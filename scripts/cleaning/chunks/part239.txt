U Myntri Rangbah Duh u la ïakynduh bad ïakren bad ki stad science ka ISRO kiba la ïa don bynta ha ka Chandrayaan-3 mission kiba la ai jingtip ïa u shaphang ki jingshem bad ka jingïaid shakhmat jong ka Chandrayaan-3 Mission.
Ha ka jingai jingkren ïa ki stad science, u Myntri Rangbah Duh u la ong ba u la dap da ka jingkmen ban don ha ka ISRO Telemetry Tracking and Command Network (ISTRAC) ha Bengaluru bad u la ong ba kum kine ki por ki long kiba kyrpang ha kaba ka met bad ka mynsiem ka dap da ka jingkmen.
U la kren shaphang ki katto katne ki khyllipmat ha ka jingim jong ki briew ha kaba kim lah ban ap shuh, u Myntri Rangbah Duh u la ong ba u la sngew kumne ha ka por ba u leit sha South Africa bad Greece bad u la ong ba ki jingmut jingpyrkhat jong u ki sah beit ha ka Chandrayaan 3 Mission baroh shipor.
U la kdew sha ka jingpynthut ïa ki stad science ka ISRO namar ka jingleit kynsan jong u sha ka ISTRAC, u Myntri Rangbah Duh u la ong ba u la kwah palat ban ai khublei ïa ki stad science kiba la trei shitom, kiba shlur bad kiba ai met bad mynsiem ïa ka kam.
U Myntri Rangbah Duh u la ong ba kane kam dei ka jingjop kaba rit.
U la ong ba kane ka jingjop ka wanrah ïa ka bor science jong ka Indïa bad ka rah ïa kane sha ka haw haw ka bym kut.
“Ka Indïa ka la poi sha u bnai, ngi la buh ïa ka burom jong ka ri ha u bnai," la ong u Myntri Rangbah Duh.
“Kane ka dei ka Indïa kaba mynta ka bym don jingsheptieng bad kaba skhem ha ka kam.
Kane ka dei ka Indïa kaba pyrkhat thymmai ha ka rukom kaba pher, ka Indïa kaba leit sha ka jaka kaba dum bad wanrah ïa ka jingshai ha ka pyrthei.
Kane ka Indïa kan wanrah ïa ki jingpynbeit ïa ki jingeh kiba khraw jong ka pyrthei ha ki spah snem ba 21," u la bynrap.
U Myntri Rangbah Duh u la ong ba ka khyllipmat jong ka jingpoi ka Chandrayaan 3 ha u bnai ka dei ka ban neh shirta ha ka jingmut jingpyrkhat jong ka ri.
“Ka khyllipmat jong ka jinghïar ha u bnai ka long kawei na ki khyllipmat ba ai mynsiem tam jong kane ka spah snem ba mynta.
Baroh ki briew jong ka ri ki la kheiñ ba kane ka dei ka jingjop jong ki," u la ong.
U Myntri Rangbah Duh u la ong ba kane ka jingjop ka dei namar ki stad science.
U Myntri Rangbah Duh u la kren shaphang ki dur jong ki dienjat jong ka moon lander bad u la ong, “Ka ‘Moon Lander’ jong ngi ka la ïuhkjat ha u Bnai kum u ‘Angad.
ha kawei ka lïang ka dei ka jingshlur jong u Vikram bad ha kawei ka lïang pat ka don ka jingshlur jong u Pragyan".
U la ong ba kine ki dei ki dur jong ki jaka ha u bnai bym pat ju ïohi mynshuwa bad ba kane ka dei ka kam jong ka Indïa.
“Ka pyrthei baroh kawei ka sakhi bad pdïang ïa ka bor jong ka jingngeit ka Indïa ha ka science, ka teknoloji jong ngi bad ka rukom pyrkhat jong ngi ba don nongrim ha ka science," la ong u Modi.
“Ka jingjop jong ka Chandrayaan 3 kam dei ka jingjop tang jong ka Indïa hynrei ka dei ka jingjop jong baroh ki briew," la ong u Myntri Rangbah Duh bad u la ong ba ki kam wad jingtip ha u bnai kin plie ïa ki lad ba thymmai na ka bynta ka jingpoi baroh ki ri sha u bnai.
U la ong ba kane ka mission kan pyni ïa ki kam kiba ïadei bad u bnai bad kan don bynta ruh ka ka jingpynbeit ïa ki jingeh ha pyrthei.
U Myntri Rangbah Duh, sa shisien u la ai khublei ïa baroh ki stad science, technicïan, engineer bad baroh ki dkhot kiba don bynta bad ka Chandrayaan 3 Mission.
U Myntri Rangbah Duh u la pynbna, “Ïa ka jaka ba ka moon lander jong ka Chandrayaan-3 ka hïar ha u bnai yn tip mynta kum ka ‘Shiv Shakti’.
“Ha ka Shiv ka don ka jingkut jingmut na ka bynta ka bha ka mïat jong ki briew bad ka Shakti ka aibor ïa ngi ba ngin pynurlong ïa kane ka jingkut jingmut.
Ka Shiv Shakti Point jong u bnai ka wanrah ruh ïa ka jingsngew jingïadei bad ka Himalaya sha Kanyakumari", u la bynrap.
U la ban jur halor ka bha ka mïat kum ka nongrim jong ka jingbud ïa ka science ha kaba u la ong ba kine ki jingkut jingmut kiba bha ki donkam ïa ki jingkyrkhu jong ka Shakti bad ba ka Shakti ka dei ka Nari Shakti jong ngi.
Ha ka jingjop jong ka Chandrayaan-3 lunar mission, ki longkmie stad science jong ngi, ki Nari Shakti jong ka ri ki la don ka bynta kaba khraw, u la ong.
“Ka Shiv Shakti Point jong u bnai kan long ka dak jong kane ka rukom pyrkhat jong ka Indïa kaba don nongrim ha ka science bad ki jingpuson," u la bynrap.
U Myntri Rangbah Duh u la ong ba ka jaka ha kaba ka Chandrayaan 2 ka ieh ïa la ki dienjat yn tip mynta kum ka ‘Tiranga’.
U la ong ba kane ka jaka kan ai mynsiem ïa baroh ki sienjam jong ka Indïa bad kan pynkynmaw ïa ngi ba ka jingshah rem kam dei ka jingkut.
“Ka jingjop ka long kaba thikna haba ka don ka jing skhem jingmut," u la ong.
U la ong ba ka Indïa ka dei ka ri kaba 4 ban poi sha u bnai bad u la ong ba kane ka long kaba kham khraw haba ngi sngewthuh ïa ki jingsdang kiba rit jong ki kam ka Indïa kiba ïadei bad ka haw haw.
U la pynkynmaw ïa ki por ba ka don ka jingsngew ba ka Indïa ka dei ka ri kaba dang sahdien bad ka bym pat don ka teknoloji ban ai jingïarap.
U Myntri Rangbah Duh u la ong ba mynta, ka Indïa ka don ka ioh ka kot kaba ha ka kyrdan kaba 5 ha ka pyrthei bad ka long ka nongïalam ha ka pyrthei ha kaba ïadei bad ki dieng lane ka teknoloji.
“Ha ka jingïaid lynti na ka ‘kyrdan kaba lai’ sha ka ‘kyrdan kaba nyngkong’ ki kynhun kum ka ISRO ki la don ka bynta kaba khraw," la ong u Myntri Rangbah Duh da kaba kdew sha ki kam jong ka bad u la ong ba ki la rah ïa ka Make In Indïa sha u bnai mynta.
U Myntri Rangbah Duh u la batai ïa ka ri shaphang ka jingtrei shitom jong ka ISRO.
“Na ka thain shathie jong ka Indïa sha ka thain shathie jong u bnai, kane kam dei ka jingïaid lynti kaba suk," la ong u Myntri Rangbah Duh bad u la ïathuh ba ka ISRO ka la thaw ïa u bnai uba kai ha ka jaka wad bnïah jong ka.
U Myntri Rangbah Duh u la ong ba ka jingthrang na ka bynta ka jingsaindur thymmai bad ka science ha ki samla jong ka ri ka wan na ka jingjop jong kine ki kam kiba ïadei bad ka haw haw.
“Ki jingjop jong ka Mangalyaan bad Chandrayaan bad ka jingpynkhreh na ka bynta ka Gaganyaan ki la wanrah ïa ka jingmut jingpyrkhat kaba thymmai ha ki samla jong ka ri.
Ka jingjop jong phi ka la kyrsiew ïa ki pateng jong ka Indïa bad ka aibor ïa ki," la ong u Modi.
Mynta ka kyrteng Chandrayaan ka sawa ha ki khynnah ka Indïa.
Baroh ki khynnah ki iohi ïa ka lawei jong ki kum ki stad science," u la ong.
U Myntri Rangbah Duh u la ong ba ka 23 tarik u Nailar, ka sngi ba poi ka Chandrayaan 3 ha u bnai kan dei kaba rakhe kum ka ‘National Space Day’.
U la ong ba kane ka National Space Day kan rakhe ïa ka science, teknoloji bad jingsaindur thymmai bad kan ai mynsiem shirta ïa ngi.
U Myntri Rangbah Duh u la ong ba ki lad ha ki kam haw haw kim sah tang ha ka jingpynher satellite bad ka jingwad jingtip ha ka haw haw, ïa ka bor jong ka lah ban iohi ruh ha ka Jingsuk ha ka Jingim bad ka Jingsuk jong ka Jingsynshar.
U la batai shaphang ka workshop ba la pynlong ha ka kyrdan jong ki ophisar Joint Secretary ha ka Sorkar Pdeng bad ka ISRO ha ki snem ba nyngkong jong ka jinglong Myntri Rangbah Duh jong u.
U la ïathuh shaphang ka jingïaid shakhmat ban pynïasoh ïa ki kam ka haw haw bad ki kam synshar.
U la kren shaphang ka bynta jong ka teknoloji haw haw ha ka Swachh Bharat Abhiyan; ka pule puthi, ki lad pynïasoh bad ki kam ai jingsumar ha ki jaka ba eh ban poi, ki kam tele-medicine bad tele-education.
U la kren ruh shaphang ka bynta jong ka rynsan NAVIC bad ki jingkyrshan ha ki por jong ki jingeh.
“Ka teknoloji haw haw ki long ruh ka nongrim jong ka PM Gatishakti National Master Plan jong ngi.
Kane ka ïarap bha ha ka jingpynkhreh, jingpyntreikam bad ka jingpeit ïa ki projek.
Kine ki lad kiba dang kham bun katba dang ïaid ka por ki plie lad ruh ïa ki samla jong ngi," la ong u Myntri Rangbah Duh.
U Myntri Rangbah Duh u la kyntu ïa ka ISRO ban kan pynlong ïa ki national hackathon halor ka ‘Space Technology in Governance’ ha ka jingïatreilang bad ki tnat bapher bapher jong ka Sorkar Pdeng bad ki Sorkar Jylla.
“Nga ngeit skhem ba kane ka National Hackathon kan pynbha shuh shuh ïa ka jingsynshar bad kan wanrah ïa ki jingpynbeit katkum ka juk mynta na ka bynta ki briew jong ka ri," u la ong.
U Myntri Rangbah Duh u la ai kamram ruh ïa ki samla jong ka ri.
“Ki pateng kiba mynta ki dei ban wan shakhmat ban pynshisha lyngba ka science ïa ki astronomical formula kiba don ha ki jingthoh ba kyntang jong ka Indïa bad ki dei ban pynthymmai bïang ïa ka jingpule ïa ki.
Ka long kaba donkam ruh na ka bynta ka deiriti bad ka science.
Ha kane ka rukom, kane ka dei ka jingbahkhlieh kaba ar bynta jong ki khynnah skul, ki khynnah kolej bad ki samla ha ki skul bah.
Ka jingriewspah jong ka jingnang jingstad science ba ka Indïa ka don ka la shah buhrieh ha ka por jong ka jinglong mraw.
Ha kane ka Azadi ka Amrit Kaal, ngi dei ban peit ïa kane ka jingriewspah ruh, ngi dei ban wad bnïah ïa kane bad ïathuh ïa ka pyrthei shaphang kane.
"U Myntri Rangbah Duh u la kren shaphang ki jingantad jong ki riewshemphang ba ki kam ka Indïa kiba ïadei bad ka haw haw kin kot sha ka 16 billion dollar na ka 8 billion dollar ha kine ki snem ban wan.
Katba ka Sorkar ka dang trei na ka bynta ki jingpynkylla ha ki kam kiba ïadei bad ka haw haw, ki samla jong ka ri ruh ki dang ïai pyrshang namar ha kine ki saw snem ba la dep, ka jingdon ki start-up kiba ïadei bad ka haw haw ki la kiew na ka 4 tylli sha kumba 150 tylli.
U Myntri Rangbah Duh u la kyntu ruh ïa ki khynnah pule jong ka ri ba kin ïashim bynta ha ka jingïakhuh quiz kaba heh bha halor ka Chandrayaan mission ban pynlong da ka MyGov na ka 1 tarik u Nailur.
U la ban jur halor ka jingïalam lynti ha ki kam science bad teknoloji ha kane ka por jong ki spah snem ba 21 ha kaba u la ong ka Indïa ka la long ka karkhana jong ki sap kaba dang samla tam ha ka pyrthei.
“Na ki durïaw sha ka suinbneng, sha ka haw haw, ki don shibun ki kam ba ki samla ki lah ban leh," la ong u Myntri Rangbah Duh.
“Ki lad kiba bun ki mih na ka bynta jong phi ha Indïa," u la ong.
U Myntri Rangbah Duh u la ban jur halor ka jingïalam lynti ïa ki pateng ban wan kaba long kaba donkam namar ki dei maki ki rah shakhmat ïa ki kam kiba kongsan mynta.
U la ong ba ki stad science ki dei ki nuksa ïa ki bad ki jingwadbnïah bad ki jingtrei shitom jong ki ki la pyni ba ngi lah ban leh ïa kano kano kam lada ngi pynneh jingmut ha ka kam.
Ha ka jingpynkut ïa kane ka jingai jingkren, u Myntri Rangbah Duh u la ong ba ki briew jong ka ri ki don jingngeit ha ki stad science bad haba ki briew ki ai jingkyrkhu, ka Indïa kan long ka nongïalam jong ka pyrthei ha ki kam science bad teknoloji.
“Ka mynsiem saindur thymmai jong ngi kan pynurlong ïa ka jingthmu ban don ka Indïa kaba la kiew shaphrang shuwa u snem 2047," la ong u Modi.
Shillong Nailar 26: Ka 50th Battalion jongka BSF Meghalaya hynne ka sngi Saitjaiñ kala pynlong ïaka jingai jingsumar ei ha Balughat Govt Primary School, District- South West Garo Hills ha kaba palat 200 ngut ki nongpang kila ioh ïaka jingsumar.
Kane ka prokram ai jingsumar ei kadei kum shi bynta ban pynthikna ba ki nongshong shnong ha ki thain khappud kin ioh ïaka jingsumar sukher bad ha kane ka sngi kïal don palat 200 ngut ki nongpang kiba la ioh ïaka jingsumar na ki doctor jong ka BSF bad Community Health Center, Mahendrganj.
Ki shipai BSF nalor ka jingai jingsumar, kila sam ei ruh ïa ki dawai dashin sha kito ki nongpang kiba wan na ki longïing baduk kiba sah ha khappud marjan bad ka ri Bangladesh, kiba kynthup ïaka Balughat, Kalaichar bad Lukaichar.
Ki nongshong shnong bad ki nongïalam shnong kila pynpaw ïa ka jingsngewnguh ïa ki shipai BSF kiba la pynlong ïa katei ka prokram ai jingsuamr ei ïa ki paidbah.
Shillong, Nailar, 26: Da ki spah tylli ki kali kiba wan na kylleng ki jylla jong ka thaiñ Shatei Lammihngi ban ïaid lynti na ka surokbah National Highway-6, ha East Jaiñtia Hills District ki la sahkut ha ka dheng kali na ka jingtwa biang ka khyndew hakhmat ka Tunnel ha ka shnong Sonapur, ha ka sngi Saitjaiñ.
Ka jingtwa jong ka khyndew bad ki maw ka la jia ha ki kynta ba u lapbah uba jur u la ther ha kiba bun ki bynta jong ka jylla Meghalaya bad ki kali kiba wan na ka jylla Tripura, Mizoram bad Barak valley ki la shah khang sbak ha kane ka jingtwa khyndew.
La sakhi ruh ba ka don kali kaba la sahkut ha kane ka jingtwa khyndew hakhmat kane ka krem ba la shna kyrpang ban ïaid ki kali.
Kat haduh ba la thoh ïa kane ka khubor, ki nongtrei jong ka National Highway Authority of India (NHAI) ki la pynkhuid bad khat ïa ka khyndew bad ka ktieh khnang ban pyllait ïa ki kali kiba ïaid lyngba kane ka surok.
U Deputy Commissioner jong ka East Jaiñtia Hills District u la pyntip, hadien ba la pynkhuid ïa ka khyndew bad ïa ka ktieh, la pyllait biang ïa ki kali ban ïaid na kane ka surok.
La bthah ruh ïa ki nongñiah kali ba kin long kiba ïaishah bad ym ban kyrkieh bad ha kajuh ka por ruh ban long kiba phikir bad kiba husiar haba ïaid lyngba kane ka surok.
Shillong, Nailar 26 : Ka Synjuk Ki Rangbah Kur Ka Bri U Hynñiewtrep ka la pynskhem ïa ka seng shnat ha South West Khasi Hills, Mawkyrwat.
Ha ka dorbar ba la pynlong mynta ka sngi 26tarik Nailar, 2023 palat spah ngut ki rangbah kur na South West Khasi Hills ki la ïa poi ban sakhi ïa ka jingpynskhem ïa ki nongkitkam jong ka shnat da u Bah R L Kharpran, Symbud Khliehduh ha ka ba la ïa don lang ki rangbahkur ka seng kmie ba kynthup ïa u Bah Erwin K Syiemsutnga, Aristotle Lyngdoh, Kynsai Syiem, Ïalamlin Lyngdoh, Raphael Warjri bad kiwei kiwei.
La kren pdïang da u Bah Mansturdy Nongrem ba la shah jied kum u khliehduh ka shnat South West Khasi Hills ha ryngkat bad phra ngut kiwei pat ki nongkitkam ba kynthup ïa u Bah Wallambok Syiemiong, Symbud Khliehduh, B.
Ioannis Shylla, Saiñpynïar bad kiwei kiwei.
Ka jingïatai ha katei ka sngi la lamkhmat da u Bah Aristotle bad bah Erwin K Syiem Sutnga ha ka ba ki la kren mardor halor ka jingdonkam ban pynneh pynsah ïa ka riti kheiñkur kheiñkha na ka kmie bad kiwei kiwei ki riti dustur tynrai ba la dep shna pura kum ki aiñrew ha ka Dorbar Dalariti Rilum Khasi (Khasi Hills Autonomous District Council).
Kumta ki la ban jur halor ka jingdonkam ban pynlong aiñ pura noh kham kloi khnang ban ïada ïa ki hok jong ki khun ki hajar Khasi jong ka jylla.
Ki mat ba kham kongsan ba la ïakren da baroh ki rangbah kur ka long halor ka aiñrew jong ki kur ne ka Clan Administration Bill, ki aiñ na ka Dorbar Thawaiñ Ri Indïa ki ba kynthup ïa ka Forest & Environment Amendment Act, ka Uniform Civil Code bad kiwei kiwei ki aiñ ki ba lah ban long kum ki atïar ban iuhroit ïa ka thaiñ shatei lammihngi jong ka Ri Indïa ka ba thew pyrshah ïa ki riewlum kynthup ïa ka Rilum Khasi.
La pynkynmaw ba ka aiñ khang pom dieng ha u snem 1996 ka la pynsyrtok bad la hiran palat lïam ka thaiñ West Khasi Hills baroh kawei, u Bah Erwin u la maham ba kane ka aiñ ba mynta ka thew syndon ba ka sorkar kmie kan kam trai ïa ki khlaw ki ba bun kynthup ruh ïa ki jaka shrah ki ba khlem don ba rep ba rïang.
Ha ka ba sdang u Bah Wallambok Syiemiong u la jer shibun tylli ki kyndon ba dei ban pynlong aiñ ha ka Dorbar Dalariti ka ba kynthup ruh ïa ki mat kongsan kum ka ïakajïa pud jylla, ki kam suwari, bad kiwei kiwei ki bynta ki ba dei ban the lakam na ka bynta ban ym shah iuhroit ha ka sorkar jylla ne ha ka sorkar kmie khamtam ïa ki hok tynrai jong ki khun ki hajar.
La shim bynta lang kiwei kiwei ki rangbah ha ka jingïatai ha ka ba la mih ka jingkren halor ka tangjait, ka tipkur tipkha lyngba ka riti the sohpet, ka tehkur ka tingkur bad kumjuh ruh ha ki riti hïar pateng ki rikynti ba kynthup lang ïa ki nongtymmen bad nongkhynraw.
Ha ka ba kut artat la kren ai khublei da u Bah B Ioannis Shylla, Saiñpynïar ha ka ba la pynkynmaw artat ban dang ïai khluh ban pynïar ïa ka seng shnat ban kham skhem ka synjuk ha ki kam ban ïa da ïa la ki hok tynrai jong ki khun ki hajar ha Ri Khasi.
Shillong, Nailar, 26: Ka Jan Arogya Samiti (JAS) jong ka HWC-Sub-Centre Laitnongkseh ha ka 22 tarik mynta u bnai ka la pynlong ïa ka jingpynsngewthuh paidbah halor ka phang ka jingktah na ka shongkha khynnah (Teenage pregnancy), ka aiñ POCSO Act, halor ka jingpang HIV/AIDS bad kumjuh ruh halor ka jingkyrni ha ki jingdih pynbuaid ha ka shnong Laitnongkseh.
Ha kane ka sngi la ïashim bynta da ki skul bapher bapher jong ka thaiñ kiba kynthup ïa ka Wahnongkseh Upper Primary School, ka Laitnongkseh Upper Primary School bad ka Mawkahiar Secondary School.
La ïashim bynta ru da ki SHG bad ki Village Organisation jong ki shnong kiba mar jan.
Ki nongkren ba kyrpang ha kane ka sngi ki kynthup ïa u u Block Programme Manager Bah W.
Kharpran uba la kren halor ka jingtreikam jong ka JAS, ka VHC bad ka jingdon bynta kine ha ka imlang sahlang.
La ïoh ruh ïa ka jingkren na Officer i/c jong ka Sohiong Police Output u Bah A.
Shanpru uba la pynshai halor ka aiñ kaba tehlakam ïa ki kam thombor ïa ka longrynïeng jong ki khyllung khynnah kaba tip kum ka POSCO Act.
Ka jingpynsngewthuh ïa ki khynnah samla, longkmie longkpa ba kim dei ban shongkha khynnah bad ba kim dei ban pynshlur ban shongkha khynnah namar kane ka long kaba beaiñ bad kaba lah ban ngat ha ki jingpynshitom ba pyrkhing jong ka aiñ.
Ha kajuh ka por, u Bah A.
Shanpru u la kyntu ruh ba ym dei ban thombor ïa ka longrynïeng jong ki khynnah bad kiwei kiwei ki jingpynshai kiba ïadei bad ka tei ka aiñ.
Ka Kong P.
Nongkhlaw (PHN) iba dei i nongtrei jong ka Sohiong CHC ka la pynshai halor ka jingeh jingmynsaw na ka jingshongkha khynnah bad jingarmet ha ka por ba dang rit ka rta.
U Bah J.
Pohtam uba la mihkhmat ïa ka Meghalaya AIDS Control Society (MACS) bad ka kong G.
Jyrwa ki la ai jingpynshai halor ka jingpang HIV/AIDS bad ka jingma na ka jingdih ïa ki kynja jingdih pynbuaid bad u drok.
La pynshong shit ïa kane ka prokram da ka jingrwai na ki khynnah skul jong ka Wahnongkseh Upper Primary School bad ka jingshad Zumba na ka kong L.
Majaw (MLHP) bad ki paralok.
Ha kane ka sngi la don lang ruh ki dkhot jong ka Executive Dorbar jong ka Shnong Laitnongkseh kiba kynthup ïa u Rangbah Shnong jong ka shnong Laitnongkseh u Bah Diber Shabong, uba long ruh u Chairman jong ka JAS, u Secretary Shnong Bah Dhotdingstar Nongbri, Assistant Secretary Shnong Bah Purningstar Shabong kiwei kiwei.
Shillong, Nailar, 26: Ka Myntri Khynnah ka Sorkar Pdeng kaba peit ïa ka Tnat ka koit ka khiah, ka Dr Bharati Pravin Pawar ha ka sngi Thohdieng ka la hiar sha East Jaiñtia Hills District, ban tohkit ïa ka jingïaid shaphrang ka jingpyntreikam ïa ki skhim bapher bapher jong ka Sorkar Pdeng.
Ka Myntri ka la ong ba ki skhim ki la treikam bha ha Meghalaya.
Ka la ong ba ki don katto katne ki skhim ba la treikam bha kum ka MGNREGA ha kaba ka jingjop kalong 99 percent.
“Ha u snem ba ladep, ngi la ïoh pdiang ïa ka mang tyngka kaba T.
33 klur na ka bynta ka MGNREGA, kaba la ïarap ïa palat ki 25,000 tylli ki longiing.
Mynta u snem, ngi la mang pisa katkum ka jingkiew ka jingdawa," ka la ong.
Ka la bynrap ba ka skhim MGNREGA ka la long kaba jop ha East Jaiñtia Hills District bad ïaroh ruh ïa ki sienjam jong ka tnat.
Haba kren shaphang ka PM Awas Yojana, kaba thmu ban pynbiang iing sah ïa ki briew kiba don ha u laiñ ka jingduk, ka Myntri ka la ong ba la mang ïa ka pisa na ka bynta ki 882 tylli ki longiing.
Ka la pyntip ba ki la don ki sienjam ban mang pisa shuh shuh na ka bynta ban shna ïa ki iing kiba paka.
Ka la kren ruh shaphang ka National Rural Livelihood Mission (NRLM), kaba ai jingkyrshan ïa ki briew lyngba ki Self Help Group (SHG).
Ka la ong ba la ithuh ïa ki khynnah kiba duna ka bam kaba tei lyngba ki SHG na ka bynta ka jingeksamin ïa ka koit ka khiah da ka Tnat ka koit ka khiah ha ki jaka nongkyndong.
Ka Dr Pawar ka la ong shuh shuh ba ka Public Works Department (PWD) ka la mang 126 klur ha u snem 2022 ban shna ïa ka surok kaba 39 kilomitar ban pynïasoh ïa ki phra tylli ki shnong.
Kane ka surok kan long ka jingmyntoi ïa ki nongshong shnong kiba sah ha ki thaiñ Khappud ka ri India bad ka ri Bangladesh bad la buh thong ban pyndep hapoh shi snem shiteng, la bynrap ka Myntri.
Ha kaba ïadei bad ki Primary Health Care (PHC) Centre, ka Myntri ka la ong ba ka jingmang pisa ka la kiew na ka T.
1,80,0000 ha u 2022 sha ka T.
2,60,0000 mynta u snem.
Ka la batai ba ka Sorkar Pdeng ka la mang pisa 1,23,0000 bad 2,20,0000 na ka bynta ban pynkhlaiñ ïa ki PHC sub-centre bad ki diagnostic lab.
“Ka Pradhan Mantri Arogya Yojana, ka skhim Insurance kaba heh tam, ka ai haduh 5 lak na ka bynta ka jingai jingsumar ïa ka longiing.
Haduh mynta, ki don 17,000 ngut ki briew kiba la ïoh jingmyntoi haba ki hap ïoh jingsumar kyrkieh bad ki donkam ban shah puid ha kaba ki jingmyntoi ki la kot sha palat 10 klur," la pyntip ka Dr Pawar.
Ka la kren ruh shaphang ki sienjam jong ka Sorkar Pdeng ban pynduh jait ïa ka jingpang Tuberculosis ha ki PHC bad ki Health and Wellness Centre (HWC).
“Ngi la ai jingsumar ei ha iing lyngba ki PHC.
Lyngba ki HWC, ka jingthmu jong ngi ka long ban leh Screening ïa ka jingpang Breast Cancer, Cervical Cancer, Hypertension, jingpang shini bad kiwei kiwei," ka la ong.
Ka Myntri ka la ai khublei ïa ki bor pynïaid jong ka jylla kiba la pynkot haduh 88 percent ka jingïoh jingkoit ha ki jaka sumar.
“Ha u snem ba ladep, ka jingïoh jingkoit ha ki jaka sumar ka long 54 percent bad ka la kiew sha ka 76 percent.
Mynta u snem, ka long kumba 88 percent.
Ngi thmu ban pynbiang ki lad ïoh jingsumar ha kine ki jaka bad ruh ba ngin pynbiang ka jingshakri ïa kito kiba kham don ha ka jingma.
Ha kaba ïadei bad ka HIV, ka thong jong ngi ka long ban pynbiang ki dawai, ai ka jingïasyllok, ki jaka test bad kiwei kiwei lyngba ki ART centre.
Ka la pyntip ruh ba ka Krishi Sanchayi Yojana ka pynbiang 3 klur sha 180 tylli ki longiing.
“Ka “PM Kisan Samman Yojana ka la ïarap ïa 10,000 ngut ki nongrep, da kaba thep T.
6,000 beit beit sha ki Bank Account jong ki," ka la bynrap bad kren shaphang ka Jal Jeewan Mission.
“Ngi la kynthup kumba 192 tylli ki shnong.
Na kane, 42 tylli ki shnong ki dei kiba la dep ïa ka kam.
Ngi la pynbiang 186 klur ban pynpoi ïa ka um ba khuid sha ki briew ka Meghalaya," ka la ong.
Kumjuh ruh, ka Sorkar Pdeng ka la ai palat 7 klur ban kyrshan ïa ki kam ri dohkha ha Meghalaya.
Khliehriat nailar 26:Ki bor pynïaid jong ka kompeni Meghalaya Cement Limited (Topcem) ki la pan map ha kaba ïadei bad ka jingkren pynshit bad kren khor jong ki nongtrei jong ka ha ka por ba mih ka jingïakynad hapdeng ki paidbah bad ki bor pulit ha ka por ba thmu ban pynlong ïa ka public hearing ha ka 24 tarik mynta u bnai ha ka shnong Thangskai, East Jaiñtia Hills.
Katkum katei ka jingjia kaba la saphriang ruh lyngba ki social media la ïohi ïa ki arngut ki nongtrei jong katei ka kompeni kiba la pynshit ïa ki bor pulit ha ryngkat ka jingpynmih ïa ki kyntien kiba khor ban bom ban jied ïa ki paidbah kiba pynlong ka jingpyrshah ïa ka public hearing.
Na ka liang ki bor pynïaid jong kane ka kompeni ki la ong ba ki la shimkhia halor kane ka jingjia bad mardor ki la pynsangeh kam ne sospon noh ïa kine ki nongtrei kiba hap ha ka kyrdan Administrative Officer.
“Ngi pynthikna sha ki paidbah ba na ka liang ka kompeni Topcem ka kut jingmut na ka bynta ban pynneh pynsah ïa ka shongsuk shongshngaiñ hapdeng ki nongtrei bad ki paidbah nongshong shnong jong ka thaiñ ba marjan kiba don ka jingïadei bad kane ka kompeni jong ngi, bad ngi pynthikna ruh ba kum kine ki jingjia kin ym wan jia shuh hadien habud," ong ki bor pynïaid ka kompeni.
Shillong, Nailar 26 : U Myntri ka tnad Tourism ka sorkar jylla, Bah Paul Lyngdoh ha ka sngi Saitjaiñ u la ong ba ki don haduh kumba 15 lak ngut ki nongwan jngohkai pyrthei kiba wan sha ka jylla ha ka shisnem ban wan peit ïa ka jingitynnad ka mariang.
Ïa kane u la kren ha ka jingïalang plie ïa ka Country Side Resort kaba don ha Mawkhanu,Shillong Byepass jong u Bah Stai Sing Syiem.
Ha kane ka sngi la donlang ruh u CEM ka KHADC Bah Pynïaid Sing Syiem kum u Symbud Kongsan.
U Bah Paul u ong ruh ba lada peit ïa ka thain Sohra jan man ki iing ki la buh ïa ki jaka sah na bynta ki nongwanjngoh kai namar ka jingbun ki briew kiba tuid ban wan jngohkai.
Da kaba ai nuksa ba bun ki resort ba pawnam ha Sohra ki don da ki website ban pynsuk ïa ki nongwankai u Myntri u kyntu ruh ïa u trai ka Country Side Resort ban leh lang kumjuhHa kajuh ka por u ai ka jingïaroh ïa utei u Rangbah uba la rai ban pynlut shwa nalade ban tei ïa katei ka resort khlem pat pan ka jingïarap na ka sorkar.
“Nga ai ka jingïaroh ia Bah Stai uba khlem pan jingïarap na Secretariat ban leh ïa kane ka projek hynrei u ieng shwa ha la ki jong ki kjat," la ong u Myntri.
Nalorkata u ong ruh ba ha kane ka juk lada baroh ïa kwah kam sorkar, khamtam ïa ka kam peon bad kam sar ophis baroh 35 lak ngut ki nongshong shnong ka jylla kiba dei hok suda ban ïoh.
“Kumta ka jubab kadei ka kam kamai lyngba ka kam jngohkai pyrthei kaban pynlong ïa ka pateng jongngi ban ïoh kam bad ai kam ïa kiwei ruh.
"Shwa kane na ka liang u Symbud Kongsan u la ong ba kan dei ka jingsahkynmaw ïa ka thaiñ baroh kawei namar katei kadei ka resort ba nyngkong eh ha katei ka thain jong ki watla ki kyrmen ba kin sa nang bun kiwei pat ki resort kiban mih ha ki por ban sa wan.
“Sngewtynnad ban tip ba i Bah Stai i khlem da ap na ka KHADC lane naka sorkr ban kyrshan hynrei i la sdang nalade ban pynbit pynbiang bad pynitynnad ïa katei ka jaka kaba la itynnad lypa," u la ong.
Ha kajuh ka por u la ong ba katei ka thain ka don ïa ki jaka jngohkai kiba itynnad kynthup ïa kawei kaba don ha Thangshalai kaba ka sorkar ka la kyrshan ban pynitynnad ïa ka.
U CEM uba dei ruh u MDC na katei ka thain u la ong ruh ba lada mih kham bunki jaka jngohkai kan long ka kabu ksiar ïa ki samla ka thain ban ïoh kam ïohjam da kaba buh ïa ki resort bad kiwei kiwei.
Na ka liang jong u trai katei ka resort u la ong ba ka jingthmu haba seng ïa katei ka resort kadei namar u ïohi ba katei ka thain ka dang sahdien.
“Kumta ka ktik ïa ka jingmut jongnga ban sdang da kaba pynlut shwa nalade bad ban sa leit pan jingïarap na ka sorkar hadien," u la ong.
La ïoh ruh ïa ka jingkren na u Sordar Shnong Mawpdang nalor kiwei kiwei.
Ha katei ka resort la don ruh naduh ka pung ryngkat ki lieng, nangta ka swimming pool bad ruh ki jaka sah ba la shna itynnad.
Shillong, Nailar 26: Ka Hynniewtrep Youth Council (HYC) ha ka sngi Thohdiengi kala dawa naka North Eastern Indira Gandhi Regïonal Institute of Health and Medical Sciences (NEIGRIHMS) ban sangeh shwa ïa ka jingthep kam na ka bynta ka kam Nursing Officers ba la pynlong lyngba ka Nursing Officer Recruitment Eligibility Test (NORCET)-5.
Haka shithi sha u Director of the NEIGHRIHMS u President ka HYC bah Robertjune Kharjahrin ula ong “Kane ka jingpynkylla ka NEIGRIHMS na ka rukom ba la ju leh ban thungkam ka dei tang ka buit ban pynduhlad ïa ki trai ri trai muluk ban ïoh kam kum ki Nursing Officers ha kane ka Hospital".
U bah Robert ula ong katkum ka jingtip ba la ïoh na ka AIIMS-New Delhi lyngba ka Notice dated 05.
08.
2023 la khot na ka bynta ban thep kam lyngba ka NORCET-5 na ka bynta ka kam Nursing Officer ha AIIMS New Delhi bad ha kiwei ki AIIMS katkum ka jingdon ki jinglait kam.
Ka sngi ba khatduh ban thep ïa ki Online Applications ka dei haduh 5 baje haka 25.
08.
2023, ka Exam kan long haka 17 tarik Nailur 2023 {Online (CBT) naka bynta ka Stage I NORCET Preliminary} bad haka 27 tarik Risaw 2023 {Online (CBT) na ka bynta ka Stage II NORCET Mains}.
“Kynsan kynsan ka AIIMS New Delhi lyngba ka jingpyntip Notice-200/2023 dated 25.
08.
23 hapoh ka Website ka la pyntip ba ka jingpyntip lyngba ka Notice No.
146/2023, NEIGRIHMS, Shillong ka shim bynta ha ka NORCET-5 bad ka sngi khatduh ban phah ïa ki Online Forms ka dei haka 28.
8.
2023 da ka ba kdew ruh ïa ki jingdon ki kam ba lait".
Nalor kane lyngba ka Notice No.
200/2023 ba la pynmih ha ka Officïal Website jong ka AIIMS New Delhi ka kdew bad ka shai ba ka por ka long kaba khim ban phah ïa ki Application namar ki samla ka jylla ki dang shu tip shen halor kane ka jinglait kam.
Haba kynnoh ba kane ka dei tang ka buit ban pynduh lad ïa ki samla, u bah Robert ula ong “Ngi dawa ba ka Notice No.
200/2023 da ka AIIMS New Delhi dei ban pyndam noh bad ka jingthep kam lyngba ka NORCET ruh dei ban pynsangeh shwa".
“Ngi dawa ruh na ka NEIGRIHMS ban pyntip kham kloi halor ka jinglait kam bad ban shim ki lad lynti kumno ban ai jingpyntip kyrpang ïa ki samla ka jylla halor kane ka rukom thep kam bad ai ka jingpyntip ba lait kam ruh dei ban phah pynmih ha ki kot khubor" ula ong.
Nalor kane ka HYC kala byrngem ruh ban ïa khih lada ka NEIGRIHMS kam sngap ïa ka jingdawa ka seng.
Shillong, Naitung, 05: Ka Hynñiewtrep Youth Council (HYC) ha ka sngi Baar ka la kyrpad ïa ka Law Commission ban ai jingmut ïa ka Sorkar Pdeng ba kan ym pyntreikam ïa ka Uniform Civil Code (UCC) ha Meghalaya.
Ha ka shithi ba la phah sha u Member Secretary jong ka Law Commission, u President ka HYC u Bah Robertjune Kharjahrin u la ong, “ngi kwah ban ai jingmut ïa ka Commission ba kan ai jingmut ïa ka Sorkar Pdeng ba kan ym pyntreikam ïa ka UCC ha Meghalaya namarba kan pynjngut bad kan bujli ïa ki riti ki dustur kiba la don lypa, kan pynjngut noh ïa ki kyndon jong ka Sixth Scheduled bad ïa ka iktiar jong ki Autonomous District Councils, kan pynkheiñ ïa ka jingïasam ïa ka bor treikam hapdeng ka Sorkar Pdeng bad ki Sorkar Jylla bad kan tuklar ruh ïa ki kam kiba ïadei bad ki niam.
"“Shuh shuh, ngi ai jingmut ïa ka Commission ba kan ai jingmut ïa ka Sorkar India ba kan ïarap ïa ki Autonomous District Councils ha Meghalaya ha ka jingkyrshan pisa bad kiwei kiwei de ki lad jingïarap bad ban ïalam lynti ha kaba pynlong aiñ ïa ki aiñ bapher bapher," la bynrap ka seng.
U Bah Kharjahrin u la ong ba ki ADC ha Meghalaya ki hap hapoh ka Sixth Scheduled jong ka riti synshar ka ri India ki dei kiba la pynkup bor ban shna aiñ halor ka shongkha shongman, ka jingïoh pateng ïa ka spah ka phew, ka riti ka dustur ba kynthup ïa ka jinghiar pateng, ka jingting khun, ka jingpynryntih ïa ki kam kur bad kiwei kiwei ki aiñ.
La jan palat 72 snem ka jingdon jong kine ki ADC ha Meghalaya, tad haduh mynta ki la pyndep ïa la ka kamram ban ïada bad ban pynneh pynsah ïa ki riti ki dustur jong ka jaidbynriew Khasi-Jaiñtia ha kaba ïadei bad ki aiñ.
Ki riewlum ritpaidbah ka jylla ki dang don ka jingshahniah ha kine ki ADC bad ki dang ïai kwah ban shah synshar da ki riti ki dustur bad ki jingngeit kiba la don lypa.
Ki riewlum ritpaid ka Meghalaya ki pyrshah jur ïa kano kano ka jingthmu jong kano kano ka bor kaba thmu ban pynjngut noh ïa ki riti ki dustur kiba la don lypa ha kine ki rilum naduh hyndai hynthai.
“Namarkata, ngi lah ban ong ba ki riewlum ritpaid ka Meghalaya ki da pyrshah jur ïa kano kano ka jingpyrshah ban wanrah ïa ka Uniform Civil Code namarba ym tangba kan pynjngut hynrei kan bujli noh wat ïa ki riti ki dustur kiba la don lypa ha ka jylla," u la ong.
U la bynrap shuh shuh ba ki aiñ kum ka shongkurim, ka jingïapyllait san shyieng, ka jingïoh pateng, ka jingting khun bad kiwei kiwei ki dei ki bor jong ka Sorkar Jylla.
“Ka Jylla Meghalaya ka la don lypa ïa ki aiñ kum ka shongkurim, ka jingïapyllait san shyieng, ka jingïoh pateng, ka jingting khun bad kiwei kiwei bad ïa kine la pyntreikam bad la pdiang ruh da ki paidbah jong ka Jylla.
Lada ka Parliament jong ka ri India ka wanrah ïa ka UCC, kan pynkheiñ ïa ka jingïasam bor hapdeng ka Sorkar Pdeng bad Sorkar Jylla katkum ba la kdew ha ka riti synshar ka ri India ïa kaba yn ym lah satia ban pdiang," la ong ka Seng.
Haba pynpaw ba ka India ka dei ka ri kaba kdup ïa ki jaitniam bapher bapher, ka HYC ka la ong riti synshar ka ri India ka ai jingïada ïa kawei pat kawei ka jait niam.
Ka Meghalaya ka dei ka jylla ha kaba bun ki nongshong shnong ki dei ki Khristan bad ki don ruh ki briew kiba dang ksoh ha la ka niam tynrai ryngkat bad kiwei kiwei pat ki jait niam kum ki Hindu, ki Muslim bad kiwei kiwei.
“Ngi sngew ba ka dei ka kamram jong kano kano ka Sorkar ban burom ïa kawei pa kawei ka jaitniam da kaba ailad ïa kine ki jait niam ba kin bud ïa la ki jong ki rukom ngeit bad ym ban bujli noh da ki kyndon kiba don katkum ka Uniform Civil Code," u la ong.
U la bynrap ba ka riti synshar ka ri ka kyntiew ïa ki riti ki dustur bapher bapher, ïa ki jaitniam bad ïa ki jait ktien bapher bapher.
Ka dei ka jingsngew jong ngi ba ki polisi kum ka UCC kin wanrah jingkulmar bad donkam ban kyntait beit mardor.
Shuh shuh ka 21st Law Commission of India hadien ba la bishar sani bha ha kaba ïadei ba ka jingpynthymmai ïa ka Family Law ha ri India ka la aiti ïa ka kaiphod ha u Nailar, 2018 bad ka la ai jingmut ba ka Uniform Civil Code kam da long eh kaba donkam lane kaba dei beit ban pyntreikam," u la ong.
Shillong, Nailar, 26: Ha kawei na ki jingjia kaba pynlynngngoh ïa kiba bun balang, ki Pulit ka Jylla Meghalaya kiba don kumba 15 ngut bad kiba ap pahara ha ka shnong Lapangap kaba don ha khappud jong ka Jylla Meghalaya bad Assam, ki la shah kthong ha ki jaidbynriew Karbi ha ka sngi Saitjaiñ.
Ha ki video ba la saphriang ha ka rynsan Social Media, la ïohi ba ki Pulit ka Jylla Meghalaya katba ki dang pahara ha kane ka jaka ki la shah kthong ha ki jaidbynriew Karbi kat haduh ba ki la hap ban phet kham sha jngai khnang ban lait na kino kino ki jingjia ba sngewsih.
U Waheh Shnong jong ka shnong Lapangap haba ïakren bad u nongthoh khubor u la pynshisha ruh ïa kane ka jingjia kaba la jia ha kane ka shnong kaba don ha khappud.
La iohi ruh lyngba ka Video ba ki Pulit ka Jylla Assam ki la poi ban iakren bad ki Pulit ka Jylla Meghalaya ha kaba ki la kyntu ba kim dei ban ailad ïa ki Khasi Pnar ban tur sha ka jaka ba shong basah ki Karbi bad na ka liang jong ki Pulit ka Meghalaya ki la pyneh ba ong ruh ïa ki Pulit Assam ba kin tehlakam ïa ki Karbi ba kim dei ban tur sha ka shnong ba shong basah ki Khasi Pnar.
Ka jingïakynad hapdeng ki Khasi-Pnar bad ki Karbi ha ka shnong Lapangap ka la jia hadien ba la kynnoh ba ki jaidbynriew Karbi ki la jynrat naphang ïa ki tynrai dieng ba la thung da ki Pnar ha u Lum Moo Pyrdet Pynthor ban pynskhem ïa ka jinglong trai ïa kane ka jaka.
Hadien ba la mih kane ka jingïakajia hapdeng ki Khasi Pnar bad ki Karbi, ka tnat Pulit jong ka West Jaiñtia Hills ka la pynap pahara da ki Pulit ha kane ka jaka ban pynneh ïa ka shongsuk shongsaiñ manla ka sngi.
U Waheh Shnong u la ïathuh ba ki Karbi kiba don da ki phew ngut ki la rah da ki dieng bad kawang da ki maw bad siat ruh da ki jri ïa ki Pulit ka Saitsama Out Post kiba ap pahara ha ka shnong Lapangap.
U la ïathuh ruh ba ka Dorbar Shnong ka la shong jingïalang kyrkieh ryngkat ka jingdonlang jong u Superintendent of Police ka West Jaiñtia Hils u Bah C.
Syrti, u Additional SP, u Inchage jong ka Saitsama Police Outpot, u MDC jong ka Pynthor-Mukroh Constituency u Bah Arboi Shadap ban ïakren halor kane ka jingjia mynta ka sngi.
U la ïathuh ba ka Dorbar Shnong ka la pynpaw ba kan sa pynsngew ïa kane ka jingjia bad ïa ka jingbuh ktem jong ki Pulit Assam ha u lum Umshyrngat uba dang hap hapoh u pud u sam jong ka shnong Lapangap.
“Ngi la rai ban sa pynsngew sha u Deputy Commissioner ban phah weng noh ïa ka Camp jong ki Pulit Assam ha u Lum Umshyrngat namarba ka dang hap hapoh u pud u sam jong ka shnong Lapangap.
Ngin ïaishah bad ki bor synshar District bad lada kim leh eiei ngim banse ban pynpra hi da ka bor shnong," u la ong.
Shuh shuh u la ïathuh ba ka dorbar shnong ka la pynpaw hakhmat u SP ba dang donkam shuh shuh ïa ki Pulit ban pahara ha khappud jong ka shnong Lapangap khnang ban ai jingïada ïa ki paidbah kiba leit trei sha ki bri ki bsah ha ka por mynsngi mynshai.
Shillong, Naitung 05: Ka Federation Riwar Mihngi Local Dorbar (FRMLD) mynta ka sngi ka la ïakynduh ïa u Myntri ka tnad Social Welfare bah Paul Lyngdoh bad dawa ïa ka Sorkar ba kan thaw noh da ka Village Task Force Committee (VTFC) na ka bynta ban pynkhlaiñ ïa ka jingïakhun pyrshah ïa u drok hapoh ka thaiñ Pynursla baroh kawei.
Haba kren sha ki lad pathai khubor u Publicity Secretary ka FRMLA bah Edmund Khongngai u la ong ba ha ka jingïakren bad u u Myntri ka tnat Social Welfare, na ka liang ka seng ka la pynpaw ïa ka jingsngewkhia halor ka jingïoh jingtip ba ka Pynursla ka dei kawei na ki ktem lane Hotspot ba jur ka jingdih bad khaïi drok.
U bah Edmund ula ïathuh ba ha kane ka jingïakynduh ki la pynpaw ha u Myntri ban buh noh ka Village Task Force Committee ka ban ïatreilang bad u SDO, BDO, kumjuh ka tnat Pulit bad ki nongshong shnong jong ka thaiñ na ka bynta ban ïakhun pyrshah ïa une u jingdih ba pynjot ïa ki khun samla ka dong ka thaiñ bad ka jylla baroh kawei.
“Ka jingdon ka Village Task Force Committee, ki Dorbar kin ïoh ka bor ban ïatreilang bad u SDO, BDO bad ki Pulit ban rat dyngkhong ïa u drok napoh ka thaiñ Pynursla bad haka juh ka por ka Committee kan pynlong ruh ïa ki kynja jingïalang ban pynshai paidbah lane Awareness Program ha ki skul, ki jaka pule, ha ki ïew ha ka thaiñ Pynursla khnang ba ki paidbah kin ïoh jingshai bad kin sngewthuh ïa ka jingma na ka jingdih ïa une u jingdih pynbuaid" ong u bah Edmund.
U bah Edmund ula pyntip ruh ba haka jingïakren bad u Myntri, ka FRMLD ka la kyntu ban buh noh da u Number Phone lane Toll Free Number na ka bynta ba ki riew paidbah ba kin lah ban phah jingtip sha ka tnad Social Welfare bad ruh sha ki Pulit haba ïadei bad u drok ha ka thaiñ Pynursla.
Ula ong ruh ba ka Dorbar ka la kyntu ïa u Myntri ban bthah ïa ki Pulit ba kin pynlong ïa ka jingtalasi ïa ki kali ba leh ïa ki kam khaïi sha Bangladesh namar ka lah ban long ba kine ki kali ki lah ban don bynta haka jingkhaïi ne wanrah drok shapoh ka thaiñ bad shapoh ka jylla.
Shillong, Naitung, 05: Ki nongïalam jong ka Hill Farmer Union (HFU) Pynursla Block ha ka sngi Balang ka la leit ban ïakynduh ïa ka Myntri ka Rep ka Riang ka Dr.
Ampareen Lyngdoh ban pynsngew halor ka jinghiar dor jong ki marrep bad ka jingkiewdor jong ki marbam mardih kaba la ktah haduh katta katta ïa ki nongrep.
Ha ka jingïakren bad u President jong ka seng, u Bah Vishal Khongshei u la ïathuh ba ka jinghiar dor jong ki mar rep kum u synsar, ki soh bad ki jhur ka la ktah shikatdei eh ïa ki nongrep.
Ha kajuh ka por ruh ki la kyntu ruh ïa ka Sorkar ban pynbha ïa ka iew kaba don ha khappud khnang ba ki nongrep na ka thaiñ Pynursla kin ïohlad ban pynïaid iew ïa ki mar rep ki jong ki.
U la ïathuh ruh ba na ka liang jong ka Myntri ka la kular ban shimkhia ïa ki mat ba ka seng ka la pynsngew ha kaba ka Myntri ka la buh sngi ha ka 10 tarik u Naitung, 2023 yn sa ïathir ïatai sani halor kane ka mat.
Katkum ka dorkhas ba ka seng ka la aiti sha ka Myntri ka la kyrpad ïa ka tnat ka Rep ka Riang ban pynkhie im biang ïa ka rep Sohñiamtra ha ka thaiñ Riwar, ban buh ïa ki karkhana thaw jingbam (Food Processing Industry) na ki jait soh bapher bapher kiba mih na ka thaiñ Riwar kum u Soh Phan, Soh Trun bad kiwei kiwei, ban ïarap pynsngew lem sha ka Sorkar ïa ki jingeh jong ki nongrep synsar namar ka jinghiar dor shaba palat haba ïanujor bad kiwei pat ki snem ba la leit noh, ban ïarap ïa ki nongrep ban pynïaid iew ïa ki mar rep kiba don ha khappud da kaba shna ïa ki iew kumba ka long ha ki por ba mynshwa.
Nongpoh, Naitung, 05: Ki nongñiah bad ki trai kali kiba don hapoh ka shatri jong ka Joint Action Committee of All RiBhoi Passenger Vehicles (JACARBPV) ha ka sngi Balang ki la byrngem ban pynlong da ka jingïakhih, lada ka Sorkar Jylla kam lah ban siew pyndep noh hapoh shitaiew ïa ka pisa halor ka jingpyndonkam jong ka Sorkar ïa ki kali jong ki na ka bynta ka khlam COVID-19 bad ha ka Election-2023 ba dang shu dep shen.
Ka JAC ka la shim ïa ka rai ban pynlong da ka jingïakhih hadien ba ki la phah da ka dorkhas sha u Deputy Commissioner jong ka Ri Bhoi District u Arpit Upadhyaya, la ar sien kynthih, ha kaba mynta ka kynti ha ka sien kaba ar ki la pynpoi biang ïa ka dorkhas sha u Deputy Commissioner ba un ïa kren sha ki bor sorkar ba ka dei ban pyndep ban siew noh ïa ka pisa kaba kim pat ïoh haduh mynta.
Ha ka jingïakren bad ki lad pathai khubor, u Chairman jongka JAC u Bah Bines Makri u la pynpaw ka jingsngewdiaw halor ka jingbym kheiñ snep jong ka Sorkar ïa ka bainong kaba ki dei ban ïoh hadien ba ki la pyndep hok ïa ka kam ba la bynshet da ka Sorkar na ka bynta ka kamram elekshon bad ruh ha ka khlam COVID-19.
U la pynpaw ruh ba mynta ka sngi ka dei ka sien kaba ar ba ka JAC ka la ïakren bad u Deputy Commissioner ka Ri Bhoi ha kaba ha ka sien kaba nyngkong u la ai ka jingkular ba un sa pyndep noh ban siew ïa ka pisa ba ki la trei na ka bynta ka kamram elekshon bad ha ka khlam COVID-19, hynrei kane ka jingkular kam shym la poi shaei shaei ruh ha kaba la shu kular khlem da pynurlong katkum ka jingkwah jong ki trai kali bad ki nongñiah kali.
U Secretary ka JAC Bah Vincent Sohkhwai, u la kren sngewkhia namar lada ka ophis u Deputu Commissioner ki donkam ïa ki ha kano kano ka por ki da byrngem ban pynduh wat ïa ka License lada kim pyndep ïa ka kamram ba la bynshet da ka Sorkar, hynrei hadien ba la pyndep ïa ka kamram kumba la bynshet da ka Sorkar kaba jynjar pat ka dei ka jingsiew kaba ki trai kali bad ki nongñiah ki hap ban ap da ki snem ki snem.
Shillong, Naitung, 05: Ka Meghalaya Awakening Concern Citizens (MACC) ha ka sngi balang ka la pan jingpynshai na ka Myntri ka Koit ka Khiah ka Sorkar Jylla ka Dr.
Ampareen Lyngdoh ha kaba ïadei bad ka jingbret jong ka tnat ka Koit ka Khiah ha ka 29 tarik u Jylliew, 2023 da ki lak tylli ki dawai ha jaka theh ñiut ha Marten, Shillong.
Dang shen ka DHS (MI), Shillong ka la pynshai ba ka jingaiti sha ka Shillong Municipal Board (SMB) ban bret noh ïa ki dawai ba la sniew ïa kiba la lum thup ha Central Medical Store, Shillong ka dei namarba kine ki dawai ki dei kiba la sniew namar ka jingbym ïoh ban pyndonkam na ka jingwan lynshop jong ka jingpang Covid-19.
U President jong ka MACC u Bah Banshai Marbaniang ha ka jingïakren bad ki lad pathai khubor, “namarba ngim hun ïa ka jingpynshai jong ka DHS (MI) ngi la wan ban pan jingpynshai na ka Myntri ka Koit ka Khiah ha kano ka rukom la mang pisa ban thied ïa ki dawai.
Hynrei ka Myntri ka la ai jubab ba ki dawai ki dei kiba la sniew na ka jingbym ïohlad ban pyndonkam ha ki snem ba ka jylla ka la shah lynshop ha ka jingpang khlam Covid-19.
"“Ngin ïai dawa ban ïoh jingpynshai ïa ka thup kyrteng jong ki dawai ba la bret (sha Marten) namarba ka Drugs and Cosmetic Act, 1940 bad ka Drugs and Cosmetic Rules, 1945 ka ong ba ïa ki dawai kiba la sniew yn hap ban pynphai sha ki kompeni kiba don ïa ki jaka bret bad kin hap ai bujli da kiwei katkum ka Memonrandum of Understanding (MoU) ba la ïasoi da ka Sokar bad ki Kompeni kiba pynpoi ïa ki dawai kiba kumno ngim lah ban tip haduh mynta," u la ong.
“Ha ka jylla jong ngi ki don tang 8 tylli ki CHC bad 113 tylli ki PHC, 532 ki Sub-Centre.
Ngi shem ba ïa ki dawai ba la bret balei ym lah ban pynpoi sha ki CHC, ki PHC bad ki Sub-Centre.
Bun ki thaiñ nongkyndong kim don dawai, ki ud ki nam ba kim don doktor," u la ong.
“Ngi shim ba ka (jingbret ïa ki dawai) ka dei ka jingpynsyrwa kai ïa ka pisa u paidbah.
Kata ka dei kaba ngi hap ban pynpaw.
Ka myntri ka la ong ba kan sa phah ïa ka kaiphod bad katno ka pisa la mang ban thied ïa ki dawai ngim pat tip," la bynrap u Bah Marbaniang.
“Ka Myntri ka la pyntip ïa ngi ba ka dang ap ïa ka kaiphod na ka tnat ka Koit ka Khiah bad hapoh shitaiew ynda la ïoh ïa kaiphod kan sa ai kopi lang sha ngi bad ka kaiphod kaba ngi kwah ka dei ban long kaba shai," u la ong.
U la kam ruh ba ka jingbret ïa ki dawai ha Marten kan buh jingma ïa ki shnong kiba don sharum jong kane ka jaka theh ñiut bad ïa ka shnong Mawiong namarba ka jingsma kaba mih na ki dawai ba laiphew jait kan ktah ïa ka koit ka khiah bad ïa ki nongrep kiba don sharum ka Marten.
Ka jingïalang ba la wer kyrpang da u CEM bathymmai, Bah Pynïaid Sing Syiem ha office ka KHADC ha ka 5 tarik July halor kata ka aiñ UCC bathymmai, ka la long shisha ka jingïalang kaba sngewhun, namar la ïawan lang ki katto-katne ki Khlieh Nongsynshar Hima bad ki Seng Bhalang na ri Khasi, ha ka jingïadon ryngkat u Dy.
CEM Bah P.
N.
Syiem, kiwei ki dkhot ka Executive Committee bad katto-katne ki riew rangbah, ka la ïathir bha halor ka jingthmu ka Sorkar India ban wanrah noh ïa ka Aiñ thymmai, ka Uniform Civil Code (UCC) ha baroh kawei ka ri India.
Baroh kiba la ïawan ha ka jingïalang, da kawei ka sur ki la pyrshah ïa kane ka jingthmu ka Sorkar India, namar tang na ka kyrteng ruh, la sngewthuh, ba ka long ka Aiñ ka bankynthup lang kumjuh ïa baroh.
Ka Sorkar District Council dang ha ka taiew ba la dep, ka la ïathir bha halor kane ka mat UCC hapoh Ing Dorbar, khamtam ba ki jingjia bashyrkhei ha Manipur ki la pur kylleng, kynthup shaduh Sor Shillong bad sha kiwei ki bynta ka jylla.
Ka UCC (Uniform Civil Code) lane kata ka ‘Thup ki Aiñ kyllum’ ba ki paidbah ka Ri ki hap ban bud, kaba la ïatai bha ha kine ki khyndiat por, ka dei kaba ka Sorkar India kaba pynïaid mynta da ka Seng BJP jong u Prime Minister Narendra Modi bad u Home Minister Amit Shah, ka thmu ban pynjari ïa ka ha ka ri India baroh kawei.
Ïa kane ka UCC, ka dei kaba la mang hi hapoh ka Article 44 jong ka Constitution of India naduh basdang, hynrei ym pat ju don kano-kano ka Sorkar ka banpyntrei kam ïa kane ka thup UCC, namar don bun kiei-kiei kiba kyllaiñ, khamtam ha ka ri India babun ki Niam bad ki jaitbynriew bapher, ka shitom ban pynjari ïa ki kyndon aiñ khyllah, kiba hap ban ïabud kyllum lang da baroh.
Dei na kata ka daw, ba mynta la 76 snem ba ka Ri India ka la don kum kata ka Ri Laitluid (Independent), ym pat shym don kano-kano ka sorkar ha Delhi, ka banpynjari ïa kane ka UCC, tang kane mynta ha Manipur kaba la sdang ban ai ksai, hynrei kaba la pynmih ki jingpyrshah ha kylleng, namar kitei ki kam Umsnam.
Ka Jingpyrshang ha Manipur: Katkum ba ïatai da kiba bun, la kdew ba ka Sorkar BJP u Modi ka sdang kawang da u khwai UCC ha Manipur, kat haduh ba ka Manipur High Court shuwa, ka la ai lad ïa ki paid Hindu Meitei ba kin ïoh ïa ka kyrdan riewlum (Scheduled Tribe), tang da ki Affidavit (Jingsmai hakhmat ka Aiñ).
Kine ki la lah mynta ban dakhol ïa ki jaka-puta bad kiwei ki kabu ba ïoh kyrpang ki riewlum.
Katba ka Meghalaya High Court pat, tang ïa i kam Roster ki nongtrei Sorkar ruh kam shym kwah tuklar, ka ieh beit ha ka Sorkar ban rai.
Ka la jia shisha kynsan kumba klang ka ding ha kylleng ki shnong ki thaw ha Manipur, kynthup sha ki Nongkyndong, ha kaba la thang ïa ki ing ki sem jong ki paidbah, khamtam jong ki riewlum Kuki, la pynïap ruh da ki spah.
La thang lang ruh ïa ki phew tylli ki Ingmane,ki jaka mane Blei, ki ing ki sem, ki skul bad ki jaka pule, kat haduh ba ki bor pulit-shipai ki la ïadon kti lang hana, namar la pyndonkam da ki suloi bad ki tiar jong ki ruh, ban leh ïa kine ki kam pynïap, katkum ki jingthoh ba la phriang kylleng ha ki kot khubor bad ha ki lad pathai khubor paidbah (Social media, internet) bad ba la pynshisha ruh.
Haduh ka por ba thoh ïa kane ka Sai-Kyrwoh (article), dang shu ïoh jingtip ba dang ha ka miet 2.
7.
23, ki runar ki la leit tur sha Shnong ki Kuki rit paid bad ki la khrai khlieh ïa uwei u Samla Shnong, u David, uba pyrshang ban ïada.
Tip shano kum kine ki kam thombor kin ïalam.
Ym lah ban mutdur, ba kum kine ki jingjia kin wan jia kynsan ha Manipur, ong ki khubor.
Ka UCC bun pnat: Kata ka aiñ UCC kaba kham bun ki jnit-ki jnat ban ïa u khwai lai pnat, ka kwah ba baroh ki paid India kin mane ïa kajuh ka jingngeit ba ïapdiang lang, kin kren ïa ki ktien ban ïapei lang bad kin pdiang ïa kijuh ki riti- ki dustur kiban ïasyriem kumjuh ha ka imlang-sahlang,ha ki kam ki jam, ha ka ïoh ka kot bad ban lait na ki jingïapher ba palat pud, lyngba kiwei-kiwei ki aiñ babun rukom, hapoh kawei ka Ri.
Kitei ki mat, malu-mala ki kdew ïa ka nongrim jong kata ka Unified Code of Conduct (U kynjri pynsnoh lang ïa ki nongrim bapher-bapher).
Ïa ka ri India la ju tip naduh basdang kum kata ka Ri kaba don ka “Unity in diversity" (Ka jinglong kawei, hapdeng bun ki jingïapher jait), hynrei hangno kein yn phrung ïa kata ka UCC? Dei ka jingthmu phrung jubor ha Manipur ba ka la pynpoi shaduh une u pud.
Dei na kane ka daw, kumba la kdew haneng, wat ka Supreme Court bad baroh ki High Court ha ri India ruh, haduh mynta kim shym shlan ban shim ïa kano-kano ka rai halor kane ka mat UCC bad ka Supreme Court lei, ha kawei ka mukotduma ha u snem 1994, ha ka Kies u Maharishi Avadhesh pyrshah ïa ka Sorkar India, katei ka kashari bahalor tam ka kyntait war ïa ka jingkyrpad jong u Maharishi ban pynjari ïa kane ka UCC bad ka bthah ïa u ba un leit sha ki bor Sorkar ban leh, namar ‘ka Ingbishar kam dei ban rai kum ïa kine ki jait kam.
’Bun ki Ingbishar High Court ha ri India ki shem pynban ba ki don bun ki shynrang Hindu kiba leit kylla niam Muslim noh, namar ba ki bor bishar kim treh ban pynksan ïa ki jingkwah jong ki ban ithuh da ka Aiñ, ba kin ïoh lok palat ïa kawei, kumba ithuh ka Niam Muslim, ba kam long ka pop ban bun lok (polygamy), la kumno-kumno, ban ri 4 ngut ki lok ha kajuh ka por bad ba ki Ingbishar ki pynksan ïa ki shynrang Muslim lada don ba leit ujor ïa ki.
Kumta ki shynrang Hindu ruh ki kwah lang ban ïoh kum ïa kane ka jait UCC jong ki Muslim.
Ki MDC baroh 30 ngut kila pdiang lang da kawei ka sur ïa ka Jingtyrwa ba la wanrah hi da ma nga ha ka 27.
6.
23, ban ieng skhem ban pyrshah ïa ka jingthmu ka sorkar India ban pynjari ïa kane ka UCC ha ri India baroh kawei.
Ka Ing Dorbar ka la kyntu ruh ïa ki shnong ki thaw ki seng Bhalang, ki Dorbar shnong bad ïa baroh ban peit ba ki briew kiba wan phet shapoh jylla Meghalaya, khamtam na Manipur, ki dei ban leit phai noh ynda la jem ki jingïakhih.
Kum kine ki jingjia, ki pynkynmaw biang pat ïa ka jingpyrshang ka Sorkar u Modi ha u snem 2021, baka Sorkar bad ki Dsitrict Council kin pyntreikam ïa kawei ka aiñ khyllah, ka “Svamitva" ha ki 6846 tylli ki shnong ha ri Khasi, ha kaba kin wan da ki hajar ngut ki nongwei ban wanrah ka tnat Survey of India, ban wan shong ha baroh kitei ki shn ong ym duna ïaka 5 snem, naka bynta ban leh ïa kita ki kam “Drone Mapping" da kita ki Continuous Operating Reference System (CORS).
Baroh ma ngi ki MDC ki bym pei ei-ei ïa kata ka jingthmu, hynrei ngi la ïohi ba kin bun da ki jingma, kiban mih pynban da ki longing-longsem lajong, ban ïa long kpa da ki nongbylla-daju nongwei hapoh kitei ki 5-6 snem.
Kumta la kyntait mardor ïa katei ka jingthmu kaba wan na Delhi, ha ka dur ka thew suiñ bneng, namar kin thew jingthew pynban ha ryngkew, khnang ban pynsatah da kitei ki nongwei ha kylleng ki shnong ki thaw.
Shillong, Naitung, 05: Ka jingap khmihlynti kaba la slem jong ki nonghikai skul SSA ban ïoh ïa ka tulop Arrear ka la wan urlong ha kane ka kynti hadien ba u Myntri ka tnat Pule Puthi jong ka Sorkar Jylla u Rakkam A.
Sangma u la pyntip sha ka Meghalaya SSA School Association ba ka tnat Pla Tyngka jong ka Sorkar Jylla ka la pyllait ïa ka tulop Arrear kaba T.
12.
44 klur antad kaba dei ka First Installment na ka bynta ka Financial Year jong u snem 2016-2017.
Ha u kyrwoh ba la phah sha ki lad pathai khubor lyngba ka Video, u President jong ka Meghalaya SSA School Association u Bah Aristotle Rymbai u la ïathuh ba ha ka 3 tarik u Naitung, 2023 ka Sorkar Jylla la phah ïa ka Sanction Order sha baroh ki District da kaba bthah ba kin phah ïa ka pisa sha ki Personal Account jong ki nonghikai SSA.
Shuh shuh u la ïathuh, ha kaba ïadei bad ka tulop, u Myntri ka tnat Pule Puthi u la pyntip ba ka tnat Pule Puthi jong ka Sorkar Jylla kan sa pyllait ïa ka pisa tang na ka bynta u bnai Ïaiong bad u bnai Jymmang, 2023 ha ka taiew ban sa wan katba ha kaba ïadei bad ka tulop kaba sah jong u bnai Jylliew yn sa pyllait kham hadien.
Shillong, Naitung 05 : Ka nongai ktien jong ka sorkar jylla, Kong Ampareen Lyngdoh ka la ong ba ka sorkar jylla ka ieng skhem ban ym ailad satia ban ym ailad ïa ka Uniform Civil Code ba kan treikam ha ka jylla.
“Ngi kum ka jylla kumba phi la ïohsngew ïa ka jingkren jong u Myntri Rangbah ba skhem halor kane ka bynta, ngin ym ailad satia ïa ka UCC ba kan treikam ha kane ka jylla Meghalaya," ka la ong haba kren bad ki lad pathai khubor.
Ka Kong Ampareen kaba dei ruh ka Myntri jong ka sorkar jylla ba dei peit ïa ka Law Department, ka la ong ba haduh mynta kam pat don kano kano ka jingtip kaba poi sha ophis jong ka kaban bthah la ka sorkar ka hap neem ban phah ia ki jingsngew jong ka halor ka UCC.
Ka la ong ruh ba ka sngewthuh ba mynta ba la jan ka elekshon ha ki katto katne ki jylla, ki don ki jingkren bad jingkynthoh da ki nongïalam jong ka ri halor ka jingpyntreikam ïa ka UCC.
Nalorkata, ka ong ruh ba u Myntri Rangbah u la shimkhia bha halor kane ka bynta ha kajuh ka por kum ka jylla ruh ki don la ka jinglong kaba kyrpang kaba ïoh jingïada na ka Khyrnit kaba Hynriew khamtam haba ïadei bad ka khyndew ka shyiap, ka ïathoh shongkurim bad ruh ka jingïoh pateng.
Kumta, ka kyntu ruh ïa ki seng sainpyrthei ba ki dei ban sngewthuh ba kane kadei ka sorkar jong ki kampher la ki don ha kano kano ka liang ha Iing Dorbar hynrei donkam pat ban ïa khun lang kawei na bynta ka jylla Meghalaya.
“Ngin sa khot lang ïa ki baroh ha kawei ka rynsan bad ngin sa shim ïa ki jingai jingmut bad syllok lang bad ngin ym ailad satia ïa ka," ka la bynrap shuh shuh.
Shillong, Naitung 05 : Ka Iing bishar High Court jong ka jylla mynta ka sngi Balang, ka la bthah ïa ka Sorkar Jylla ba kan ai ïa ka kaiphod kaba bniah bad ba pura (comprehensive) kaba kdew ba kiei ki sienjam bala shim ban khate ïa ka jingduna bording elektrik hapoh ka Jylla.
“Ka Sorkar kan ai ïa ka kaiphod ba bniah ba kdew ïa ka jinglong jingman ha baroh kawei ka Jylla bad ai jingtip ruh ba bniah ha kaba ïadei bad ki District bapher bapher.
Ka Jylla kan kdew ruh ïa ki sienjam ba la shim ban lah pynïoh tam ïa ka bording na ka National Grid bad kiwei ki tyllong kiba don ban khate ïa ka jingduna bording hapoh ka jylla", ong ka Division Bench ha ka hukum hadien ba shong bishar ïa ka PIL ba la mudui da u Flaming Marak.
Ka hukum ka ong ba watla ka Sorkar ka la dep ai ïa ka status report (ka kaiphod ba long ba man mynta) hynrei ka khlem kdew pat ïa ki jinglong jingman ba pura.
ïa kane ka PIL la mudui ha u bnai Jymmang mynta u snem bad shuwa ka jingwan u slap lane ka jinghap u slap ka la wan.
Ka dei ka jingduna bording ha ka jylla ha katei ka por namar ka jingduna u slap bad ka um ha pung Umiam ka la hiar bad ka la buh jingeh ban pynmih bun ïa ka bording.
Ka Jylla ka la pynpaw ba da ka jingwan u slap bad ba ka um ha pung Umiam ka la kiew, ïa kaba bun ka jingeh la lah ban leh eiei.
Ha ka affidavit ba la ai kham ha shuwa, la pynpaw ba ka jingdawa ïa ka bording ha ka Jylla ka la kot 200 mega unit shi sngi, ka jingsam bording pat ka kot tang 88 mega unit shi sngi.
Ka ïing bishar ka la pynpaw ba ha ka kaiphod jinglong jingman ba la ai da ka Sorkar jylla mynta ka sngi, katto katne ki jing kheiñ la ai ba pynpaw ïa ka thup jong ki nongai jingshakri ba kongsan (essential service providers) ba la pyllait na ka jingpynlip bording (load shedding), hynrei kam shym la pynpaw pat ïa ka jingdawa ba mynta bad ka jinglah sam ïa ka bording lane ba ka sorkar ka la batai ïa ki sienjam ba la shim ban pynkhlaiñ ïa ka jingsam bording elektrik.
“Ka long ka bym lah pdiang ba ka jingduna bording kan kot palat ïa ka 50 percent.
Ka lah ban long namar ka jingduna slap lane kiwei kiwei ki jingeh ba ka don ka jingduna pynmih bording ïa katto katne por bad ka jingduna ka lah ban kot ym palat ïa ka 10% na ka jingdawa bording shisngi.
Hynrei la paw ba ka jingduna bording hangne ka long palat ïa ka 50 haduh 60% na ka jingdawa bording bad kane ka jinglong jingman ka dei ka bym lah ban pdiang ha kane ka juk ha kaba bun ki kam ki jam bad ki kam ïing kam seng ki la shu sahteng namar ka jingbym don ka bording elektrik" kala ong.
Ka ïing bishar ka la bthah ïa ka Sorkar ban phaikhmat sha ki hydel project barit lane kino kino ki project pynmih bording khamtam eh naba ka Jylla ka dei kaba ïoh ïa u slap ba jur bad kaba don ïa ki jaka ba long riat ha kaba lah ban pyntreikam ïa ki project barit ban lah pyndap ïa ka jingdon bording jong ki shnong ba pyntrei ïa ki project.
Ka ïing bishar ka la buh ban shong bishar biang ïa kane ka mukotduma ha ka 25 tarik u Naitung.
Shillong, Naitung 05 : Ka Myntri ka tnad ka Koit ka Khiah jong ka sorkar jylla, Kong Ampareen Lyngdoh ha ka sngi Balang ka la hukum da ka Departmental Enquiry halor ka jingleit bret ïa ki dawai ha Marten bad pyntikna ruh ba kan leh tyngeh ban pyntikna ba kum kitei ki jingmlien kin ym jia shuh hadien habud ha ka tnad.
“Nga la phah da ka Departmental Enquiry halor kane ka kam.
Mar ïa dep ïa ka jingtohkit bad ïoh ïa ka kaiphod, ngan sa pyntip ïa ki paidbah kaei ka sienjam ba ngin leh bad kyrmen skhem ba ngin pynbeit ïa kine baroh," ong ka Myntri haba kren bad ki lad pathai khubor ha kane ka sngi.
Tangba, katkum ka jingong jong ka, kane kam dei shuh ka sien kaba nyngkong ba ïa ki dawai ba la sniew (expired) ban bret noh.
Hynrei katei ka jingjia kaba ju jia man ka por.
Dei ha ka 29tarik u Jylliew da ki lak tylli ki dawai ba la sniew ne kut ka por treikam kaba la kot sha ki klur tyngka la leit bret noh ha jaka theh niut kaba don ha Mawlai.
Kane ka jingjia ka la paw pyrthei hadien ba ki nongïalam jong ka Meghalaya Awaken Council Citizens (MACC) ki la buddien ïa ki trok Municipal h akaba la kit ïa kitei ki dawai ba la kut ka por treikam katba ki dang wan na ki thain Polo.
Hynrei ha ka 02tarik Naitung pat, ka Ophis u DHS (MI) u la pynshai ba kitei ki dawai ba la leit bret ha Marten ki dei kiba la kut ka por treikam kiba khlem lah ban pyndonkam na ka daw ka jingwan ka khlam COVID.
Halor kane, na ka liang ka Myntri ka la buh jingkylli ba kumno ki ïoh lad sha katei ka jaka theh niut jong ka Municipal ha Marten bad mano ba shah ïa ki kali bad bun kiwei kiwei ki jingkylli.
“Phim lah ban shu leit kumto sha ka jaka theh niut bad bret kat ïa kaba phi kwah namar ki don ki kyndon.
Kum kine ki jingbakla ngim dei shuh ban ailad ba kin ïai jïa biang," la bynrap biang ka Myntri.
Ka la pyntip ruh ba mynta ka la ïoh pdiang ïa ka kaiphod na ka ophis u DHS bad ïa kane kin sa phah sha ki heh sorkar ban pule bad wad jingtip shuh shuh namar kam dei shuh ka kam ka ban shu kynnoh mar kylliang.
Ka ong ruh ba shisien ba ki la ïoh ïa ka kaiphod kata ka la shai kaei pat ka sienjam ba kin leh.
Shillong, Jylliew 5 : Ka sorkar jylla kam pat thaw ïa ka Expert Committee ka ban bishar bniah ïa ka Reservation Policy kat haduh mynta namar ym pat don kawei ruh ka Seng Saiñ Pyrthei ( Political Party) kaba la phah ïa ki jingai jingmut sha ka Committee of all Political Parties ba la khlieh da I Dr Ampareen Lyngdoh.
Haba ïakren bad ki nongthoh khubor mynta ka sngi I Dr Ampareen I la ong “ Katba ngim pat ïoh ïa ki jingai jingmut ne jingkdew lynti ne ki jingkylli kiba kumno ki seng saiñ pyrthei ki kwah ngim pat lah ban thaw ïa ka Expert Committee namar ïa ki dkhot dei ban jied bad thung hadien ba la tip kiei ki bynta ne ki mat ba ki seng saiñ pyrthei ki kwah ban pynkylla ne ban pynbeit ne pynshai ha ka polisi".
Namar i la ong ïa ka Committee hi yn thaw tad hadien ba la ïoh pdiang ïa ki jingai jingmut ne ki jingkylli na ki seng saiñ pythei bapher bapher.
I la ong ruh ba ïa ka Committee ba la khlieh da ma i ruh yn sa lah ban khot biang dei tad hadien ba la ïoh pdiang ia ki jingai jingmut ne ki jingthoh na ki seng saiñ pyrthei.
“ Ngim lah ban pyrkhat ban thaw lypa ïa kata ka Expert Committee lada ym tip kiei ki mat ba kin ïa pyrkhat ne ïathir ynda ki la ïa kynduh kum ki dkhot jongka Committee" ong I Dr Ampareen.
Kat kum ka jingïathuh jong I tang ka Khun Hynniewtrep National Awakening Movement (KHNAM) kaba lah phah ïa ka jingthoh tangba kane ruh ka long tang halor ka Office Memorandum ha kaba ïadei bad ka Roster System.
“ Na ka liang jong nga kum ka Chairman jongka Committee nga la ïai pynkynmaw ïa ki nongialam jong ki seng saiñ pyrthei ba kin phah noh kham kloi ïa ki jingthoh na ka liang jongki la ka dei sha I , sha u Myntri Rangbah ne sha u Chief Secretary" ong I Dr Ampareen.
Hynrei wat la katta ruh I la ong ba kham lah kaba ap khlem buh por namar kane ka kam ka long kaba khraw bad kaba hap ban pyrkhat jngai bad sani bha.
“ Nga tharai ki seng saiñ pyrthei ruh ki don ha kajuh ka apot ne jingsngew namar kam long kaba suk ban shu pynkylla mar mar.
Ka long kaba eh hynrei ka sorkar kan ym ong em, ai ba baroh ngin ïathir bad ïamir bha".
ong biang ka Chairman.
Ka sorkar ka la thaw ïa ka Search Committee kaba kynthup lai ngut ki dkhot ba khlieh ruh da u Chief Secretary ka jylla ban jied bad bishar ïa ki briew ki ban kynthup ha ka Expert Committee.
Tangba kumba i la ong ba ïa ka Expert Committee lah ban thaw tad hadien ba la ïoh pdiang ïa ki jingthoh na ki seng saiñ pyrthei.
“ Namar lada mynta ngin thaw ïa kata ka Committee bad kata ka Committee kam don ei ei ban leh kam don jingmyntoi.
Hooid na ka liang ka sorkar ka la ïoh pdiang ki jingbthah na ka ïing bishar ban ai jubab hakhmat ka ïing bishar bad ka sorkar ka la leh ïakaba donkam.
Hynrei na ka liang ki seng saiñ pyrthei ki dang ïai bishar bniah shwa ban buh ki jingkylli ne ki jingai jingmut" pynkut I Dr Ampareen.
Mawkyrwat, Naitung 07: Ka South West Khasi Hills District Badminton Association ryngkat ka jingïatreilang bad ka ophis u District Sports Officer, South West Khasi Hills District mynta ka sngi ka la ïoh ban plie pyrda ïa ka lympung ïalehkai badminton kaba la tip kum ka ‘9th South West Khasi Hills District Badminton Championship 2023’ (SWKHDBC) hapoh ka Mawkyrwat Indoor Stadium, South West Khasi Hills District.
Ïa kane ka ‘9th South West Khasi Hills District Badminton Championship 2023’ la wan ban plie pyrda da u bah Pius Marweiñ, MLA ka Ranikor Constituency u la long kum u kongsan ha kaba haduh 101 ngut ei ei ki nongïashimbynta ba kynthup naduh ki hep rit, ki samla, ki rangbah bad kumjuh ruh ki longkmie kiba na kylleng ki shnong hapoh jong ka South West Khasi Hills District.
U bah Pius Marweiñ, MLA ka Ranikor Constituency haba kren kum u kongsan u la pynpaw ka jingaikhublei na ka bynta kane ka association kaba la pynlong ïa kum kane ka lympumg ïalehkai kaba long kumshibynta ba ki khynnah rit, ki samla bad kiba la heh la san kin ïoh ban ïa kilanmet khnang ba kin ïoh ka met kaba koit ba khiah.
Ha kajuh ka por u la ong ruh ba ki jingïalehkai ha kine ki sngi kim long shuh tang ki jingpynbyrngia ïa ki shimet ne ïa ki nongpeit kai hynrei ka la long kawei na ki bynta ban ai kam ai jam na ka bynta kito kiba nang ban pyndonkam hok ïa ka sap kaba U Blei U la ai ha ki.
Namarkata, u la aimynsiem ïa ki ‘rang bad ki ‘thei ïalehkai ba kim dei shu ïalehkai ban pynlut kai ïa ka por khlem da don ki jingthmu kiba khamjngi hynrei ki dei ban buh ha ki ïa thong ban poi sha kiwei pat ki kyrdan kata ban kiew na ka distrik sha ka state bad kumjuh ruh wat ha ka National Level.
Haba kren ai mynsiem na ka bynta ki nongïalehkai, u bah Pius Marweiñ u la ong ba ha ka jingïalehkai kin sa don beit kiba jop bad kiba rem, kumta kiba jop kim dei ban don noh ha ki ïa ka mynsiem jingsngewsarong namar ïoh kin shah rem ha kawei ka sngi bad kiba shah rem ruh kim dei ban duh jingkyrmen hynrei ki dei ban don ha ki ïa ka mynsiem jong ka jinglen-lade da kaba trei shitom ha ki sngi ki ban sa wan.
Kiba iadonlang ha kane ka sngi ki long ka kong Y.
R.
Mawlong, MCS, Additional Deputy Commissioner, South West Khasi Hills District, u bah R.
R.
Lyngkhoi, Myntri Shnong Sohkhyllam lem bad kiwei de ki riew rangbah.
Lah ban kdew ba ïa kane ka lympung ïalehkai badminton la plie pyrda mynta ka sngi ka 7 tarik u ‘Naitung, 2023 bad ban sa pynkut ha ka 11 tarik ‘Naitung, 2023.
Ïa ka jingïalang ha kane ka sngi la pynïaid da u bah H.
S.
Diengdoh, President jong ka South West Khasi Hills District Badminton Association bad ka kong Nemoralda Nongrum, Treasure jong ka South West Khasi Hills District Badminton Association kaba la ai ki kyntien khublei.
Shillong, Naitung 05 : Ka Khasi Hills Autonomous District Council (KHADC) hynne ka sngi ka la lum ïa ki Khlieh Nongsynshar bad ruh ïa ki sengbhalang bapher bapher ban ïatai halor ka jingthmu pyntreikam ïa ka UCC (Uniform Civil Code) ha baroh kawei ka ri.
Ha kane ka jingïalang la donlang naduh u CEM, Deputy CEM, Chairman, ki Executive Member bad ruh ki MDC nalor ki Syiem, ki Nongïalam Shnong bad ki Sengbhalang ba paw jong ka jylla.
Haba kren bad ki lad pathai khubor hadien ka jingïalang, u Deputy CEM, Bah Pynshngaiñ N Syiem u la ïathuh ba naduh ka por ba synshar ki Dohlieh ki khlem lah satia ban pynduh ïa ka bor bad ka riti dustur kaba kum ka Jaidbynriew ka don.
Kumta u la ong ba mynta ruh ki donkam ka jingïa tylli lang kawei ka buit kawei ka bor ban pyrshah lang ïa katei ka aiñ rew.
“Kane kaba ngi ïa kren kan rung lut ha ka jingthoh kaba ngin phah sha ka National Law Comission jong ka Ri," u la ong da kaba bynrap ba lada ki phah tang khyndiat ka Law Ministry kan ym da patiaw than hynrei haba ki la phah kattei ki jingai jingmut lehse ka Commission kan pynsngap.
Shuh shuh u ong ruh ba namar ki don lut ïa ki dulir ba ka Jaidbynriew ka ïasoi ban pynïasoh sha ka India, kumta ki hap ban ïa shong pyrkhat ban ïakren lada jia ba katei ka sienjam kam seisoh.
Nalorkata, u ong ruh ba kin sa don ruh ka jingïalang bad ki lai tylli ki District Council jong ka jylla ban kyrpad ïa ka sorkar jylla ban don lang kajuh ka rukom pyrkhat ban ym shah ïa kine ki kam leh donbor.
Na ka liang u President ka KSU, Bah Lambokstarwell Marngar ha ka jingkren jong u, u la ong ba ki sngewkmen ban ïoh ïathir ïatai lang ryngkat bad ka Council halor katei ka phang ha shwa ba yn phah sha ka Commission.
“Ngi ïohi ka jingkren jong u Myntri Rangbah bad kumta ngi kyrmen ba baroh 60 ngut ki MLA ki shim lang ïa kajuh ka sur ban ïada bad pynneh pynsah namar lada kim shim rai rangbah ki rai na Delhi kin long ki jingiuhroit ïa ka riti dustur jongngi," u la ong.
U President ka HNYF, Bah Sadon Blah pat u la ong, “Ngi pyrshah ïa ka UCC hynrei ngi kwah pat ban ïohi ba ka District Council kan ym lum tang lai tylli hynrei ïa baroh 10 tylli ki Council ha ka thaiñ shatei lam-mihngi jong ka Ri ban ieng pyrshah.
"U President ka FKJGP, Bah Dundee Cliff Khongsit u la ong, “Kum ka Jaidbynriew ngin ieng pyrshah jur ïa ki bor kiba ktah ïa ka riti dustur jongngi bad ngi donkam ruh kawei ka sur ban phah sha ka sorkar India.
"U President ka HYC, Bah Robertjune Kharjahrin u la ong ba ka UCC ka thew beit ïa ka jingbujli noh ïa ki riti dustur bad pynduh noh ruh haduh kumba 60 persen ïa ka Khyrnit kaba Hynriew.
U ong ruh ba donkam ban tylli lang baroh ban pyrshah jur ïa kane ka UCC.
Na ka liang u Nongïalam jong ka Synjuk ki Nongsynshar Shnong ka Bri u Hynñiewtrep, Bah RL Blah u la ong, “Ngin ïeng tylli naka liang ki Rangbah Shnong ban kyrshan 100 na ka 100 ïa ka KHADC ban ïaid shakhmat.
"U la ong ruh ba ki shim ka rai ba nalor kaei kaba ka KHADC ka pynkhreh, kin ai lang ruh ka jingai jingmut bad ka shong pat ha ka Council kumno ban pynkhlaiñ ïa ka nongrim ba ka ïeng.
Nalorkata, u ong ruh ba ha India kim tip satia ïa ki District Council namar ki don tang 10 tylli kata ruh tang ha ka thaiñ shatei lam-mihngi jong ka Ri.
“Kumta, ngi kyrpad ïa ka KHADC ba kan long ka nonglam lynti bad tbeh sharak nakhmat ban lum lang ïa ki district council baroh ban pyrshah ïa ka jingthmu jong ka sorkar pdeng halor ka UCC.
"Shuh shuh u ong ruh ba kane kadei ka por ba dei ban klet shwa ïa kiei kiei hynrei ban buh ïa ka Jaidbynriew hakhmat.
U President jong ka Federation of Khasi States, Paiem KM Syiem u la ong ba kin ïeng ban ïaleh pyrshah ban pyllait bad pynim ïa ki khun ki hajar ka Bri u Hynñiewtrep.
“Ki Khasi State ki ïoh laitluid por synshar ki dohlieh hynrei ha ka jingpynbeit bad ka sorkar India ki pynïasoh da ka jingkular ban pynneh pynsah ïa ka riti dustur ba ka Jaidbynriew ka ju leh," u la ong da kaba bynrap pat ba lada wan ka UCC kine baroh kin duh noh bad dei na kata ka daw ki pyrshah jur.
Nongpoh, Naitung 07: U Conrad Sangma Myntri Rangbah ka jylla mynta ka sngi u la leit ban plie paidbah ïaka jaka kieng lieng haki um kshaid (Rafting) haka shnong Umtham kaba la tip ruh kum ka Whitewater Village naka bynta ban kyntiew ïa katei ka jait jinglehkai bad khamtam ban sei ïaka sap ka phong ñiah lieng jong ki khun samla na katei ka shnong naduh ki heprit bad ïakop sha kiwei ki jaka ka ri ka pyrthei.
Ha katei ka sngi la donlang ruh da ka kong Macdalyne S Mawlong MDC ka Umsning, kong Isawanda Laloo Director Sports and Youth Affair, Arpit Upadhya Deputy Commissioner ka Ri-Bhoi District, Boby L Nongbet District Sports Officer, Ri-Bhoi District, ki nongïalam ka Ri-Bhoi Water Sports and Tourism Co-Operative Society Ltd.
ba kynthup ïa u Ian Vincent bad ka Sheela Vincent bad kiwei kiwei ki riew rangbah.
Naka liang u Ian Vincent u la pynpaw baka thong bad ka jingangnud jong ki, ka dei ban pynlong ïa katei ka jaka ha Wah Umtrew haka shnong Umtham kum ka jaka kieng lieng ha katei ka wah kaba khlaiñ bor ban ai jinghikai ïaki heprit bad ki samla kiba na katei ka shnong bad ki shnong ba marjan ban pynmih ïaki rang bad thei ñiah lieng bad ban kyntiew ïa katei ka jait jinglehkai haka jylla kaba ym pat da paw pyrthei bha.
U la ong ruh lyngba katei ka jaka yn pynthikna ruh ba kin mih ki rang bad thei ñiah lieng kiba tbit bad kiba lah ban leit ïakop bad kiwei kiwei ki ri jong ka pyrthei, kumba kila don ruh ki khynnah kiba la shah jied ban leit sha Russia bad kiwei kiwei ki jaka ban leit ïakop.
Naka liang u Myntri Rangbah ka jylla u la pynpaw ka jingsngewkmen ban iohi ba katei ka jaka ka dei kaba biang tam ban pynlong kum katei ka jait jinglehkai kaba dei ruh shibynta ban khring ïaki nongjngohkai pyrthei nalor ka jinglong jingman ka jaka ka long kaba itynnad bad u la ong ruh naka liang ka sorkar kan sa noh ki lad jingïarap sha katei ka jaka ban nang pynbha bad ban kyntiew ïa katei ka jait jinglehkai haka jylla bad kular ruh ban pynbiang ïaka network mobile ha katei ka shnong.
U la ong ruh ba ka sorkar ka don ka jingkyrmen ban pynmih ïaki rang bad thei ïalehkai kumba ka tnad ïalehkai ka jylla mynta kala sdang ban leit man ki shnong ban lum ïaki khynnah donsap ban phah sha ki jaka lehkai ba kham heh haka jylla bad kyrmen skhem ruh ba na katei ka jait jinglehkai kin mih ki nongñiah lieng kiba tbit haka jylla wat ban poi sha ki jingïalehkai ba heh jong ka pyrthei.
Nongpoh, Naitung, 07: Kawei ka trok kit nar rod kaba don ïa u Registration Number WB 57 B 1028 ka la kem ding kynsan ha ka step sngi Thohdieng hadien ba kane ka trok ka la sniew ha surok Shillong Bypass hajan lad Umroi bad ieng ha katei ka jaka.
Katei ka jingjia ka la jia ha ka por kumba 9 baje eiei mynstep, ha ka por ba u nongñiah bad u nongbud jong ka Trok ki dang leit ban thied jhur bad ha katei ka por katei ka kali ka la kem ding kynsan khlem tip ïa ka daw ha ki bynta ba shakhmat jong ka kali, hynrei da ka jingpoi kloi jong ki kali pynlip ding la lah ban tem noh ïa ka ding kaba la klang hapoh ka jong ka trok.
Ym lah ban len ha kine ki sngi bun na ki samla pule ha ka jylla ki hap ban mad ïa ka jingjynjar jong ka jingkyrduhkam kyrduhjam bad bun ruh na ki samla kiba la pyndep ïa ki kyndan bapher bapher ha ki kyndan pule bapher bapher ki hap ban shong khlem kam khlem jam.
Ka jingkylli ka mih hangne, hato? ka sorkar jylla kan dang lah neem ban aikam aijam ïa baroh ki samla kiba la pyndep ïa ki kyrdan pule kiba kham shalor.
Lah ban ong ka long kaba eh ba ka sorkar kan lah ban ai kam ai jam namar ba ka jingroi jong ka jingbun paid ka la dangkiew katba dangmih ki sngi bad ki por.
Ynnai ïa kren lei lei ïa ka lawei jong ki khynnah pule kiba dang don ha ki skul ha kaba peit shi synpeit la i duh jingkyrmen, namar khamtam kum ha ka Nongbah Shillong bad wat ha ki jaka nongkyndong ruh ha kine ki sngi tang kawei ka skul pule ka la don da ki hajar ngut ki khynnah pule.
Ban ïa kren lei lei ïa ki samla kiba la pyndep tang ïa ka degree level ruh da ki phew hajar ngut ki dang don kiba shong khlem kam khlem jam ha kaba ka sorkar kam lah satia ban ai kam ai jam.
Lah ruh ban ong ba ka long shisha kaba shem jingeh ba baroh ki samla pule kin ïoh ïa ki kam sorkar kiba ha kine ki sngi tang ïa kawei ne ar tylli ki post ki nongthepkam ki la kot da ki hajar ngut.
Ka long pat kaba sngewsih ban ïoh sngew ne tip ba ka jylla jongngi ka dang duna ïa shibun ki samla kiba la pyndep ha kiwei pat ki kyrdan ha kaba dang don ki kam ba ki briew na ka jylla kim pat lah ban trei ha kaba la hap ban wan na ki briew kiba shabar ka jylla kaba buh ïa ka jingduh jingkyrmen ïa ki khun samla ka jylla.
Lahr uh ban ong ba wat lada ka sorkar kam lah ban ai kam aijam ïa baroh ki samla kiba la pyndep ïa ki kyrdan kiba kham shaneng, hynrei ka sorkar ka donkam hi ban shim khia na ka bynta ban thaw ïa ki polisi bapher bapher kaba long shi bynta kum ka jingplie lad plie lynti ïa ki khun samla ha ka ïoh kam ïoh jam.
Ryngkat ki Polisi ban pynrungkam ïa ki khun samla la donkam ruh ba ka sorkar kan thaw ruh ïa ki lad jingïarap na ka bynta ki khun samla da kaba ïarap lyngba ki skhim sorkar bapher bapher, khang ban a ka bynta kito ki samla kiba ym donkam donjam ka long ka lad ka kabu ïa ki ba kin lah ban ieng ha la ki jong ki kjat.
Lada phai ruh ha kine ki sngi lah ban kubur ruh ba ka long shisha ki sngi ba la kyrduh ïa ki kam ki jam, hynrei ym lah pat banlen ba dang bun ki kam ki jam ba la hap ban wan trei da ki bar jylla.
Kum ka nuksa tang ïa ka kam misteri haba pyntrei ïa kino kino ki kam kiba la kham heh la hap ban wan rah ïa ki briew kiba nabar namar shem jingeh ïa ki samla kiba la tbit ban trei wat kum ha kitei ki jaidkam ruh bad kawei kadei ruh namar ka jingduna ïa ki tiar trei.
Bun ruh na ki samla ki dang lehrain ruh ban trei ïa ki kam kiba kham poh namar ba ki don ka jingsngew ba ka kyrdan kaba ki pule kam ïahap shuh ïa ki kam barit baria.
Hynrei bunsien pat ki samla kim juh phohsniew da kaba trei ïa ki kamrit kam ria ruh ka long kawei na ki lad ban aikam ïa ki samla ba kin lah ban ieng hala ki jong ki kjat.
Ka jingkylli ka mih ruh hangne, balei ba ka jylla jongngi ka jyllei da ki mynder ha baroh ki bynta jong ka nongbah Shillong ne wat sha ki jaka nongkongdong, ka daw kaba kongsan ba bunsien ngi ki kum ki samla ngi don ka jinglehrain ban trei ïa ki kam rit kam ria.
Bunsien pat lada jyllei ki bar jylla ngi ïa ud bad ngi ïa kynshi ba ka sorkar kam shim khia ban ïada ïa ki mynder.
Kumta la sngewdei ïa ka sorkar kaba thymmai la kadei na kano kano ka party ba kan shim ïa ka jingkitkhlieh ba kan peit kyrpang ïa ka lawei jong ki samla da kaba plie ïa ka lad ka lynti la ka long ha ka sengkam sengjam bad ruh ha kiwei pat ki liang kiba kum ki nongïalam ki la dep ban pyrkhat ne buh jingmut lypa ban leh.
Shillong, Naitung 07: Sa shi sien pat ka lahduh jong u snem ba ladep, kata ki thei kynjat bol jong ka Mawlai SC ka la ïoh ban bteng ïa ka lynti ïaid jong ka shaduh ka semi final jong ka lympung Shillong Sports Association’s Women’s League ryngkat bad ka Lumparing SC na ka thup kynhun kiba napoh ka Group-A hadien ba ki la ïoh ban khur ïa ka namjop ha ka jingïalehkai hynne ka sngi ha Madan Third Ground Polo.
Ha ka jingïalehkai kaba nyngkong, ki thei ka Lumparing ki la lah ban jop kput da 6-0 kol ïa ka Synroplang 77, hynrei na ka liang jong ki thei ka Mawlai ki la lah ban ïai bteng ban pynpaw ïa ka jingthrang ban ïohrah biang sa shi sien da kaba pynjemkhnap ïa ka Maw U-Tieng haduh 7-0.
Baroh ar tylli ki jingïalehkai ki dei napoh ka Group B bad kine ki ar kynhun na kane ka Group kin sa hap ban aireng pyrshah ïa ka Laitkor SC bad ka PFR Football Academy kiba la ïoh ban rung sha ka semi final na ka thup Group A.
Hynrei, ha kaba ïadei bad ka jingïakhun na ka bynta ka semi final, ym pat shym la pynbeit naba baroh ar ki Group ki dang sah sa shi sien ïakhun.
Haba phai sha ka jingïalehkai kaba la long hynne ka Sngi Thohdieng, ka la shimpor kumba shiteng kynta shuwa ba ka Lumparing kan sa ïoh ban pynïakhlad ïa ka jingïakhaid bad ka Synroplang, lyngba ka kol kaba la thep da ka Chibaral Sangma (32′).
Hynrei ka jingïoh ban pynkhihjar ka la sdang ban bud kawei hadien kawei ha ka kylla kaba ar ba la thep da ka Catherine Kharkongor (38′, 69′), ka Ephilis Khongwet (47′) bad ka Inri-la-i-dor Khongthaw (49′, 67′) kaba la ïarap ïa ka Lumparing ban khur ïa ka namjop kaba suk.
Ha ka jingïalehkai kaba ba bud, ki thei ka Mawlai ki la pyni ïa ka jingkhlaiñbor da kaba pynkhihjar haduh san kol tang ha ka kylla step, kiba la wan na ka Makrisha Songthiang (3′), bad ka Sunalinda Iawren ka la ïoh ban khyrwit haduh saw kol (8′, 24′, 29′, 53′) kaba la khur ruh ïa ka namtam ha kane ka jingïalehkai.
Kawei na ki kol ba la thep da ka Iawren ka dei kaba la ïarap da ka Marbarin Nongrum, kaba la lah ban lehkai bha ha ki bynta liang kamon jong ka madan ban shna ïa ar tylli ki kabu ban pynkhihjar.
ïa ki ar kol patde na ka bynta ka Mawlai la wan lyngba ka kjat jong ka Dai-aijingsuk Basaiawmoit ha ka minit ba (25′) bad ka Ideibanri Kharpan (46′).
Watla kata ruh, na ka liang jong ka Maw U-Tieng’, ka Nibari Maring thei-apkol jong ka kynhun, ka la lah ban ïada ïa katto katne ki kabu haduh kaba kut jong ka jingïalehkai; hynrei kam shym la lah ban khanglad ïa kane ka lahduh snem ba ladep ban pynkhihjar.
Ha kaba ïadei bad lashai ka sngi, kan nym don kano kano ka jingïalehkai Women’s League tad haduh ka 12 u Naitung, bad ki jingïalehkai kin dei na ki kynhun jong ka Group A.
Nongstoiñ, Naitung 07: Ka lympung West Khasi Hills District Level Subroto Mukherjee Cup Football Tournament 2023, kaba la neh kumba 10 sngi ei ei, ka la poi noh sha kaba kutha ka sngi thohdieng.
Ha ka liang jong ki shynrang Under-17 ka Sib Singh HSS ka la pynliem hynne ka sngi final pyrshah ïa ka JJM Nicholas Roy da shi kol la nod.
Ïa kane ka kol la thep da u Pynbianglang Kharsyntiew ha ka minit kaba 15.
Kumjuh ruh ha ka liang Under-17 ki kynthei, ka Sib Singh HSS ka la pynliem ïa ka BBC SS Steplanglur da shi kol la nod, ha kaba ka Ibadondor Nongsiej ka la thep ïa ka kol ha ka minit kaba 26.
Katba ha ka Under-14 jong ki khynnah shynrang, ka St Peter’s HSS ka la pynliem ïa ka St Anthony’s SS da shi kol la nod.
Ïa kane ka kol la thep da u Banshanskhem Nongphud ha ka minit kaba 54.
Da kine ki nam jop ka Sib Singh HSS bad St Peter’s HSS, kin pynkhreh pat ïalade mynta na ka bynta ka State Level, ïa ka ban sa pynlong shen ha nongbah Shillong.
Hadien ba la kut ki jingïalehkai la sam ïa ki khusnam Best Player (Under-17 Girls) sha ka Helendamary Thabah jong ka BBC SS Steplanglur.
Ha ka liang ki shynrang (Under-17) la khur da u Pynbiang-lang Kharsyntiew jong ka Sib Singh HSS.
Katba u Bankiew Lyngdoh jong ka Nongstoiñ Public School u la khur ïa ka nam Best player ha ka kyrdan Under-14.
Nalor ka DSO Kong Balarina Syiem, la donlang ruh da u kongsan u R.
G Momin MLA ka Rambrai bad kiwei kiwei ki kynrem ki lyndan kiba la sam ïa ki khusnam sha ki nongïalehkai.
Jowai, Naitung 07: Ki nongïalam ka Khasi Students’ Union (KSU) Namdong Area ha ka jingïadon lang u President Samla Kitbok Lang Lamare, samla Rimiki War bad kiwei ki la leit ban hiar biang hynnin ka miet ban jurip ïaka Community Health Center (CHC) Namdong ha ka por ba lip ka light hapoh katei ka thaiñ bad la lap ba haduh mynta kane ka CHC ka hap ban shong hapdeng jong ka jingdum.
U President ka Unit Samla Kitbok Lang Lamare ula ong ba kane ka CHC kala long kum ka sem ki mrad, namar ba ka jing pynkha khun ruh lah isynnei hap ban shu tbeh da ki mombati bad ki touch light, haba kumne kan jia aiu ïaka jingim briew, hato ban sumar briew ka long mo ha pdeng ka jingdum la buh jylli kylli ka seng.
U ong ba ka tnad ka koit ka khiah ka la kheiñ dew thala ïa kane ka CHC khlem da shim khia ïaki jingpynsngew ka Seng ha kaba ïadei ban pynbha ïaki Panel Solar, lane ban buh daka Generator Machine kumba la ai jingmut da ka Seng ha kine ki khyndiat taïew kiba lah dep.
Halor kane ka seng kam lah ban shu peit da ki khmat ïa kane ka jingeh kiba kane ka CHC ka hap mad, da kaba kren shai lada ka tnad ba dei peit kam lah ban shim khia na ka liang ka seng ka hap ban pyrkhat da kumwei pat ban leh ïa kaba donkam.
Khliehriat, Naitung, 07: Mynta ka sngi ki nongïalam bad ki dkhot jong ka Jaiñtia Students’ Movement (JSM) kala leit ban buh da ka jingthoh ha u Deputy Commissioner ka East Jaiñtia Hills ban pynpaw ïa ka jingpyrshah jur halor ka jingthmu jong ka sorkar jylla lyngba ka jingpyllait khubor jong u Myntri Rangbah ka jylla hynnin ka sngi ban wan rah ïa ka lynti Rel ha East Jaiñtia Hills District.
Ka JSM ka pynpaw ba ki don shibun ki skhim bad projek kiba la pynioh da ka sorkar Pdeng kiba dei ban pyntrei hapoh ka jylla hynrei na ka liang ka sorkar jylla kam lah ban pyntreikam hok ïa ki, kum ka nuksa ka jingbym lah jong ka sorkar ban pynbha ïa ki surok NH-6 kiba ïaid lyngba na ka District Headquarter jong ka East Jaiñtia kata ka shnong Khliehriat kaba long ka surok bah kaba pyniasoh ïa ka Jylla Assam bad kiwei ki Jylla jong ka thaiñ shatei lam mih ngi, pynban ka sorkar ka thaw lad pynban ban wanrah da ka lynti Rel kaba long pyrshah ïa ka mon jong ki nongshong shnong ka District.
La ong ruh ba ka JSM ryngkat ki nongshong shnong ka East Jaiñtia Hills District ki phah ïa ka khubor kaba shai sha ka sorkar jylla ba kin iai pyrshah ïa kane ka jingthmu (Railway Project) kaba la thmu ban wanrah, kila buh da ka jingkyntu ïa ka sorkar MDA-02 ba kan pynbor ïa ka sorkar pdeng ban pyntreikam noh ïa ka Inner Line Permit (ILP), kumba la dep ban pass da ka MDA-01 ha ka 20 tarik u December 2019.
Na ka liang ka seng ka ong ruh ba nyngkong ka sorkar ka dei ban pynioh shwa ïa ka ILP bad hadien kata sa pyrkhat pat ïa ka lynti Rel.
Nongpoh, Naitung, 07: Ban phai khmat lem ïa ki jingeh ba ïa kynduh ki paid khappud hapoh ka thaiñ Block II, ba hap ha ka Raid Nongtung ha Ri Bhoi District, ki nongïalam ka HYNY, Northern Region mynta ka sngi ki la leit ban ïa kynduh ïa u Superintendent of Police ka Ri Bhoi na ka bynta ban ïa kren halor ki jingeh jong ki paidbah ba ki ïa kynduh khamtam ki kam kiba ïa dei ban ioh jingïarap na ka tnad Pulit sha kitei ki shnong khappud.
Kane kane ka jingleit kynduh ka Seng HNYF Northern Region ïa u SP ka Ri Bhoi, u Giri Prasad, ka dei haidien ba ki paid khappud ki la pynsngew ïa ki nongïalam ka seng halor ki jingeh ba ki ïa kynduh ha ki shnong khappud khamtam ha ka por ba ki donkam ïa ki bor pulit na ka bynta ka shongsuk shongsaiñ ha kitei ki shnong khappud.
Haba leit ban ïa kynduh ïa utei u heh pulit ka Ri Bhoi la ïalam ruh da u Assistant Secretary, u bah Edward Thangkhiew ryngkat u General Secretary, u Bah Edelbert Nongrum bad u Vice President ka HNYF Raid Nongtung Circle, u Bah Barnabas Lyngdoh ha kaba ki la ai da ka jingthoh sha u SP ka Ri Bhoi ban kyrpad lem na ka bynta ban pynbiang ïa ki bor pahara sha ki shnong khappud kiba donkam ïa ka jingïada jong ki bor pulit ka Ri Bhoi.
Kumba la ïathuh da u Bah Edward Thangkhiew, Assistant Secretary ka HNYF Northern Region, la ong ba kitei ki shnong kiba la pynpaw jingeh sha ki nongïalam ka seng haba ki donkam ïa ki bor pulit na Ri Bhoi ki kynthup ïa ka Shnoing Khlieh Umwang, Umlaper, Sabuda ba hap ha ka Raid Nongtung bad kumba la pynpaw la ong ba la don bun ki jingujor ejehar ki paidbah na katei ka thaiñ ki bor pulit na Mawlasnai kim ju register case satia.
U la ong ruh kumba la ïathuh ruh da ki paidbah bunsien haba ki leit ban ujor ejehar ha Mawlasnai Police Outpost kim ju lap satia ïa ki Pulit bad dang tang kattto katne ngut bad lada ujor ejeher ruh kim ju register case satia ha kaba kane ka buh jingeh ïa ki paidbah ban ioh kata ka jingïada na ki bor pulit.
Namarkata, kumba la pynpaw da ki paidbah halor ki jingeh jongki, ka seng haba kynduh ïa u SP ka Ri Bhoi, ki la dawa ba un shim khia ïa kane ka kam bad khamtam ban peit ïa ka shongsuk shongsain ki paidbah ha ki shnong khappud bad ruh kum ka seng ka la dawa ruh na ka sorkar ba kan pynkhlaiñ ïa ki bor pulit ha katei ka police outpost khnang ba ki paidbah kin ioh jingmyntoi khamtam ha kano kano ka por ba ki donkam ïa ki bor pulit ban pynlong ïa ki shnong ki thaw ba kin shongsuk shongsaiñ, u la bynrap.
Jowai, Naitung, 07: Mynta ka sngi kaba dei ka sngi ba ar ‘Mulong’ jong ka shad ñiam Behdieñkhlam ka Seiñraij Jowai na ka liang ki ‘Kmai Raij’ kila leit rah ïa ki ‘Deiñkhlam’ na khlaw ban leit pynshong pynthiah ïa ki ha Iawmusiang, Jowai.
Naduh ka por mynstep u Dolloi, u Langdoh bad ki Waheh Wasan kila sdang ïa ka nguh ka dem “Kñia Aitnar’ ha ka Syiem Aitnar bad ïa ki jingpynlut pynsep baroh la leh da u Dolloi ka Elaka Jowai, la ïathuh ruh ba ka jingpyndep ïa kane ka ‘Kñia Aitnar’ kan long ka jingkyrkhu ïa baroh ki khun ki hajar.
Ha kane ka juh ka sngi baroh ki Kmai Raij kila mih na Mynkoi Pyrdi ban pynhiar ïa ka bom ka Bhuri, ka tangmuri ha Biar ka Blai bad nangne kila leit mih sha Iawmusiang ban leit rah ïa ki Deiñkhlam na khlaw.
Katba ha ka por janmiet ki Kmai Raij na baroh ki dong kynthup ïa dong Panaliar, Dulong, Lumpyrdi ïong-piah, Lumïongkjam, Tpep-Pale bad Lumkyrwiang kila leit pynshong pynthiah ïa kitei ki Dieñkhlam ha ki jaka ba la pynkhreh ha Iawmu-siang, katba ki Khon Raij (Chilliangraij) kila pynpoi ïa ka ‘Khnong Blai’ haka jaka buh ha Loom Sooïung, New Hills Jowai bad nangne baroh ki khun ka Kmai Raij kila leit phai na kajuh ka lynti.
La ïathuh mynta ka sngi Mulong “la pynmih ïa ki Deiñkhlam jong u lum pdeiñ ka bei pun ‘Tein’ na Dulong, ka bei pun ‘Wet’ na Panaliar, ka bei pun ‘Doh’ na Lumïongkjam bad na u lum Pdeiñ ka Lumpyrdi, ka Lumkyrwiang bad Tpep-Pale kiba long ki khun ka kmai Raij, ula ong ruh ka ka por janmiet la leit rah kumjuh ïa ka ‘Khnong Blai’ jong ka bei pun ‘Bom’ na u lum pdeiñ ka Khon Raij".
Lashai kaba dei ka sngi ‘Musiang’ ki Kmai Raij kin leit shim ïa kitei ki Deiñkhlam ban leit pynïeng sha manla ki dong ïa kitei ki Dieñkhlam, katba ki Khun Raij kin leit rah ïa ka ‘Symbood Khnong’ ban pynïeng ha khlieh Chnong (Chilliang Raij) bad ïa ka ‘Khnong Blai’ kin pynpoi hapoh Sawiar, khnang ba u Dalloi un ai pyrnah Khnong Blai ha u Kñi Nikhla ban leh ïa ka ñiam ka rukom.
Nongstoiñ, Naitung, 07: Naduh ba ka sorkar ka la pynthymmai ïa ki nongïalam bad ki dkhot jong ka Regional Committee on Border Dispute na ka bynta jong ka West Khasi Hills, kaba don ar tylli ki jaka ïa kajia pud, ha kaba ka jingpynbeit ïa ki jaka kiba hap ha ka wat kaba nyngkong la lah ban pyndep bad ïa ka Langpih sector kaba hap ha ka jingpynbeit ha ka wat ka ba ar ym shym pat la pyndep satia.
Kumta ka sorkar ka la pynthymmai noh ïa ki nongïalam bad ki dkhot jong ka Committee bad ka la thung ïa u bah Paul Lyngdoh Myntri ka tnad pynroi sor kum u chairman jong ka Regional Committee bad ki dkhot jong katei ka Committee ki long u bah Renikton Lyngdoh Tongkhar chairman barim ka Regional Committee, u bah Methodius Dkhar MLA ka Mawshynrut, bah Gabriel Wahlang MLA ka Nongstoiñ, bah Gigur Myrthong MDC ka Mawshynrut,bah Pynshngaiñ N Syiem Deputy CEM ka KHADC, bah K.
P.
Pangñiang MLA barim ka Rambrai Jyrngam ,bah R.
G.
Momin MLA ba mynta jong ka Rambrai Jyrngam, bah Bajop Pyngrope MDC ka Rambrai Jyrngam, bah Hindro Samakha sordar ba rim ka Raidmynsaw.
Kumta u bah Paul Lyngdoh kum u chairman jong ka Committee mynta ka sngi thohdieng ka 7 tarik Naitung kaba dei ka sien ba nyngkong u la lum ïa baroh ki rangbah shnong na khappud bad ki nongïalam jong ki sengbhalang ban ïathir sani ïa katei ka kam ha shuwa ba ka Committee kan leit ban jurip ïa ki jaka bad ki shnong ki thaw bad ban sngap ïa ka sur na ki paitbah nongshong shnong la ki kwah ban leit sha Assam ne kin sah ha Meghalaya.
Ïa katei ka jingïalang la pynlong ha TRYSEM hall ha ophis jong u Deputy Commissioner West Khasi Hills.
Ha shuwa ban ailad ïa ki riew rangbah na ki shnong khappud bad ki nongïalam jong ki sengbhalang ba kin pynsngew ïa ki jingai jingmut kat kum ka jingkwah jong ki paitbah nongshong shnong u bah Garod L.
S.
N.
Dykes Deputry Commissioner ka West Kasi Hills u la ai ka jingkren lamphrang bad pynshai ïa ka phang kaba ka Committee kan sngewthuh kumno ban ïatai.
Hadien ka jingpynshai jong u Deputy Commissioner la ïoh ïa ka jingpynshai ïa ki kyrteng jong ki shnong bad ka jingdon briew na u bah H.
K.
Thabah Additional Deputy Commissioner.
Katkum ka jingpynshai jong u bah Thabah la ong ba ki don kumba sawphew wei tylli ki shnong kiba don hapdeng jong ka jingïakajia hynrei kat kum ki dulir bad ki dak ki shin kiba paw na ki kam pynroi ba ka sorkar ka la ai sha ki p-aitbah kitei ki sawphew wei tylli ki shnong ki dei kiba hap hapoh West Khasi Hills wat la ki don ki shnong kiba la shong khleh lang bad ki Nepali ruh.
Nalor kata la ong ruh ban a kitei ki sawphew wei tylli ki shnong ki don ki nongshong shnong kiba don ïa ki Election Photo Identity Card , Ration card ha baroh arliang kata ha Meghalaya bad ha Assam bad ki don ruh ki kyrteng jong ki shnong hynrei haba leit wad ym don shnong shuh.
U la ong ruh ba na ka liang ka sorkar Meghalaya kam don jingartatien ei ei ba kitei ki sawphew wei tylli ki shnong kin don beit ha Meghalaya.
Hadien ka jingïatai sani bad ka jingai jingmut jong ki rangbah na ki shnong khappud na ka liang ka Committee ka la pdiang bad mynjur.
U bah Paul Lyngdoh kum u Chairman haba ïakren bad ki nongthoh khubor hadien ba la wai ka jingïalang, u la ong ba ka jingai jingmut jong ki rangbah na khappud ka long kaba shai bad kaba biang bha.
Hynrei un sa rah ïa baroh ki jingai jingmut sha ka sorkar.
Na ka liang jong u, un sa pynbeit ïa ka sngi ban leit jurip ïa ki jaka bad ki shnong ki thaw ha khappud, ban pyrshang ban pynsngewthuh sha ka sorkar Assam ba ka jingpynbeit ïa u pud u sam kan long katkum ka mon jong u paitbah nongshong shnong.
Na ka liang u bah Renikton Lyngdoh Tongkhar pat haba kylli halor ka jingpynbeit ïa u pud u sam jong ka Langpih sector, u la ong ba na ka liang ka sorkar Meghalaya ka don ka jingkyrmen, ba ka jingpynbeit pud ha kane ka wat kaba ar kan long kaba seisoh bad kaba ïaid beit khlem kino kino ki jingïania ne ki jingbym hun.
ïa ka jingpynbeit ïa ka Langpih sector, yn hap ban pynshong nongrim janai na ka jinglong jong ki nongshong shnong na rukom hiar pateng ha ka jait ka kynja, ka riti ka dustur, ka niam ka rukom, ka shongkha shongman, ka ka ktien ka thylliej bad ka synshar ka khaddar.
U la ong ruh ba ka don ka jingkyrmen ba yn lah ban pynurlong ïa ka jingangnud ki paitbah.
Shillong, Naitung 07 : U Myntri kam pynmih bording u Abu Taher Mondal ula pyntip ba ka Meghalaya Energy Corporation Limited (MeECL) ka la rai ban pynjynsur noh ïa ki kynta pynlip bording da ki bynta bynta.
“Mynta ka aiom ngi la ïoh pyllang ïa bun bah ka bording da ka jingïakut ba haba don ka jingpynmih tam ïa ka bording, ngi sa pynphai noh sha ki.
Ngi dang ïaleh ïa kane ka kam" ong u Mondal.
“Nalor kane, ngi la nang pynduna ruh ïa ka jingthied bording namar ka don ka khep ba ngi la thied ïa ka bording ha ka dor ka ba rem bha.
Kumta, ngi sa sangeh ban thied ha ka dor ba rem.
Na kata ka daw ngi la pyrshang ban khmih ba kloi katba lah ngin pynduna noh ïa ki kynta pynlip bording.
Ka Jingpynlip bording ka lah ban don hynrei ngin pynduna noh ïa ki kynta" ula bynrap.
Haba kylli, u Mondal ula ong “ïa mynta, kam don satia kano kano ka lad ban weng ïa ka jingeh hynrei ïa kaba hadien habud, ngi la leh ïa ki kam bapher bapher ban lah pynbun ïa ka jingpynmih bording, pynduna ïa ki jingduhnong…Ngi la pyrshang ban leh eiei ha ka ban weng noh ïa ka jingeh na ka jingduna bording".
Ha ka sngi Balang, ka ïing bishar High Court ka la bthah ïa ka Jylla ban ai ïa ka kaiphod kaba bniah kaba kdew halor ki sienjam ban khate ïa ka jingduna bording hapoh ka Jylla.
Ka la bthah ruh ïa ka Jylla ban pynpaw ïa ki sienjam ba ka la shim ban pynïoh bording shuh shuh na ka National Grid bad kiwei ki tyllong kiba don ban pyndap ïa ka jingduna bording ha ka Jylla.
U Mondal ula ong ba ka Sorkar Jylla ka burom ïa ka jingbthah ba la ai da ka ïing bishar High Court.
“Phi ïohi ba ha kine ki khyndiat sngi ne bnai, ngi la thied ïa ka bording ha ka dor kaba rem bha kaba kot sha ka T.
3 klur shisngi.
Lada ka bording ka don, ngi lah ban thied, kam don jingeh satia ïa kata hynrei ka dor ka dei kaba ngi hap ban peit.
Kaba kongsan eh ka dei ka jingdon ka bording ha ki ïew.
Ngi thied na ki kompani shimet ruh hynrei ka dor ka long kaba rem bha" ula ong.
Shillong, Naitung 07 : U Myntri Rangbah ka Jylla u Conrad K Sangma ha ka sngi Thohdieng, ula leit ïuhkjat ha ka shnong Byrwa, Ri-Bhoi District bad ïoh ïakren bad ki nongrep kiba rep ïa ki jingthung sma iwbih (aromatic plants) kat kum ka Flagship prokram ka Jylla bala tip kum ka Meghalaya Aroma Mission.
Haba sam paidbah ïa ka khubor halor kane ka jingleit ïuhkjat u Conrad ula thoh ha Twitter, “Ki Nongrep ha kane ka Shnong kila pynkylla ïa ki jingthung sma iwbih sha ki mar ba shongdor-ki umphniang bad ki jingsynreit iwbih".
“Sngewtynnad ban tip ba ki Nongrep ki la sdang ban trei ïa ki kam ha ka ban kjit ïa ka umphniang na ki jingthung na ka bynta ban pynmih ïa ki jingtah sma iwbih" ula ong.
U CM ula ong ruh ba kum ka Sorkar, kan ïatreilang bad kine ki Kynhun ban lah pynmih kham bun kine ki mar ba shongdor na ki jingthung ba sma iwbih.
Shillong, Naitung 06 : U Myntri Rangbah ka jylla, Conrad K Sangma hynne ka sngi u la pyntip ba u la dep ban ïa kren markhmat bad u Myntri ka tnad Ïada Ri jong ka Ri, u Rajnath Singh na ka bynta ban ai noh ïa ki jong ka Cantonment sha ka sorkar jylla.
Haba kren bad ki lad pathai khubor, u Myntri Rangbah u la ïathuh ba ki don ar bynta haba ïadei bad ka jaka Cantonment, kata kawei kaba dei ka jaka ba don ki shipai (military zone) bad kawei pat kadei ka jaka ba sah ki paidbah (civil zone).
“Ka jingïakren halor kane ka bynta ka la ïaid shakhmat bad ka sorkar India na ka bynta ban aiti noh ïa ki jaka ba ha ha ka civil zone jong ka Cantonment Board sha ka Municipal Board.
Kane ka kam ka la ïaid shajrong bad ngi khmih lynti ba ka sorkar India kan ai ïa ka jubab kaba sngewtynnad," u la ong.
Nalorkata, u la ïathuh ruh ba ka jaka ka don kumba 40 akar ei ei kaba ïadei bad katei ka bynta katba ka jaka jong ka Cantonment pat ka don kumba 400 akar hynrei kiba bun ki dei beit ki jaka ba don ki shipai.
“Hynrei ngam da kynmaw bha ka lah ban dei 200 ne 400 tangba 10 persen na kaei kadei ka jaka ba shong ki paidbah," ong u Myntri Rangbah.
Halor ka jingkylli, u Myntri Rangbah u laong ruh ka shong mynta ba kumno ka Rules ka ong.
“Kam dei shuh mynta kaei kaba nga kwah lane kiwei ki kwah hynrei ka shong ha ka Rule bad ha ka sorkar India bad ka Defence Ministry kaei ka jingbthah ki ai.
".
Shillong, Naitung 07 : U Myntri Rangbah ka Jylla Conrad K Sangma, mynta ka sngi Thohdieng, ula lum ïa ka jingïalang jong ki Heh Ophisar ka Tnad ka Koit ka Khiah ha ka jingïadonlang ka Myntri Kong Ampareen Lyngdoh, ban ïasyllok halor ki buit ban pynkhlaiñ bad pynjanai ïa ki jingai jingshakri jong ki jaka ai jingsumar hapoh ka Jylla.
Kane ka sienjam ka dei kaba la shim kum shibynta na ka jingkut jingmut jong ka Sorkar ban pynjanai ïa ka rukom ai jing shakri ki jaka ai jingsumar ïa baroh ki nongshong shnong ka Jylla.
Kawei na ki mat ba ïakren ha ka jingïalang ka long ban wanrah ïa ka Public Health bad Specialist Cadre System hapoh ka Tnad ka Koit ka Khiah.
Kane ka Policy ka dei kaba thmu ban pynjanai ïa ka jingtreikam ha ka liang ka koit ka khiah bad ban pynthikna ba ki jingshakri jong ki doktor specialist kan poi sha kito kiba donkam.
Nalor kane, ka Meghalaya ka la pyntreikam ruh ïa ka rukom ba thymmai ha ka jingthied jingpet jong ka Tnad ka Koit ka Khiah ha kaba ki jaka ai jingsumar ki dei ban phah ïa ki jingdonkam bad ka tnad kan leh mar mar ïa ka kam ba dei ban leh.
Kane ka rukom ba thymmai kan pynthikna ba ki jingdonkam baroh kin poi sha ki jaka sumar khlem kano kano ka jingthut.
Ha kajuh ka por, ka Sorkar Meghalaya ka dang pynkhreh ruh ban wanrah ïa ka policy kaba shai ha ka jingpynkynriah kam bad thungkam ïa ki nongtrei ka koit ka khiah.
Kane ka policy ym tang ba kan pynkhlaiñ ïa ka jingdon ki nongtrei hynrei kan pynthikna ruh ba ka jingbuh ïa ki nongtrei kan long mar katjuh ha kylleng ki jaka sumar ka Jylla.
Haba ithuh ïa ka jingdonkam ban ïadon bynta lang ki shnong ki thaw, ka Sorkar ka la pynkhreh ruh ban thaw ïa ki Village Health Council, ki ban long ki rynsan ban ïakren hapdeng ki shnong ki thaw bad ki bor khmih ka tnad ka koit ka khiah, ban pynthikna ba ki rai halor ka koit ka khiah ki dei kiba ïaid kat kum ka jingdonkam bad jingangnud u paidbah.
U Myntri Rangbah ula pynpaw ïa ka jingsngew skhem ba kine ki sienjam bad ki policy kin wanrah ïa ka jingkylla ha ka jingshakri ka Sorkar ha ka liang ka koit ka khiah hapoh ka Jylla.
Shillong, Naitung 07 : Ka ïing bishar High Court jongka jylla mynta ka sngi Thohdieng, ka la hukum ïa ka Sorkar Jylla ban wanrah noh ïa ka plan ba bun bun snem bad ba shipor halor ka rukom sam umbam umdih ha Nongbah Shillong.
Ha ka hukum, ka Division Bench ka la ong “Nalor ka jingeh ba shim dor rem jong ki kali kit um ba sam um ha kylleng ki jaka ka Nongbah, kaba ka Sorkar ka dei ban buh kyndon mardor bad ban tuklar, ka dei ban wanrah ruh ïa ka plan ba bun bun snem bad ba shipor bad kumno ka Sorkar kan tip haduh katno kan long ka jingdawa ïa ka um, shu buh 20 snem hadien".
Ka la ong ba ka Sorkar ka dei ruh ban shimkhia bha ha ka ban pynkhuid bad pynkhie im pat ïa ki wah kiba don ha sawdong ka Nongbah khamtam ki wah bad ki wahduid kiba la shah pynjaboh pura.
Ka District Council ruh ka dei ïa ka ban shim lang ïa ka jingkitkhlieh ban pynthikna ba ki Nongshong shnong kiba sah hajan ki wah kin leh ïa kano kano ka kam da ka jingkitkhlieh.
“Ki don ruh ki project ka Sorkar Pdeng kiba don kyrhai ka pisa, khamtam sha ki Jylla ka Thaiñ Shatei Lam Mihngi kiba lah ban ïoh" ong ka ïing bishar haba shong bishar ïa ka PIL bala mudui da u Working President ka KHNAM Bah Thomas Passah.
Haba bthah ïa ka Sorkar Jylla ban ai ïa ka affidavit ba batai bniah ïa baroh ki mat ba la kdew haneng, ka ïing bishar ka ong ba ka affidavit ka dei ruh ban kdew kren halor ka Greater Shillong Water Supply Scheme kynthup la ki dang don ne em ki jaka nalor ka Mawphlang, ba la tyrwa kum ka jaka ban shna shuh shuh ïa ki reservoir.
Shillong, Naitung, 07: Ka Khasi Students Union (KSU) East Jaiñtia Hills District Unit, ha ka sngi thohdieng ka la dawa ïa ka Jaiñtia Hills Autonomous District Council (JHADC) ba kam dei satia ban ai No objection Certificate (NoC) sha ka North-east Frontier Railway (NFR) ne sha ka Sorkar ban pynpoi ïa ka lynti Rel ha Khliehriat, East Jaiñtia Hills District katba ka Sorkar kam pat lah ban wanrah ïa ki aiñ kiba khlaiñ kiba ïada na ka jingwan tuid kyrthep jong ki briew kiba nabar sha ka jylla Meghalaya.
Ha u kyrwoh ba la phah sha ki lad pathai khubor, ka seng ka la pynpaw ba kan sa aiti da ka jingthoh sha ka Council ha ka taiew ban sa wan namarba ïa mynta ka dang don hapdeng ka shuti Behdeinkhlam.
Kane ka jingpyrshah jong ka seng ka long shisngi hadien ba u Myntri Rangbah ka jylla u Conrad K.
Sangma u la pynbna ba ka lah don biang ka jingthmu ban wanrah ïa ka lynti rel ha ka thaiñ East Jaiñtia Hills District.
“Ka jingthmu jong ka seng ban pynsngew sha ka Jaiñtia Hills Autonomous District Council ka long halor ka nongrim ban kyntu ïa ka Council hi baroh kawei ba kan pyrkhat rangbah bad ban ym ai NoC ïa ka NFR kaba dei ban khmih ïa kane ka projek.
Ka seng ka banjur ïa ka District Council kaba long ka stieh ïada jong ka jaidbynriew ka dei ban pyrkhat sani bha halor kane ban nym ai satia ïa ka NoC.
Ka seng ka khmihlynti ba ki nongïalam bad ki nongmihkhmat jong ka JHADC kin dei ban don kajuh ka sur halor ka lynti Rel,’ ong u kyrwoh na ka seng ba la soi da u President ka KSU-East Jaiñtia Hills u Bah Streamly N.
Suchen.
Ka seng ka la aiti ruh da ka jingthoh sha ka Sorkar lyngba u Deputy Commisisoner u Abhilash Baranwal ban pynpaw ïa ka jingpyrshah jong ka seng ban pynpoi ïa ka lynti Rel ha East Jaiñtia Hills District.
“Ka seng ka iengskhem halor kane ka mat katba ym pat don ki aiñ kiba khlaiñ ban ïada ïa ngi kum ka jaidbynriew ritpaid, ka jingïakren halor ka lynti Rel kan sangeh shwa.
Ka seng, naduh u snem 1988 ka la pyrshah ïa kane ka jingthmu jong ka Sorkar ban iuhroit ïa ka jaidbynriew bad kan ïai pyrshah katba ka Sorkar kam pat pyrkhat thymmai ban wanrah ïa ki aiñ kiba khlaiñ ban ïada ïa ngi," ong u kyrwoh“Kum ban shu pynkynmaw, ka Sorkar ka la pyrshang ban pyntrei ïa kane ka project na Tetelia sha Byrnihat hynrei ka seng ka la pynpulom ïa kane ka jingthmu da kaba pyrshah jur bad pynsangeh ïa kane ka projek ha u snem 2016," u la ong.
Ka seng ka kyntu ruh ïa ki Dorbar Shnong, ïa ki paidbah bad khamtam ïa ki MLA bad MP ba kin ïatreilang halor kane ka kam bad bynrap ruh ba ka seng kan nang ïai buddien ïa kane ka kam bad shim ruh ki lad ki lynti ban pynshai sha u paidbah halor ka jingma kiba ap lada wan ka lynti Rel.
“Ka seng ka sngew ban pynpaw ruh sha ka Sorkar ba kam dei ban kyrkieh ïa ka lynti Rel hynrei ban wanrah shwa ïa ka roi ka par sha ki paidbah ka thaiñ naduh ka surok, ka koit ka khiah, ka pule ka dangle bad kumta ter ter," la bynrap u kyrwoh na ka seng.
Ki nongïalam ka seng ha ka jingïakren bad u Deputy Commissioner jong ka East Jaiñtia Hills District ki la pynpaw ïa ka jingpyrshah ban wanrah ïa ka lynti Rel namarba ka seng kam kwah ba ka East Jaiñtia Hills District kan long ka khyrdop ïa ki mynder ri kumba la jia ha ka jylla Assam kaba bun ki mynder ri kiba rung ba mih lyngba ka Assam kumba long ka Karimganj.
“Ngi la kren shai ïa u DC katba ka jylla Meghalaya kam pat biang ïa ki aiñ ki ban ïada kumta ngin nym ailad ban wanrah ïa ka lynti Rel," la ong u nongïalam ka KSU.
Shillong, Naitung, 07: Ka ophis jong ka Deputy Commissioner, East Khasi Hills District, ka la kyrpad ïa baroh ki paidbah kiba ladep shondur Megha Health Insurance Scheme (MHIS) ne Smart Card jong ka East Khasi Hills District ba kin pynïasoh ïa u Aadhaar Number bad ka MHIS Card.
Ka MHIS ka la sdang ha u snem 2013 bad naduh kato ka por, ka la ai jingmyntoi ïa ki paidbah jong ka District bad ka jylla hi baroh kawei da ka jngïarap ha kaba siew lang ïa ka bailut baisep haba leit shah sumar sukher ha ki Hospital khamtam ïa ki briew kiba duk jong ka district.
Kane ka skhim mynta ka la ai jingïarap haduh T.
5,30,000 kawei kawei ka longing.
Ki don da ki hajar ki longing kiba lah ïoh jingmyntoi na kane ka skhim.
Hynrei mynta kim lah shuh ban ïoh ïa ka jingmyntoi na ka skhim lada kim pynïasoh (link) ïa u Aadhaar bad ka MHIS Card.
“Kumta la kyrpad ïa phi baroh ryngkat lang ki bahaing hasem jong phi kiba la don ïa u Aadhaar Card bad ka MHIS, ba phin wan shakhmat ban pynïasoh ne link ïa u Aadhaar bad ka MHIS (smart card) jong phi khnang ba phin ym duh ïa ki jingmyntoi jong ka skhim.
La kyrpad ba phin wan noh kloi bad ba phin ym dier than shuh khnang ba phi lah ban ïoh jingmyntoi ha ka por ba biang," ong u kyrwoh na ka Deputy Commissioner ka Kong RM Kurbah.
“Ngi don ka jingkitkhlieh ïa phi bad ïa ka longing longsem jong phi bad ngi kwah ban ïarap ïa phi khnang ba ma phi bad ki bahaing jong phi.
phin ïoh ïa ki jingmyntoi kiba dei ka hok," bynrap u kyrwoh.
“Phi lah ban leit sha ki ophis jong ka Block ne ha ki CHC/PHC ba don hajan jong phi ban pynïasnoh (link) ïa ka MHIS bad ka Aadhaar card," ong shuh shuh u kyrwoh.
Shillong, Naitung 07: Ki nongialam ka seng North Eeastern Hills University Student Union (NEHUSU) mynta ka sngi Thohdieng, ki la leit ïakynduh ïa u Myntri ka tnat pynmih bording u A.
T Mondal ban kyrpad ïa u ba un bthah ïa ka tnad pynmih bording ba kan pynsangeh shwa ïa ka jingpynlip bording namar ka la ktah palat ïa ki samla pule.
Haba kren sha ki lad pathai khubor ,u President ka NEHUSU u samla Ready First June Nongbsap ula ïathuh ba ka jingpynlip bording ka la ktah bha ïa ki khynnah pule khamtam kito ki ba dang don hapdeng ki eksamin bapher bapher ha kine ki sngi.
U samla Ready ula ong kane ka jingleit ïakynduh ïa u Myntri ka la wan jia hadien ba ki samla pule na katei ka skul bah ki la mad jingeh shibun ha ka ban pynkhreh ïa ka eksamin kaba dang ïaid mynta bad kaba ban sa kut ha ka 14 tarik mynta u bnai.
“Ka seng NEHUSU ka kyrpad ïa ka Sorkar bad kumjuh ruh ïa ka tnad bording ba lada long ka ba lah, dei ban weng noh shuwa shipor ïa ka jingpynlip bording (Load Shedding) khnang ba ki samla pule kin ïoh bha ban pynkhreh ïa ki eksamin" ula ong.
Shillong, Naitung, 07: I Heprit Ellery Kharkongor na Nongthymmai i la long i lahduh ha ka jingïakob rwai ba pynlong da ka Don Bosco Media Network kaba la ai kyrteng da ka Sur Kynud Niam, ïa kaba la pynhap pyrda noh ha ka sngi Thohdieng ha Don Bosco Youth Centre, Shillong.
Ki don 13 ngut ki nongïashim bynta kiba la poi sha ka Grand Finale na ki phew ngut kiba la ïashim bynta naduh ba sdang.
Kumta, da kane ka namjop i heprit Ellery i la ïoh ban khur ïa ka song pisa kaba T.
35,000 hajar ryngkat ka khusnam sahkynmaw.
Ïa ka khusnam kaba ar pat la ïoh ban rah da u samla Khampher Mawlong na Mawmaram ryngkat ka buskit T.
15 hajar , katba ïa ka khusnam kaba lai la ïoh ban rah da i heprit Ïamonlang Wahlang na Mawmai, Sohra ryngkat ka buskit T.
5 hajar tyngka.
Ïa kane ka jingïakob rwai, la pynhap pyrda da u Archbishop jong ka Shillong Archdiocese, u Most Rev.
Victor Lyngdoh, ryngkat ka jingsakhi lang jong u Vicar General u Rev.
Fr.
Richard Majaw, u Provincial jong ka Salesian Province Shillong u Fr.
Paul O.
Lyngkot, kumjuh u Fr.
Jivan Lakra uba long u Rector ka Don Bosco Technical School nalor ka jingdonlang ki Brother bad ka jingsakhi lang ki kmie ki kpa bad ki bahaiing jong ki nongïashim bynta.
Ka Don Bosco Media Network ha kane ka janmiet ka la sam ruh ïa ka khusnam ba kyrpang kaba la tip kum ka Shillong Province Youth Icon Award sha ka samla Wanrida Pyngrope.
Hadien kane pat ka la don sa ka jingaiti ïa ka DBMN Youtube Channel Silver Creator Award sha u Proprietor ba dei ruh u Provincial da u Fr.
Richard Majaw Vicar General.
Shwa kane na ka liang u Fr.
Paul lem bad u Vicar General ki la ai ka jingïaroh ïa ka Don Bosco Media Network hapoh ka jingïalam u Fr.
Michael Makri kiba la lah ban pynlong ïa ka jingïakob rwai niam kaba long kum ka rynsan na ka bynta ki Heprit ban pynpaw ïa ka sap ba ki don.
Shillong, Naitung 07 : Ka Myntri Sorkar ba khlieh ïa ka Committee ki seng saiñ pyrthei ka Kong Ampareen Lyngdoh mynta ka sngi Thohdieng, ka la kyntu ïa ka Voice of the People Party (VPP) ban ym lapmiet ban pynlut kai ïa ka por ha ki kam bym phoida haba phai sha ka kam ba ïadei bad ka State Reservation Policy.
Ka Myntri kala kynthoh ïa kane halor ka jingkren jong ka VPP halor ka jingkyrpad jong ka Committee sha baroh ki seng saiñ pyrthei ba kin phah ïa ki jingshem bad jingai jingmut ba ïadei bad ka State Reservation Policy ïa ka ban sa pynshong nongrim ha kaban thung ïa ki dkhot jong ka Expert Committee.
Ka Chairperson jong ka Committee kala ong ba ka VPP ka lah ban phah ïa ki jingshem bad jingai jingmut jong ka sha ka Ophis u Myntri Rangbah ka Jylla, ka Ophis jong ka bad sha ka Tnad Aiñ haba bynrap ba ïa kane ka kam lah dep ruh ban ïakren ha ka jingïalang ba khatduh ba la pynlong da ka Committee bad baroh ki seng saiñ pyrthei.
“Kam don satia kano kano kaba ngi ong kaba dang dei ba thymmai.
namar kata ynnai pynbunkam ha ki kam bym phoida namar lada phi shu pynbunkam ïalade ha ki kam bym don jingmyntoi, phin ym ïoh ia kaei ka jingthmu" ong ka Kong Ampareen.
“Ki lah ban nym ithuh ïa ka Committee ki seng saiñ pyrthei kaba nga khlieh, ka biang hi, ka shong ha ki ban sngewthuh ba lada kim ithuh ïa ngi, ngim don jingwit satia hynrei ngi dei kiba la ïohbor bad kane ka dei ha ka kyndon treikam" ka la bynrap.
Ka kong Ampareen kala ong ruh “Ka biang hi, lada kawei ka seng saiñ pyrthei kam kwah ban aiti ïaki jingai jingmut.
Sngewbha phi phah noh sha ka Ophis u Myntri Rangbah namar lada phi kwah ba ka kam kan sdang noh ngi hap ban sdang da kano kano ka kam.
Kane ka dei ka mat kaba nga mut".
Shillong, Naitung 07 : Ka Sorkar Jylla ka la wad jingtip bniah mynta ïa ki buit kumno ban lah pynmih ïa ka bording elektrik na ki niut bad ki jaboh jabaiñ.
U Myntri kam pynmih bording u Abu Taher Mondal haba ïakren bad ki nongthoh khubor ula ïathuh ba u Myntri Rangbah ka Jylla u Conrad K Sangma u dang ïakren mynta bad ka National Thermal Power Corporation (NTPC) halor kane ka kam.
“U Myntri Rangbah ula ïakren bad ka NTPC namar ka NTPC ka don ïa katto katne ki project ba pynmih bording na ki niut.
Namar kata, ngi ruh ngin pyrshang ban wad ïa ki buit" ula ong.
U Myntri ula pyntip ruh ka jingïakren ka la ïaid halor ka jingwad ïa ki lad ki lynti ban pyndonkam ïa ki jaboh jabaiñ sha ka jingpynmih bording elektrik.
“Ngin sa shong jingïalang bad ka Tnad Urban Affairs ruh ban ïakren ïa kane ka kam" ula ong haba bynrap “Mynta ka sngi ngin sa ïakren ruh halor kane ka bynta bad na kata ka daw nga ong ha phi ba halor kane ka bynta, lehse ngi lah ban leh eiei".
U Myntri Rangbah dang ha kine ki khyndiat sngi, ula pyntip ba ka Jylla ka donkam haduh 1700 million unit ka bording manla u snem ha kaba ka Jylla ka dang lah ban pynmih tang 1000 haduh 1100 million unit…na kata ka daw, ka la don ka jingduna ka bording kumba 600-700 million unit.
“Ia kane ka jingduna la pyndap da ka bhah ba ïoh na ki central agency bad kaba duna pat lah shu thied na ïew.
Namar kata, kane ka dei ka jinglong jingman ba mynta" ula ong.
Shillong, Naitung, 07: Ka Hynñiewtrep Youths Council (HYC) East Jaiñtia Hills District Unint ka la pynpaw bad kren shai katba ka Sorkar kam pat lah ban wanrah da ki aiñ, ban tehlakam ïa ka jingrung kyrthep jong ki poiwir, kum ka ILP lane kat bym pat ïoh ïa ka ILP ka aiñ ka ban ïada ïa ka jaidbynriew na ka jingshah tyllep noh na ki mynder kan nym pdiang ïa ka lynti Rel.
“Ka Seng ka buh ha khmat ïa ka jing ïada ba paka ïa ka jaidbynriew bad ha ka jingsngewthuh jong ngi lada wan ka lynti Rel kan pynsuk ïa ki poiwir ban wan buhai shnong ha ka Bri u Hynñiewtrep lada ngim don ïa ki aiñ ïada ba biang, kum ka ILP," ong u kyrwoh ba la phah da u President ka HYC East Jaiñtia Hills District Unit, u Bah Presios Pale.
“Ha kaba ïadei ba ka jingkyntiew ïa ki lynti ïaid (Transportation), ka Seng ka ai jingmut ïa ka Sorkar India bad ïa ka Sorkar Meghalaya ba ki dei ban shna noh da ka surok saw laiñ (Four lane ) naduh Ratachera shaduh Umïam (Damsite) khang ba kan pynsuk ban kit ïa ki mar ki mata bad ïa ki briew kiba leit jingleit," ong ka seng.
“Ka Seng ka kyntu ïa baroh ki MLA, ki MDC, ïa ki Daloi , ki Waheh chong, ki Sengbhalang bad ïa ki paidbah ka rilum Jaiñtia ba ngin ieng tylli lang kawei ban pyrshah ïa ka lynti Rel kat bym pat ïoh ïa ka ILP.
Ngi dawa ïa ka Sorkar India bad ïa ka Sorkar Meghalaya ba kin pyntreikam noh ïa ka ILP kaba dei ka lad jingïada ïa ka jaidbynriew Hynniewtrep jong ngi," ong shuh shuh u kyrwoh.
Shillong, Naitung, 07: U Superintendent of Police ka East Khasi Hills District u Bah Sylvester Nongtnger uba la leit jurip ïa ka jingshah wiang ding jong ki kali ha Laitumkhrah Police Station ha ka sngi Thohdieng u la ïathuh ba ka jingïakajia hapdeng ki arliang mamla ka la sdang shwa na surok ha ka miet jong ka sngi Palei bad kane ka jingïakajia ka la bteng ruh wat hadien ba ki arliang manla ki la poi ban ïa mudui mar kylliang haduh Police Station.
Ha kane ka jingjia, ki kali ba la pynieng ha phyllaw jong ka Laitumkhrah Police Station ba kynthup ïa kawei ka kali Gypsy Pulit kaba don ïa u nombar ML02-0238 ka la shah wiang ding katba ka kali Tourist kaba don ïa u nombar ML05 Y-9977 ka la shah pynjulor na ka jingshah kawang maw bad kawei ka thuk thuk ar shaka kaba don ha kane kajuh ka jaka ka la julor malu mala.
Shwa kane, u Bah Sylvester Nongtnger lem bad u SP (City) Bah Vivek Syiem ki la shong jingïalang bad ki Ophisar Pulit jong ka Laitumkhrah Police Station ryngkat lang bad ka MLA jong ka Laitumkhrah Constituency ka Dr.
Ampareen Lyngdoh kaba long ruh ka Myntri jong ka Sorkar Jylla ryngkat ka jingdonlang jong u MDC ka Laitumkhrah-Malki u Bah Joseph Fantin Lakadong ban ïakren sani halor kane ka jingjia kaba la pynkyndit ïa baroh ki nongshong shnong ka nongbah Shillong.
Ha ka jingïakren bad ki lad pathai khubor, u Bah Nongtnger u la ïathuh ba ki Pulit ki la register case halor kane ka jingjia bad ka jingtohkit kan sa ïaid shakmat shwa ban kem ïa ki briew kiba donkti ha kaba wiangding ïa ki ar tylli ki kali ba la pynieng ha phyllaw jong ka Laitumkhrah Police Station.
Ha kajuh ka por u la kyntait ruh ïa ka jingkynnoh ba ki Pulit kiba don ha ka kamram hapoh ka thanat kim shym la pdiang satia ka ejahar ba la mudui ha ka miet 6 tarik Naitung, 2023.
“Ka jingkajia ka dei kaba rit, ka don ka jingïakajia sha surok bad ym dei hapoh thanat hapdeng ka kynhun jong ki Khynnah Khasi bad kiwei pat ki jaidbynriew.
Ynda la poi hapoh thanat ban ujor Ejhar ki sdang ban ïakajia paramaki bad ki aireng ruh wat ïa ki ophisar kiba don ha ka kamram hapoh thanat," ong u Bah Nongtnger.
U la ïathuh hadien ba u Officer In-charge u la bthah ba kin ujor da ka ejahar, kawei ka kynhun ka la ujor ïa ka ejahar katba kawei pat ka la kyntait ban ujor ïa ka ejahar bad na ka liang jong u Ophisar u la batai katba lah namarba ki la kyntait ban ujor ejahar.
“Hadien ki wan bun ki briew kiba ngim lah ban batai, shiteng ki rung shapoh bad shiteng ki ieng shabar.
Katba ka dang don ka jingïakren pynbeit shapoh, kiba ieng shabar ki la thang ïa ki kali," la ïathuh u Bah Nongtnger.
Haba kylli, hato ki Pulit ki la ithuh neem ïa kiba donkti, u SP u la ong, “ngi la ithuh ïa ki katto katne bad ïa ka case ladep rejistar bad ki Pulit kin sa pynlong ka jingtokit.
"U la ong ruh ba ka tnat Pulit ka la pyrshang katba lah ban tehlakam ban pynneh ïa ka shongsuk shongsaiñ bad ong ruh ba ym shym la khmihlynti ba kane mih ka jingjia kaba heh haduh katne.
Halor ka jingkynnoh ba ki Pulit CRPF ki la kawut lathi, u SP u la ong, “kito ki khynnah kiba don hangne hynin mynmiet ki pyrshang ban knieh ïa ki suloi jong ki CRPF bad ki CRPF ki don ka hok ban ïakhun bad ki CRPF ki ladep la ka kamram bad ki la mut ban leit phai noh sha jaka sah lajong.
Hadien ba la mih ki Ophisar jong ngi nangne (Thanat) ki la pynïasuk bad ki CRPF ki la leit noh.
".
Shillong, Naitung, 07: Ka Khasi Students Union (KSU) ha ka sngi Thohdieng ka la byrngem ban pynkhih biang da ka Anti-Foreigners’ Movement lada ki nongïalam jong kiwei ki jaidbynriew bar jylla kiba sah ha kane ka jylla kim lah ban tehlakam ïa la ki jong ki briew.
“Kine ki jingjia kiba khah khah ki la pynkynmaw ïa ka KSU ïa ki por kiba la leit kum ha ki phew snem 70, 80 bad 90 ha kaba ki dkhar ki thom naphang ïa ki Khasi da ka jingthmu ba pynlong ïa ki Khasi ban phetwir noh na Shillong.
Ka KSU ka bthah ïa ki nongïalam jaidbynriew jong ki dkhar bapher bapher ba ki dei ban tehlakam ïa ki briew jong ki, lym kumta ka KSU kam banse ban shim biang da ki sienjam kumba ki nongïalam ka seng ki la shim ha kito ki por kum ka Anti-Foreigners’ Movement.
Lada ka seng ka hap ban shim ïa kita ki sienjam, kine ki jaidbynriew lem bad ka Sorkar kin hap ban bah khlieh lada jia eiei kaba sngewsih," la maham u General Secretary ka KSU u Samla Donald V.
Thabah ha u kyrwoh ba la phah sha ki lad pathai khubor.
“Ka KSU ka kwah ban pynkynmaw ïa ki parari halor ki jingjia kiba man ka por ha kaba ki mynder ki ju thombor ïa ki Khasi khlem kano kano ka daw," u la ong.
“Dang ha u 2020, ki mynder Bengali ki la pynïap dusmon ïa u Bah Lurshai Hynñiewta ha Pyntha Umdan kaba la pynsmiej ïa baroh ki paidbah Khasi kiba sah sha kito ki thaiñ.
Ha u 2021 ter ter, ki mynder ki la pynïap dusmon ïa u Phershanroy Myrthong ha Golf Links bad ki la bom ïap ïa u Elias L Nonglait ha Them Bijoy.
Ki la bun ruh ki jingshah shoh ki Khasi kum ha Nongmensong, ha Rilbong, ha 4th Furlong bad shawei shawei.
Dang shen ar ngut ki samla Khasi kiba dang kamai jakpoh ha Khyndailad ki la shah bom shah tied da ki tiar pynmynsaw ha ki dkhar ba la shongshit khawiang," ong u kyrwoh.
“Ka KSU ka la ïoh jingtip ruh ba mynnin ka miet (Sngi Palei) ka huri hura ha Laitumkhrah ka mih namar ka jingjrong kti khlem daw jong ki dkhar ïa ki khynnah Khasi.
Kaba sngewphylla ka long haba ki CRPF ki la wan, ki ai jingïada pynban ïa kine ki dkhar bad tied lathi naphang ïa ki Khasi.
Halor kane ka jingjia mynnin (sngi Palei), ka seng ka dang ïai lum shuh ki jingtip ban ïoh ïa ka jingshisha kaba la poi haduh uto u pud," ong u General Secretary ka KSU halor ka jingjia ha ka Laitumkhrah ha ka miet sngi Palei.
“Ka KSU ka kyntu ruh ïa baroh ki para Khasi ban long kiba la khreh namar kane ka jingleh ki dkhar ka dei ka buit ban pyntreikam ïa ki jingthmu ki jong ki, kiba ki la pun naduh ki por mynshwa," u la bynrap.
Kawei ka jingma ka ba ngi ïohi bad ngi shem bha mynta ki por khamtam ha ki khun samla jong ngi ka dei ka jingpang ha ka jingmut jingpyrkhat.
Haoid, ha ki ba la san la rangbah ruh ka don tangba ngan kren bha ha ka ba ïadei bad ki khun samla jong ngi, ïoh lehse bun napdeng jong phi la shait iohi bad la mad ïa kum kine ki jingpang ha ka jingim jong phi, bad ruh ïoh ba kane ka jingpang la don kiba la mat na ki ba ha ïing ha sem jong phi, lane ïoh lehse phi ba pule ïa kane ruh ph la mad ne la juh ngop ha kum kane ka jait jingpang, lada kam jia ha phi ruh nga ngeit kin don beit ki ba haiïng hasem ne ki paralok parajor bad ki ba ieit bathoiñ jong phi ki don ha kum kane ka jing eh.
Lada ngi don kum ha kane ka jing eh bad lada ngim lah ban mih kloi na ka te ngin ym lah shuh ban im kumba ngi thrang bad kwah, lada kane ka jait jingpang kan iohlad ban neh slem te kan pynkylla long ïa ngi kum ki mraw, ki mraw ha la ka jong ka jingim.
Ka jingkylli ngan buh hangne ka long balei ka kynrei bha kane ka jait jingpang ha kine ki sngi?Jubab:- Bun napdeng ki jong ngi, ngi lap kiei kiei ki jingeh ha ka jingim jong ngi, te ngim lah ban ïaleh pyrshah ïa ka jingeh jong ngi/ lane ngi sngew kum ba ng la kut lad bad bunsien ngi sngew kum ba ngi la duh jing kyrmen ha ka jingim jong ngi, te ngi la set ha lade ia ka jingeh jong ngi, te ka jingeh jong ngi ka pyn kylla noh ïa ngi sha ka jinglong mraw.
Nga kyrpad ïa kiba la tip bad kito ki ba shemphang bha shaphang kane te sngewbha ban ïarap ïa ngi ki ba bun ha kino kino ki rukom ba phi lah khang ba ngi lah ban ialeh bad tehlakam ïa kane.
Phi lah ban thoh da ki jingthoh ha ki print media ne bad ka video ruh ha ki social media.
Lada ngim ïarap bad pyni lynti ïa ki hynmen, para jong ngi te kan long ka ba ma bad kan sa buh jingeh bha ïa ka ri bad ka jaitbynriew, ngin sa duh ei ïa ki samla ki ban mihkhmat, kiban ïalam bad ïada ïa ka Ri bad ka lawei jong ngi.
kumba ong ki kyntien, “ka lawei ka shong ha ki samla".
Te lada ki khun samla jong ngi ki tlot bad shah teh mraw ha ka jingmut jingpyrkhat te shano keiñ kan ïalam ïa ngi.
Kum ban ai mynsien bad pyni nuksa ïa phi ba kane ka jingpang kaba kum kane kam dei tang ha phi wei ne ar pynban kan don beit la ha baroh, tangba , ki ba khlaiñ ka jingmut jingpyrkhat bad ki bym lehraiñ ban kylli bad wat jingtip bunsien hi kam juh lah ïa ki, wat lada nga kren kumta ruh ym dei ban pynduh jingkyrmen ïa phi hynrei nga pynshlur ïa phi ban mih bad iathuh (open up) ha ki ba lah ban ai jingmut ne pyni lad ïa phi.
Haoid ha ka jinglong briew ka jinglehraiñ ne ka jingtieng ba kiwei ki ong kumno kan don beit, tangba phi sngew khraw ïa kata ne ïa ka jingkoit jingkhiah jong phi hi, kynmaw ruh lada ngi set beit ha lade ruh kan sa buh jingma, ba ynda ka btei lei te kan long shisha ka jingshitom ym tang ïa phi wat ïa kiba haiïng hasem jong phi hi ruh.
Nga ong ïa phi hangne wat tieng hynrei long ki bashlur bad ki bastad.
Nga kyntu ïa baroh ba lada phi lap ne don ki ba haiïng hasem ne ki paralok parajor to long kiba kloi ban sngap bad ai mynsien ïa ki bad pynslur ruh ba kin leit ne mih ban shim dawai sha ki doctor ba dei peit ïa kum kine ki jait jingpang.
To ai ba lyngba kane ka jingthoh barit jong nga kan long kum ka jingiasyllok bad phi khamtam kiba pang bad shitom ha ki ne ki rukom kiba teh ba khum ïa ka jingmut jingpyrkhat.
Sa kawei ruh wat klet ïa kane katba long ruh buh ïa ka jingkyrmen bad jingdwai ha u Blei.
To ai u Blei un ri sumar bad kyrkhu kyrdoh ïaphi baroh.
Lada phi sngew ioh jingmyntoi na ki jingthoh jong nga lyngba ki Article, te sngewbha ruh ban peit ïa ki video jong nga ha YouTube (U DO IT) (@udoi981) ha kaba nga ju kren bha shaphang ki jingeh ka ri bad jaitbynriew bad ruh ha ka ba iadei bad ka jingeh (issues) ki khun samla jong ngi.
Ka long kaba sngewtynnad ban pyrkhat ba ïa kane ka jylla Meghalaya jong ngi la ju tip kum kata ka jylla Khristan ne ka Christian State.
Kane ka long ruh kaba shisha ha kaba baroh ngi lah ban sakhi ba man ka sngi U Trai baroh ki shnong ki thaw ki kynjah bad bun ki ïew ki hat ki khang ha kane ka sngi, bad kane kam mut eh ba ki briew kiba shongdukan ne treikam ki dei ki Khristan, hynrei haba ki paidbah kim ïatuid namar ba ka dei ka sngi mane Blei jong ki, te tang khyndiat eh kiba iaplie dukan bad ïadie ïathied ym dei satia kumba long man la ka sngi.
Ka jingkhang ki dukan bad jaka treikam ka dei eh tang na ka daw ba ki dei ki Khristan hynrei wat ki riew paidbah hi ruh ki ju sngewtynnad ban don kawei ka sngi ha kaba kin lah ban shongthait.
Kum ka jylla Khristan, la sakhi ruh ïa ka jingbun jong ki Balang Khristan, ha ka jingshisha ki long kawei namar ba ki ngiet beit ha U Jisu u nongpynim jong ki.
Hynrei ha ba kren paidbah wat ïa ki kynhun Khrstan ruh la ñiew ne ong da ki niam, don kiba ong phi ïalong niam aiu kaba mut long balang aïu, kum ka Balang Katholik, Presbyterian, Balang U Blei ne ki Balang Fellowship bapher bapher.
Na ka bynta ki briew kiba ym dei ki Khristan bad ki bym da ioh bam ngam jylliew ia ka jingtip kin shem jingeh shibun ban sngewthuh shaphang kine ki Khristan namar ba ki leit la ka jong ka jong ka kynhun, hynrei ki khamsuk ban ithuh ïa ki Hindu, ne ki Muslim, Buddhist bad kiwei namar ba ki dei kawei na kajuh beit ka kynhun bad ka jinghikai jingngieit jong ki.
Ha ka kyntien paidbah bad ruh ka jingngeit ba long riew paidbah kaba dang long tang na sla, shibun ki jingsngewthuh bakla ki mih.
Ki khristan kiba don ha ki kynhun bapher bapher kim da lah eh ban shemphang ia kata ka jingshakri Blei kaba shisha, hynrei ki ïoh pynban ia kata ka jingsngew ba dei ka kynhun jong ngi kaba kham bha ban ia ka jong kiwei pat.
Kane ka rukom pyrkhat ka wanrah ïa shibun ki jingsngew ïapher bad ki duh noh ïa kata ka dohnud kaba shisha jong U Blei kaba long ka jngieit.
Kum ki riew paidbah kan eh shibun ban shemphang haba peit sha kine ki Khristan naba bun na ki kim pat sngewthuh hi ruh ia ka nongrim kaba ki don.
Ka Psalm 11:3 ka ong, " Lada pynduh noh ïa ka nongrim, kiba hok kin lah leh aiu?" Kaei mo kata ka nongrim lada kam dei ka ktien U Blei?Kumjuh ruh imat ka long shisha ba ki jingeh hapdeng ki Khristan ki mih namar kim shemphang ia ka nongrim jong ka jingngeit jong ki.
Ki kynhun (balang) bapher bapher ki long shisha kum ki skul ban ai ia ka jingbsa ba kynja mynsiem sha baroh ki riewngiet, hynrei la iohi ba kane ka jingthmu kam poi kumba ka dei ban poi Bun bah ki khristan kim tip ia kata ka nongrim jong ka ktien U Blei bad dei na kata ka daw haba wan ki jingeh ki mih shibun ki jingleh bad jingkren kulmar.
Ka long kaba donkam ia ki Balang bapher bapher ban pynkhlain ia ka ktien U Blei khnang ba ki riewngeit kin long kiba skhem jingmut bad im ha ka jingieit kumba u Blei u thmu.
Hato ka long mo kaba shisha kumba ong uwei u nongseng kynhun Balang ba lada ki bangiet khristan ha kawei ka kynhun balang ki don 1000 ngut donkam ruh 1000 ngut ki nongtrei khnang ba yn lah ban don ïa ka jingïasyllok bad ka jingbuddien kaba marmet bad ki bad pynthikna ba kin ïoh ïa ka jingbsa kaba biang.
Hynrei kan ym long hi kumta, pynban ka long kaba donkam ba ki bangiet ki dei ban sngewthuh ba ki Balang kiba ki don ki long shisha tang kum ki skul ai jinghikai kumno ba kin lah ban san ha ka jinglong mynsiem khnang ban pynkhlaiñ ïa ka jingiadei shimet jong ki bad U Blei.
Shillong, Naitung 08 : Ka HYC Umïam Circle ha ka sngi Saitjain ka la leit ban khynra labour bad trading license ïa ki nongtrei bar jylla kiba trei ha ki shnong kiba hap hapoh ka Umïam Circle kata ha shnong Sumer bad Lad Umsaw.
Katkum ka kyrwoh ba la phah da u Shainstar Kharpan President jong ka Circle la ong ba ha katei ka jingleit khynra ki la lap ba bun ki nongbylla bar jylla kim don satïa ïa kitei ki kot ki sla kiba biang hynrei ki la ïoh ban trei laitluid ha katei ka jaka.
Halor kane, na ka liang ka seng ka kyntu ïa ki trai dukan bad ki seng nangne shakhmat ba ha shwa ba kin wan ïalam ïa ki nongbylla bar jylla ki dei ban da pynbiang shwa ïa ki kot ki sla kiba biang.
Ka la ong ruh ba nangne shakhkmat kan ïai bteng ban khynra ïa ki trading license jong ki bar jylla ha baroh kawei ka thain jong ka Umïam Circle, ong ka kyrwoh.
Jowai, Naitung 08 : Ka Jaiñtia Students’ Union (JSU) War Jaiñtia ka dap da ka jingsngew lyngngoh kaba jur ha kaba ïadei bad ka jingshna ïa ki surok ha kylleng ki jaka hapoh ka jylla khamtam bad ka surok kaba dang shu dep ban pynshna ha kine ki khyndiat bnai kata ka surok NH 40 E naduh na Nongtalang sha Dawki uba ïoh jingïarap ym duna ïaka 43 klur 70 lak ba la bei pisa da ka sorkar India.
Hynrei kaba sngew lyngngoh ba kane ka surok kala sniew biang kumjuh kumba ju long ha u snem ba la dep wad hadien tang katto katne bnai ba la dep shna maramot ïa ka.
Shuh shuh ka seng ka shem bad ka lap dalade ba kane ka surok kam biang satia ki nala um na rud jong ka surok bad ka rukom pyntrei kam da biang kaba la wanrah ïa ka jingsniew kloi jong ka.
Halor kane ka seng ka dawa na ka tnad PWD kaba dei peit ïa kane ka surok ban pynbor ïa ka Company ba trei biang kham bha shuh shuh ïa ka bad ban pynbiang ïaki nala um, khnang ba ka um por slap kan ym tuid sha surok namar kane kan khlong lut ïaka rong surok.
Ka seng haka juh ka por ka pyrshah jur ïa ka company ba siang ïa kane ka surok ha ka por slap da kaba ai jingmut ba dei ban siang ha ka por ba khuid ka suiñ bneng khnang ban lait naka jingsniew ba khah khah ka surok.
Jowai, Naitung 08: Ka Orphan Children Foundation hapoh ka jingïalam u Father & Founder Chairman u bah L.
Dkhar mynta ka sngi saitjaiñ kila leit ban ai jingïarap da ki marbam ïa ki khynnah khunswet bad kiba don ka jingduna ha ki dkhot met ha ka shnong Saphai West Jaiñtia Hills District.
Hashwa kane la don ka jingïalang kaba rit bala pynïaid da u bah W.
Kanai Secretary Shnong Saphai West Jaiñtia Hills District bad la ïoh ruh ïa ka jingkren lyngkot na ka kong M Bareh Office Secretary Orphan Children Foundation West Jaiñtia Hills District bad la ïadon lang ruh katto katne ngut ki Volunteer jong ka Orphan Children Foundation West Jaiñtia Hills.
Ha kane ka sngi la ïoh ruh ka jingkren na u Father and Founder jong ka Orphan Children Foundation Jaintia Hills bah L Dkhar uba ai ka jingkyntu ïa ki nongri bad nongsumar jong ki khynnah ba sah khunswet ba kim ai ka jingshakri kaba bha na ka bynta jong ki, ula kyntu ruh ba lada ki ïa kynduh kino kino ki jingeh dei ban pyntip sha ki Volunteer jong ka Orphan Children Foundation khnang ba kin lah ban ïarap.
Shuh shuh ula ïathuh ba ka OCF ka lah ban ïarap kum ki marbam, bai skul bad khamtam haka por ba ki pang ki shitom ïa ki khynnah ba sah khunswet bad kiba don ka jingduna ha ki bor dkhot met bad u kitbok kitwiang ruh ïa kine ki khynnah ba kin ïoh ïa ka met ka phad ka ba koit ba khiah bad kin nang ïai kiew sha khmat ha ka jingpule.
Nongpoh, Naitung 08: Kum ban tynrong lem ïa ki jingeh ba kawei ka longïing baduk ka ïa kynduh jingeh na ka daw ka jingban jong ka jingduk jingkyrduh, ka Seng Hynñiewtrep Integrated Territorial Organization, Bhoirymbong Area ka la leit ban kner lem ïa ka jingïarap da kaba ka la noh synñiang da ka song pisa sha kawei ka longïing jong ka kong Julee Syiemiong ha ka shnong Umtung ba hap ha Bhoirymbong C&RD Block, Ri Bhoi Distsrict.
Haba leit ban ai jingïarap da ka song pisa sha katei ka longïing la ïalam da u President ka HITO, Bhoirymbong Area, u Bah Samuel Hinge lem ki dkhot bad la ïa don ryngkat ruh ki nongïalam ka Seng Samla Shnong Umtung ba la ïalam da u Bah G.
Kharumnuid.
Kane ka jingleit ai jingïarap ka seng HITO sha katei ka longïing, ka dei hadien ba ki nongïalam ki la ioh jingtip ba ka don ka longïiing baduk ha katei ka shnong kaba donkam lem ïa ka jingïarap kiwei bad kum ka seng ka leit ban ai jingïarap da ka song pisa kaba long katkum ka jingkotbor shi bynta ban tynrong lem ïa ki jingeh ba ïa kynduh da katei ka longïing.
Na ka liang ka seng ka la kyntuh ruh ïa kiwei ki ba don mynsiem ba ïarap lem sha katei ka longïing ba kin phai khmat lem bad khamtam ki nongmihkhmat bad kumjuh ruh ka bor shnong ba kin leit ban pan jingïarap na ka sorkar ba ka bhah kyrpang ruh da ka skhim PMAY kaba dei kawei ka skhim ba pyshna ïing baduk na ka liang ka ka sorkar kmie.
Shillong, Naitung, 08: U Myntri Rangbah ka Jylla Meghalaya u Conrad K.
Sangma ryngkat ka jingsakhi lang jong u Chief Justice jong ka Ingbishar Meghalaya High Court u Sanjib Banerjee ki la plie paidbah ïa ka shlem treikam ba thymmai jong ka Ïingbishar Meghalaya High Court ha ka sngi Saitjaiñ.
Ha kane ka sngi, la sakhi lang da ka Myntri kaba peit ïa ka tnat Aiñ jong ka Sorkar Jylla ka Dr.
Mazel Ampareen Lyngdoh, u Myntri ka tnat Pule Puthi u Rakkam Sangma, ki nongbishar jong ka High Court bad kiwei kiwei.
Ha kane ka shlem treikam ba thymmai ba la tei ha ka jinglut kaba kot 45 klur tyngka ka don ïa ka Auditorium, ka jaka shong jong ki nongsaid aiñ bad kiwei kiwei de ki kamra na ka bynta ka treikam ka treijam.
Haba kren ha jingïalang, u Conrad K.
Sangma u la ai khublei ïa ki jingtrei shitom kaba la lah ban tei ïa kane ka building kaba thymmai.
U la ong ba kane ka shlem treikam ka dei kaba la shna kyrpang ban buh ïa ki kot kiba ai jingtip shaphang ka aiñ kiba ïadei bad ka jingai ïa ka hok sha ki paidbah.
U la ïaroh ruh ïa ka Meghalaya High Court kaba la long ka nongïada ïa ki nongrim jong ka hok, ka jingtreikam kaba shai bad ka jingpynïoh ïa ka hok sha baroh.
U la ïathuh ba ka Sorkar ka la buh hakhmat ïa ka thong ban pyndep lut ïa baroh ki jingshna hapoh ka jylla.
U la ïathuh ba ka jingmang pisa ha ki snem baladep ka long ban pynjanai bad ban kyntiew kyrdan ïa ki government LP bad UP schools, bad ïa ki Higher Education.
Haba ïathuh ïa ka thong jong ka Sorkar halor ka pule ka puthi, u Myntri Rangbah u la ong, ba ka jingmaramot, ka jingshna pynbna bad ka jingtei thymmai palat 2500 tylli ki LP & UP School kin sa nang wan ha kine ki sngi bad ki snem.
Kane ka jingshimkhia ka long ban pynjanai ïa ka pule ka puthi bad ban ai sha ki khynnah skul ïa ki lad jingpule kiba bha ha baroh kawei ka jylla.
Ka jingtheh pisa jong ka Sorkar ban shna ïa ki skul ka long ban pynkhlaiñ ïa ka thymmei jong ka pule ka puthi ha ka jylla.
Da kaba shna ïa ki shlem pule kiba bha bad ka jingdon jong ki tiar pule, ka sorkar ka la angnud ban ailad ïa ki khynnah skul ba kin dup kynjoh sha ka thong kaba ki la pynlut ïa ka jingim jong ki ha ka pule puthi.
U Chief Justice jong ka Ingbishar Meghalaya High Court u Sanjib Banerjee, u la pynkynmaw ba ka shlem treikam kaba thymmai kan pynjanai ïa ki jingtreikam jong ka bishar ka khadar.
Nongpoh, Naitung 08: Kum kawei na ka seng treimon sngewbha kaba ju ai jinghikai sha ki shnong bapher bapher ha Ri Bhoi ban kyntiew ïa ka bha ka miat jong ka imlang ka sahlang, ka World Vision India Ri Bhoi ADP ha ka 7 tarik mynta u bnai ka la pynkut noh ïa kawei ka prokram ba la ai kyrteng, ‘ Life School transfor mational Development’ kaba la sdang naduh ka 3 tarik u Naitung 2023 ha ki san tylli ki shnong ha Ri Bhoi District.
Kitei ki san tylli ki shnong ba la pynlong ïa ki prokram bapher bapher da ka World Vision India Ri Bhoi ADP ki kyntup ïa ka shnong Kyrdem, Mawkyrdep, Umket, Mawpun bad ka shnong Mawbsein ba hap ha ka Bhoirymbong C&RD Block ha Ri Bhoi.
Ïa kane ka prokram la pynkut ha ka jingïalang ai jinghikai ha ïing Dorbar Hall ka Shnong kyrdem ha kaba la wan ban shim bynta naduh ki khynnah skul, ki nonghikai bad ki paidbah nongshong shnong.
Ïa kane ka prokram la pynïaid da u Samla Lamjingshai maring, uba dei ru Program Coordinator ka World Vision India Ri Bhoi ADP.
Haba pynkut ïa kane ka prokram ki khynnah skul ki la ioh lad ruh ban ai ïa ki jingrwai, ki jingshad bad ki drama lyngkot kiba long shi bynta ka jingthmu jong kane ka prokram ba la lamkhmat da ka World Vision India Ri Bhoi ADP.
U Bah Paul Wahlang, uba dei u District Child Protection Officer ka Ri Bhoi District u la wan ban shim bynta kum u kongsan, u Bah Durka A.
Lakiang, CDPO Bhoirymbobg Block kum ka symbut kongsan bad la sakhi lang ruh da ka jingdon lang u Anjan Sangma, Project Officer ka World Vision India Ri Bhoi ADP, u Bah P.
Mukhim, Rangbah Shnong ka Kyrdem bad kynthup ruh kiwei kiwei ki riew rangbah.
Kumba la ai jingkren da u Anjan Sangma, uba dei u Project Officer ka World Vision India Ri Bhoi ADP, u la ong ba ka jingthmu jong kane ka prokram ba la tip kum ka ‘ Life School transformational Development’ ka dei ka prokram kyrpang ban ai jinghikai kyrpang sha ki khynnah ba kin tip ïa ka akor ka burom, ka jingkordor ka pule ka puthi, ka jingkordor ka koit ka khiah bad khamtam ba ki khynnah ki dei ban tip ïa ka kata ka hok (Child right) ba kum ki khynnah ki dei ban lait na ka jingshah banbeiñ ne ka jingshah lehbeiñ ha ka imlang ka sahlang.
U Bah Paul Wahlang, District Child Protection Officer, haba kren ha kane ka sngi kum u kongsan u la ai ka jingïaroh ïa ka World Vision India Ri Bhoi ADP, kiba la lah ban pynlong ïa kane ka prokram ba kyrpang ban ioh jingmyntoi ki khynnah bad khamta ha kane ka juk ki khynnah ki dei ban tip ïa kata ka hok long briew man briew jongki.
U la kham ban khia ruh halor ka jingeh jong ki khynnah ba ki ïa kynduh ha kine ki sngi ba ngi dei ban ai kata ka jingïarap kyrpang ïa ki khynnah ban lait na kino kino ki jingshah lehbeiñ ha ki ing ki sem ne ha ka imlang ka sahlangShuh shuh, u la ai mynsiem ruh ïa ki khynnah lada ki don kiba leh beiñ ne ki shem jingeh ki dei ban long kita ki khynnah kiba shlur ban ïathuh ïa ki jingeh sha ki kmie ki kpa, ne ki bor shnong bad wat sha ki bor ba dei peit ïa ki khynnah, khnang ba kum kita ki bor ba dei peit kin ai ka jingïada ba kyrpang ïa kum kita ki khynnah kiba kynduh jingeh ha ka imlang ka sahlang.
Na ka liang u DCPO ka Bhoirymbong C&RD Block, u Bah Durka A.
Lakiang u la batai ruh halor ki jingktah ba bha bad ba sniew da kaba u la ai nukssa ruh haba ki briew ki ktah na ki bynta bym dei ban ktah hapoh ka dkhot met, kata ka dei ka jingthmu basniew ba dei ban kiar na kum kita ki briew.
Shuh shuh, u la kren ruh halor ka hok ki khynnah ba kynthup ïakata ka Right to Survival, right to development, right to protection bad ka right to participation.
Nongstoiñ, Naitung 08: Ki paidbah nongrep ki dei ki rishot ba skhem ha ka ban kyntiew ïa ka ïoh ka kot, ka kamai kajih bad ban pyndap ïa ki jingdonkam hapoh ka jylla.
Hynrei, na ka daw jong ka jingkylla jong ka suiñ bneng, ka mariang bad ka jingnang ring sdot jong ka khyndew kumta katba nang rep nang syrdep.
Ha kine ki 15 snem kiba la leit noh, ka sorkar ka la ju pynshlur ïa ki nongrep ba kin pynkylla noh ïa ka rukom rep bad ban pyrshang ruh da kiwei pat ki jait symbai.
Hynrei ki nongrep pat ki ïakynduh jingeh namar kim lah ban ïoh ïa kiwei pat ki jait symbai, lada ka sorkar kam thaw ki lad ban pynpoi sha ki lyngba ki tnad treikam kiba dei peit ïa ka rep ka riang.
Bun bah ki nongrep kiba shong ha ki nongkyndong lei lei, wat tang ïa ki ophis kiba dei peit ïa ka rep ka riang kum ka Agriculture bad Horticulture Department kim tip haei ki don.
Kawei pat ka jingeh ba ki paidbah ki ïakynduh ka long namar ba ki nongtrei ha ki ophis kiba peit ïa ka rep ka riang ki duna palat ha kaba ki paidbah nongrep kim ju ïoh satia ïa ki jinghikai lane ki jingpynshai paidbah ha ki shnong ki thaw.
Kumta kumno tip ban kyntiew ïa ka rep ka riang bad kumno ban pyndonkam ïa ki symbai ban rep katkum ki aïom kiba biang.
Kiba bun bah kiba ap khmih lynti kam sorkar, hynrei namar ka jingbym ïoh kam sorkar bun ki shu im khlem kam khlem jam.
Kito pat kiba phai sha ka kam rep ki la pynpaw ïa ka jingsngewkhia kaba jur halor kiba bun ki jingeh ba kum ki nongrep ki ïakynduh.
Ki don ruh ki nongrep kiba hadien ba ka sorkar ka la pynbna paidbah ba kan pyntreikam ïa kawei ka mission ban rep ïa uwei u jait jingthung u ba la tip kum u “Jatropha" bad na u symbai jong u lah ban shna Diesel bad Petrol.
Kumta ki la don kiba la pyrshang ban thung, hynrei suki suki ka shu jah rngai khlem poi shaei shaei ruh.
Nangta kawei pat ka mission ka dei ka “Agar Mission" kaba la wan ban plie da u Dr.
Mukul Sangma ha phyllaw jong ka ophis Horticulture ha Nongstoiñ ha u snem 2013 ha ka por ba u dang long kum u Myntri Rangbah.
La khmih lynti ba katei ka mission kan treikam bha namar lada thung ïa kitei ki jait dieng Agar, ka long ruh kum ka jingpyn jyrngam ïa ka mariang.
Hynrei katei ka mission ruh ka shu jah klep shano ruh ym don ba tip.
Ki don ruh kiwei pat ki mission kiba thymmai jong ka sorkar kum ka “Aqua mission" kaba ki briew kiba ïoh jingïarap na katei ka mission, ki dei tang kito kiba lah ban pynïadei bad ki ophisar jong katei ka tnad.
La ong ba haba wat lada kim don jaka wat tang kat kawei ka pung tong um ruh, hynrei ka jingïarap ban shna pung dohkha ki ïoh beit.
Hato kitei ki mission jong ka sorkar ki long ban ïarap ïa kiba donkam ne ban ïarap ïa kiba lah ban ai percentage ïa ki ophisar?.
Ka sorkar ka hap ban ai ka jubab lymda kumta ka jingpynbna sha ki paisbah nongrep ïa kitei ki mission ka long tang ka jingthoh jingshukor ïa ki paidbah.
Ki la ong ba ka sorkar Jylla ha kane ka jingrakhe dap 50 snem jong ka Jylla, ka la dei ban pyrkhat kyrpang na ka bynta ki nongrep da kaba pynurlong noh baroh ki mission na ka bynta jong ki.
Shillong, Naitung 08 : Ka Voice of the People Party ka ai Khublei Behdeinkhlam ia ki paid riew ngeit Niam Tre ha kane ka jinglehniam.
“Ngi ngeit skhem ba kane ka jinglehniam kan long ka jop ka ban wanrahka jingkoit ka jingkhiah and ka jingsuk jingkmen ha ki paidbah riew ngeit, ha ki iing ki sem, ki shnong ki thaw bad ka jylla hi baroh kawei," ong ka kyrwoh ba la phah da u Nongaiktien ka VPP, u Dr.
Batskhem Myrboh.
Shillong, Naitung 07: Ka Myntri ka Tnad kam rep ka Jylla ka Kong Ampareen Lyngdoh myn ha ka sngi Thohdieng ka la pyntip ba ka Tnad ka la ai ïa ka lad kamai jakpoh sha ki briew ba sah ha ki district ba don kyrhai u dewiong ka Ri-lum Jaintia Hills.
Haba ïakren bad ki nongthoh khubor, ka Kong Ampareen ka la ong “Kiba bun ki tnad ki la ïawan ïatreilang ha kane ka bynta ban pynkohnguh ïaki briew ka Ri-lum Jaintia bad West Khasi Hills ba tad haduh ka por ba la don ka lynti kaba biang ban tih dewiong biang, kine ki dei ki lad bad sngewbha ban ïatreilang bad ngi bad phaikhmat sha ki lad ki kabu ban kamai jakpoh ha ka lynti kaba dei".
Ka la ong ba ka Tnad Agriculture ka la shim ïa ka sienjam ban ïakhun ïa ka jingkylla ka suiñbneng bad pyrshang ban pynshlur ïa ki nongshongshnong na East Jaintia Hills bad katto katne ki jaka ka West Jaintia Hills bad West Khasi Hills ruh kiba dei ki jaka tih dewiong, ba kin phaikhmat biang sha ki kam rep.
Kine ki District ha kine ki khyndiat snem ki la sakhi ba ka kamai ka kajih ki hajar ngut ki briew ki la shah ktah namar ka jingkhang tih dewiong hapoh ka Jylla.
“Ngi la lah ban pynkohnguh ïa ki ban phaikhmat sha ka rep ka riang kum kawei pat ka lad kamai jakpoh khnang ba ha kajuh ka por phi ïarap ruh ban leh eiei halor ka jingjulor ka mariang kaba la ktah mynta, phi tip ïa ka um bad kiei kiei baroh, mynta ngi hap ban phaikhmat sha ki lad ki lynti ban leh eiei" kala bynrap.
Haba pynpaw ba ka Tnad ka la pyrshang ruh ban pynshlur ïa ki briew ban thung ïa ki soh niamtra Khasi, ka Kong Ampareen kala ong “Phin ym tang ban pynbun ïa ki khlaw ba jyrngam hynrei phi ïoh ruh ïa ka lad kamai na u sohniamtra uba roi bha ha ka thain".
“Ngi la tip bha ïa ka jingshisha ba bun ki jaka ha Ri-lum Garo ki dei kiba thung ïa ki jingthung organic, kim ju ai dawai ïa ki jingthung, ngi dang pyrshang ban pynseisoh pat ïa ka khyndew" kala bynrap.
Kala pyntip ruh ba ka Tnad ka la pynshlur ruh mynta ïa ki kam pynmih mar jingbam la ka dei na ki soh ne na ki jhur ki jhep.
Ka Myntri kala pynpaw ia ka jingkmen ba ka Ri-lum Jaintia kala pynmih ia ki nongrep kiba la kiew bha bad ong ba kine ki nongrep ki la ïatrei minot bha ïa ka kam.
Jowai, Naitung 08: Ka lehñiam shad Behdeiñkhlam jong ka Seiñ Raij Jowai kaba la long mynta ka sngi ba lai (Musiang), ka la long kaba ïaidbeit ïaid ryntih ha ka jingiphuh iphieng ha kaba naduh ka por mynstep kala don ka jingpynïeng ïa ka Deiñkhlam ka ‘Bon" haka jaka ba ki khot ka ïong Rngad Wah (Khonraij).
Hadien kane ki khon Raij kila pynpoi ïa ka ‘Symbood Khnong’ na ïawmusiang Loom Sooiung ban leit pynïeng ha khlieh shnong (Chilliang Raij).
Katba ha ka por shiteng sngi ki Kmai Raij kila pynlong ka jingïakynduh ha Mynkoi Pyrdi (Iaw-iongpiah) ban pynhiar ïa ki bom ki Bhuri, bad leit sha ka jaka Datlawakor kumjuh sha ki baroh ki jaka ñiam ha Iawmusiang.
Nangne ki khon ka Raij kila leit pynpoi ïa ka ‘Khnong Blai’ ha madan Poh Sawiar khnang ba u Dolloi un ai ka pyrnah Khnong Blai ha u Kñi Nikhla ban pyndep ïa ka ñiam ka rukom da ka nguh ka dem bad ka ‘suit ka choor’.
Hadien ba la dep ka nguh ka dem ki khun ka Kmai Raij ryngkat ki kynthei na baroh ki Hynriew tylli ki Dong kila leit rah ïa ki Deiñkhlam sha manla ki dong ki shnat ban pynïeng ïa ki ha rangkat ki Bom ki Bhuri bad ka shad ka kmen.
Nangne ki khon ka Raij kila leit rah ban pynpoi ïa ka ‘Khnong Blai’ ha Madan Moosyiem ha kaba u Pator ula pynkhamti ïa ka kiad ha u Kñi Nikhla ban pyndep ïa ka nguh ka demLashai kaba dei ka ‘Muchai’ ka sngi kut jong ka lehñiam Behdeiñkhlam ka Seiñ Raij Jowai mynta u snem 2023 ha kaba yn wanrah ïa ki rong ki rup ba la shna na ki dong bapher bapher ha pung jong ka Syiem Aitnar bad kumjuh ïa ka Symbood Khnong bad ka ‘Khnong Blai’ ha Aitnar.
Katba ha ka por janmiet kan don ka Datlawakor hapdeng u Langdoh bad u Sangot Paswet.
Ha ryngkat ka jingdonlang ki nongshah khot sngewbha nalor kiwei de.
Shillong, Naitung, 08: Ka Balang Catholic jong ka Jylla Niam Jowai ha ka sngi Saitjaiñ ka la ïoh ïa u Bishop ba thymmai da u Phadar Ferdinand Dkhar uba long ruh u Diocesan Administrator jong ka Jylla Niam Jowai.
U Archbishop jong ka Jylla Niam Bah Shillong u Most Rev.
Victor Lyngdoh u la pynbna paidbah lyngba u kyrwoh sha ki Riewniam bad sha ki Paidriewngeit jong ka Balang tang shu ïoh jingtip na u Apostolic Nuncio sha India u Most Rev.
Leopoldi Gerelli ba u Pope Francis u la thung Bishop ïa u Fr.
Ferdinand ha ka por shiteng sngi katkum ka por na Rome kaba mut ha India ka long ha ka por 3:30 nohphai sngi.
Ïa u Fr.
Ferdinand Dkhar la kha ha ka Shnong Longkaluh, ha ka 27 tarik Rympang 1962.
U Fr Ferdinand u la sdang ïa ka jingpule ban long Lyngdoh ha St Paul’s Seminary, Upper Shillong, Meghalaya bad u la bteng ïa ka jingpule Philosophy ha Christ King College Shillong bad ïa ka Theology na Oriens Theological College, Mawlai.
La kynthang Lyngdoh Sohblei ïa u ha ka 23 tarik Kylllynglyngkot 1994.
Hadien ba ladep pynkyntang Lyngdoh Sohblei, u Fr.
Ferdinand u la shah jied ban trei kum u Dean of Studies ha St Paul’s Seminary ha u snem 1994 bad 1995.
Hadien kane la pynkynriah sha Namdong ban sharai kum u Assistant Parish Priest ha u snem 1995-2000.
Hadien kane la pynkynriah sha Parish Ummulong kum u Assistant Parish Priest ha u 2000-2002 bad ha u 2002 pat u la shimti kum u Parish Priest jong kane hi ka Parish haduh u 2007.
Ha u 2007 la pynkynriah biang ïa u sha Namdong Parish kum u Parish Priest bad kum u Principal jong ka Skul kaba u la trei haduh u 2009.
Ha u 2009 u la shimti kum u Procurator jong ka Jylla Niam Jowai haduh u snem 2021.
Hadien ba u Pope Francis u la pynkynriah noh ïa u Bishop Victor Lyngdoh kum u Bishop jong ka Jylla Niam Jowai ban shimti pat kum u Archbishop jong ka Jylla Niam Bah Shillong, la thung ïa u Fr.
Ferdinand kum u Diocesan Administrator jong ka Jylla Niam Jowai naduh u 2021 haduh mynta.
Kum ban shu pyntip, ïa ka Jylla Niam Jowai la sdang ha u snem 2006 bad u Bishop Vincent Kympat u la long u nongsharai mynsiem ba nyngkong haduh u snem 2011 tad haduh ka jingkhlad ba kyndit jong u.
Hadien kata, ha u snem 2014 la sharai shipor ïa ka Jylla Niam Jowai da u Archbishop ba la shongthait jong ka Jylla Niambah Guwahati u Most Rev.
Thomas Menaparampil kum u Apostolic Administrator bad hadien kane la shimti ïa ka kam sharai mynsiem da u Bishop Victor kum u Bishop bapura ha u snem 2016 tad haduh ba un da shah thung ha Pope Francis kum u Archbishop jong ka Jylla Niam Bah Shillong ha ka 28 tarik, Nohprah, 2020.
Katkum ka khubor na ka Conference of Catholic Bishops of India (CBCI) lyngba u Deputy Secretary General u Rev.
(Dr.
) Stephen Alathara, la pyntip ba ka Jylla Niam Jowai ka don 1,20,275 ngut ki riewngeit Katholik, 23 tylli ki Parish, 30 ngut ki Lyngdoh Sohblei, 41 ngut ki riewniam shynrang na ki jingïasyllok bapher bapher bad 83 ngut ki Riewniam Sister bad 313 tylli ki skul pule.
Shillong, Naitung 08:San ngut ki Samla kiba la suba ba ki ïadonkti ha ka jingïasoh ïadat hajan DHS ophis Laitumkhrah bad thang ïa ki kali ha Thanad Laitumkhrah ha ka miet sngi Palei 6 tarik mynta u bnai, ki la shah kem ha ki Pulit jong ka Laitumkhrah Police Station.
Kine ki san ngut ki kynthup ar ngut na kawei ka kynhun bad lai ngut na kawei pat ka kynhun.
Katkum ka khubor na ki Pulit la ïathuh ba kine ki samla ki la shah kem ha ka por ba ki la leit mih hajir ha Thanad Laitumkhrah bad ki Pulit ki la kem halor ka jingïoh sabut ba ki ïadonkti bad ka jingjia ha katei ka miet, ha kaba kumba 4 tylli ki kali Pulit ki la shah wiang ding ha phyllaw jong ka Thanad.
Hadien la kem ïa ki lai ngut ki Pulit ki la rah sha Shillong Civil Hospital ban leh ïa ka Medical Check-Up bad ha ka por janmiet la rah ïa ki sha Kashari ban tian bishar.
Na ka liang jong ki Pulit ki la panbor na ka Kashari ban set ïa ki khnang ban ïoh ban tohkit.
Lah ban kdew hangne ha ka miet jong ka 6 bad 7 tariik mynta u bnai, ka la mih ka jingïashoh ïadat hapdeng ki ar kynhun hakhmat ka ophis DHS, Laitumkhrah.
Hapdeng ka jingïashoh ïadat ki Pulit CRPF kiba don ha ka kamram pahara ki la pyrshang ban tem ïa ka jingïakynad, hynrei don hapdeng kine kiba pynkulmar ki la thmu ruh wat ban knieh ïa ki tiar siat jong ki CRPF.
Ki CRP ruh ki la poi sha ka jingïashoh lang khnang ban ïada ïalade, la ong u SP ka East Khasi Hills, u Bah S.
Nongtnger.
Ki ar kynhun ki la leit mih sha Thanad Laitumkhrah ban mudui ejahar, pynban la kynnoh da kine ki samla ba ki Pulit kim shym treh ban pdiang ka jingujor bad dei kane kaba la pynlong ïa kine ki samla ban bitar bad kynnoh ba ki Pulit ki ïashah shiliang.
Kane ka jingbitar ka la poi shaduh ka jingshah wiang ding jong ki kali Pulit bad kawei ka kali Tourist kiba la set ha phyllaw jong ka Thanad.
Ha ka sngi kaba bud ka MLA jong ka East Shillong Constituency, ka Dr.
Ampareen Lyngdoh, da kaba kyntait ba ka dei ka jingïakynad pher jaitbynriew, ka la hukum ïa ki Pulit ban pynlong ka jingtohkit kaba bniah ban lap ïa ka daw kaba lam sha u pud jong ka jingïashoh ïadat hapdeng ki ar kynhun.
Na ka liang u SP ka East Khasi Hills ruh u Bah S.
Nongtnger u la ong ba ka jingïashoh ïadat ka dei namar ka jingïashongshit khawiang bad u la ong ruh ba ki Pulit kin sa khot hajir ïa baroh ki kynhun kiba donkti ha kane ka jingjia.
Ki Pulit ki la register case halor ka jingshah thang jong kali ha phyllaw bad ithuh ruh ïa ki briew kiba donkti ha kane ka jingjia.
Shillong, Naitung, 08: U Myntri Rangbah ka Jylla u Conrad K.
Sangma, ha ka sngi Saitjaiñ u la plie paidbah ïa ka National Law University (NLU) ha Temporary Campus kaba don ha Mayurbhanj Complex, Shillong.
Ha ka jingplie ïa kane ka skul pule aiñ la sakhi lang da u Chief Justice jong ka Ingbishar Meghalaya High Court u Sanjib Banerjee, u Myntri ka tnat Pule Puthi u Rakkam A.
Sangma, u Vice Chancellor jong ka University, u Prof Indrajit Dube bad kiwei kiwei.
U Myntri Rangbah haba kren ha kane ka sngi, u la ong ba ka long kaba donkam ban buh jingthoh bad ban pynlong aiñ ïa ki riti ki dustur jong ki riewlum.
U la pynpaw ruh ïa ka jingangnud jong u ba ka NLU kan long ka Center of Excellence na ka bynta ban wad bniah halor shaphang ki jingpynlong aiñ ïa ki riti ki dustur jong kane ka thaiñ Shatei Lammihngi ka ri India.
U Sangma u la pynkynmaw ba ka jingdon jong ka NLU kan wanrah ïa ka jingkylla ha ka jingpule ïa ka aiñ bad ka jingwad bniah ha Meghalaya.
