Ki nongai jingkren ki la pynpaw ruh ba ki paidbah ha ki jylla bapher bapher ki dei ban bud nuksa ia ka rukom jinglong ka kam sain hima ha Delhi ha kaba na ka liang ka AAP ka la leh shibun ki kam pynroi na ka bynta ki paidbah bad kane hi ka wanrah ia ka jingshaniah na ka ki paidbah.
“ Ha Delhi ka sorkar ba la synshar da ka AAP ka la pyllait ia ka subsidy na ka bynta ka ding elektrik bad ka umbam kaba la iarap ia ki paidbah ban lait na ka jinglutksan", la pynpaw ki tei ki nongialam da kaba bynrap ruh ba ka rukom treikam jong ka AAP kam dei ha ki nongialam hynrei ka jingkit khlieh jong ki nongshong shnong u wei pa uwei.
“Ka kam synshar paidbah mynta kam dei kata ka jait jingsynshar kaba da long shisha da u paidbah hynrei ki paidbah ki shah pynbor ban jied ia u nongmih khmat bad shah khem pat na ka bynta ki hok jong ki", la ong u Dr Salil Saha ha ka jingkren jong u.
U Bah Ukit Uriah u ba long u wei na ki riew rangbah ka AAP Meghalaya u la pynpaw ba dei ka AAP kaba ka rukom treikam jong ka kan sa wanrah biang ia ka sotti juk na ka kuli juk ba mynta.
U kongsan u Habung Payeng ha ba ai ia ka jingkren u la pynpaw ba ka jingiaid na kawei ka jylla sha kawei pat kan wanrah ia ka jingiatylli hapdeng ka jylla ka Thain Shatei Lam Mihngi.
“Ngi donkam ban long ki khuid ha ki kam ki jam watla mynshwa ka la don ka jingkren bein ia ka party khamtam ha Delhi hynrei mynta pat ka bat ia ka bor synshar bad leh bun ki jingpynkylla ha katei ka nongbah.
Ka jingiakhun jong ngi kan long pyrshah ia ka BJP kaba bat ia ka bor synshar mynta ym shuh bad ka Congress kaba la lip rong ha ki jaka kiba bun bad wat ka BJP ruh ka la shu kular khlem da lah ban trei kam ei kum ka jingwanrah ia ka pisa ba la thep shabar ri (Black Money) bad kiwei kiwei.
Kumba ong ha ka ktien Hindi “kis liye ache din ayega magar sif Modi ke liye ! ( ki sngi ba bha iano kin wan hynrei tang ia u Modi hi !)", la ong shuh shuh U Payeng.
“Kam shym la don kano ka no ka jinglaitluid naduh ka Independence hynrei pynban ngi shah teh mraw ha kaba bun ki liang ha kaba ia ki skhim ban pynroi ia ki kam ki jam ruh la bat lut da ki nongialm bad ki heh spah.
Ban pynkhlain ia ka AAP ka dei ban trei bad pynlut por na ka liang jong phi iwei pa iwei ban ia kren syllok ym ka jingialang kaba lah ban khring ia ka jingsngew jong u wei pa u wei", la pynkut u Payeng.
Ha kane ka sngi la ia don lang ruh da ki dkhot nongkitkam ka East Jaintia Hills kynthup ia u Bah Denis Siangshai u ba la pynpaw ba haduh mynta ym pat don kano kano ka jingiapynbeit ba un iakhun ha ka Elekshon MLA 2018.
Shillong, 06 Jylliew:Ka jingshong bishar ka Meghalaya High Court mynta ka sngi, ka la ai bor saw taiew ia ka sorkar jylla ba kan ai jubab bad lada kam ai jubab ruh, ka jingpynmih rai kan iaid shakhmat beit halor ka jingthung ia ki parliamentary secretaries ha kane ka sorkar ba mynta.
Kat kum ka jing pynmih na ka jingbishar mynta ka sngi, ka High Court Meghalaya ka la ong ba ka paw ba ka sorkar Meghalaya ka la don hapdeng ka jingkulmar namar ba kam shym la lah ban ai jingshai halor jingthung ia ki parlianmentary secretaries katkum ka nongrim ka Riti synshar ka ri.
Haduh mynta, ka sorkar jylla ka la pan bor biang na ka Kashari halor kane ka bynta namar ba kam pat lah ban ai ia ka jubab kaba la pan da ka iing kashari hadien ba la ujor pyrshah da u Bah Madal Sumer.
“Ha ka jingbishar ban long hapoh saw taiew, na ka bynta ka jingbit ka jingbishar hok, la ai lad ia ka sorkar ba kan ai jingshai ai jubab hynrei lada kam ai jubab ne ka ai, ka jingbishar kan iaid beit khlem ap shuh", la ong ka kashari ha ka jingpynmih ia ka hukum na u Chief Justice.
La ong ba ka jingthung ia ki parlianmentary secretaries, kam don jaka ha ka ain jong ka Riti synshar ka ri ha kaba u Myntri Rangbah un thung ia ki parliamentary secretaries bad ka long beain, la ong u Bah Sumer.
Shillong, 6 Jylliew:Kawei ka khyn nah skul kaba dang shong klas X na ka shnong Mawsaw ka la shah pyniap dusmon ha ki runar ki bym lah ban tip.
Katkum ka tyllong khubor kaba la ioh lum la iathuh ba katei ka khynnah ka la shah pyniap ha ka miet sngi saitjain ka 4 tarik u jylliew hynrei la lap ia ka metiap jong ka mynhynnin ka sngi u Blei ha ka por 1 baje eiei mynsngi.
Katkum ka jing iathuh ki lad khubor la ong ba ha katei ka miet katei ka khynnah ka la mih na ing ha ka por 7 baje myn miet ban leit shaw ia ka kmie jong ka na dukan ba ka die jingdie, hynrei naduh ba mih na ing ka khlem wan phai ing shuh hynrei la lap pynban ia ka metiap jong ka ha ka sngi u blei.
Ha ka por ba la lap ia ka metiap la iathuh ba ki runar ki la pynsdien phasi da ka jain jong ka ha uwei u dieng, hynrei la ong ba na ki dak ki shin kiba paw la ong ba ka dei ka jingshah pyniap bad la ong ruh ba ha shuwa ban pyniap la batbor ia ka.
Katkum ka jingiathuh ki lad khubor ki la ong ba ka lynti na ing katei ka khynnah sha dukan ka kmie jong ka ka jngai kumba 10 minit eiei bad kam shym dei ka lynti khlaw hynrei ka shu long kynjah namarba ka ia jngai ka ing sah briew.
Katei ka khynnah na ka shnong Mawsaw- ka shnong kaba don harum Mawthawpdah ka lynti ban leit na Nongstoin sha Mawkyrwat ka dei ka khynnah ba dang shong klas X ha ka skul Seven Sisters Secondary School, Domrua.
Ki lad khubor ki la iathuh ruh ba ki pulit ki la ioh ksai ia kiba donkti ha katei ka jingjia ha kaba la ong ba haduh mynta uwei u briew uba na katei hi ka shnong u la shah kem ha ki pulit bad ka jingtohkit ka dang iaid shakhmat.
Halor katei ka jingjia ba sngewsih ka KSU Mawkyrwat Circle kan deng lama iong kum ka dak ka jingsngewsih bad kumjuh ruh ka jingpynrem ia kiba donkti ha katei ka kam.
Ka KSU kan pynlong ia katei ka jingiarah lama iong bad ka jingiaid paidbah ha ka 11 tarik mynta u bnai ha ka por 10 baje mynstep sdang na phyllaw jong katei katei ka skul shaduh sha Mawsaw.
Ka kyrwoh na ka KSU Mawkyrwat Circle ka la kyrpad ia baroh ki paidbah naduh ki longkmie longkpa, ki samla kynthei bad shynrang ban ia mih paidbah ha katei ka sngi.
Shillong, 07 Jylliew:Ka hukum ba la pynmih da ka National Green Tribunal ha ka 31 tarik u Lber 2016 ba yn nym shah ban khaii ia u dewiong ha shwa ka 15 tarik u Jymmang , 2016 bad ba baroh u dewiong yn shim da ka sorkar bad sa die lilam katkum ka ain kaba hap ha ka kyndon ban iada ia ka mariang bad kumjuh ban iada ia ka jingpyn jakhlia ka ban mih na u dewiong da kaba sait lane die.
Ha kane ka bynta u Deputy Commissioner, East Khasi Hills District, Shillong u la pynmih ia ka hukum ba yn ym shah ia ki trok kit dewiong ban iaid hadien ka 15 tarik u Jymmang shwa ka shiteng miet.
U Deputy Commissioner u la bthah ruh ba baroh ki nongkhaii dewiong ban bud ryntih ia ki ain ki kyndon lym kumta kin ngat ha ki jingpynsaja.
Nongstoin, 07 Jylliew:Ki paidbah ka thain West bad South West Khasi Hills, ki la ia kynduh bad mad ia ki jingeh halor ka jingbym don u Ophisar Incharge ka tnad Labour u ba don bor ban soi (sign) ia ki kot ki sla ha kaba dei bad ki License, kot kali MLMTU bad kumjuh ban pyn thymmai ia ki License, nongtrei ia kaba la tip kum ka Meghalaya Building Workers Welfare Board, ki dukan ba la tip kum ka Shop Establishment.
Kumta halor kitei ki jingeh ba ki paidbah ki ia kynduh ka seng Federation Of Khasi & Jaintia People FKJGP ha ka 3 tarik u Jylliew hapoh ka jingialam jong u Spailos Diengngan, Education Secretary West Khasi Hills bad Morningstar Puwein, Information Secretary West Khasi Hills kala leit ban iakynduh ia u Labour  Commissioner ha Shillong.
Katkum ka kyrwoh na u samla Wadbor Nongphud Asst Secretary FKJGP WKHD u la ong ba ha katei ka jingleit ia kynduh jong ka seng ia u tei u Labour  Commissioner na ka liang jong ka seng ka la dawa ba dei ban thung noh ia u Ophisar Incharge ba shipor namar ba ki paidbah ki shem jingeh palat halor ka jing bym don ban soi ia ki kot ki sla naduh ba U GM Pakyntein Deputy Labour Commissioner, uba wan shimti ia ka kam u la shim shuti noh na ka daw ba ka jingpang ka jong u.
Shuh shuh u la ong ruh ba na ka liang jong utei u Labour Commissioner u la kular ban phah noh ban aibor noh ia uno uno u ophisar ban soi ia ki License bad ia ki kot ba donkam hapoh shitaiew.
Shillong, 7 Jylliew:Ka sorkar jylla mynta ka sngi ka la pdiang ia ka ain siew bai khyndew Draft Meghalaya Right to Fair Compensation and Transparency in Land Acquisition, Rehabilitation and Resettlement Rules, 2015 bad kan sa pan jingmut na ki paidbah shwa ban pynlong ain ia ka kaba pura.
Haba kren ha ki nongthoh khubor hadien ba la wai ka jingialang ka kynhun myntri mynta ka sngi, u Symbud Myntri Rangbah u ba peit ia ka tnad Revenue, u Dr RC Laloo u la ong ba ia kane ka Draft Meghalaya Right to Fair Compensation and Transparency in Land Acquisition, Rehabilitation and Resettlement Rules, 2015 yn sa pynmih ia ka jingpynbna paidbah ban pan jingmut hapoh 30 sngi bad hadien kane, ka sorkar kan shim ia ka rai ba khadduh.
U la ong namar ba ha kane ka jylla, kim don ki Panchayat, ka sorkar ka la shim ia ki  autonomous district councils (ADCs) ba kin ai lem ia ka jingai jingmut.
U la ong ba katkum kane ka ain, lada don ka jingshim jaka hapoh 5 akar ha jaka sor ym nym ktah kane ka ain bad 50 akar sha ki jaka nongkyndong.
Shillong, 7 Jylliew:U Syiem ba thym mai ka Hima Mylliem u Pa’iem Ricky Nelson Syiem u la trei tyngeh ha kine ki sngi ban tih jylliew ia ka jingioh lum jingtep ki balang Kristan bapher bapher ha ‘law Syiem.
La iohi ha ki khyndiat bnai mynshuwa ba u Syiem ka Hima Mylliem u la pynbna lyngba ki lad khubor bad u la khot jingialang ruh ia baroh ki nongialam niam ba kin wan ban pynshai ha kano ka rukom ki ioh lum jingtep na ka hima Mylliem ha kaba la kynnoh ruh ba ka don ka jingiadie ia thied kaba shyrkhei bha.
Hynrei lah pat ban kdew ba nalor ki lum jingtep ba ka hima Mylliem ka la ai sha ki balang Kristan,ki don ruh ki lum jingtep kiba la ai sha ki shnong ha kaba u Pa’iem Ricky um shym la pan jingpynshai satia na ki nangno ki ioh lum jingtep bad katno ki siew pisa ban ioh ia u lum jingtep.
Katei ka jingleh u Syiem thymmai ka hima Mylliem ka la pynsngewsih ia kiba bun kiwei pat ki kynhun kiba ioh lum jingtep bad ki la shim ba katei ka dei ka jingleh shiliang khmat bad ka jingthmu ban pynkylla sohpdung ia ki.
Kawei na ka shnong kaba la ioh lum jingtep na ka Hima Mylliem ka dei ka Mawlai Mawdatbaki, lah ruh ban pynkynmaw ba ka Mawlai Mawdatbaki ka la ujor teng sha u Syiem ka Hima Mylliem ha ka por ka jinglong u Pa’iem Latho Manik Syiem ha kaba u Rangbah Shnong katei ka shnong u bah B.
R Kharmujai u la thoh da ka jingthoh ban ujor sha u Syiem ba ka la don ka dak dakhol kaba sieh bad thung mawpud da ki briew ki bym tip hapoh u pud u sam jong jong ka lum jingtep katei ka shnong.
Ha katei ka jingthoh u bah Kharmujai u la pyntip ruh sha u Pa’iem Latho ba ka Mawlai Mawdatbaki ka la ioh kynti ia utei u lum jingtep naduh u snem 1966 ha ka por ka jinglong Syiem u Pa’iem Francis Syiem (Bam kwai ha dwar u blei) bad naduh katei ka por u la ong ba ka shnong ka ri ka sumar bad ka tep briew ha katei ka jaka haduh mynta.
Lah ruh ban pynkynmaw ba ha u snem 2014 ki nongshong shnong ka Mawlai Mawdatbaki ki la mih paidbah ban rat ia ki mawpud ba la wan sieh da ki briew ki bym tip kaba la sieh ha ka jaka ba dang hap hapoh u pud u sam jong ka.
Hynrei mynta ka la mih ka jingkynnoh khamtam na ki myntri kiba don ha ka liang pyrshah ba u Pa’iem Ricky u la leh klet ban tih jylliew naei ka Mawdatbaki ka ioh lum jingtep hynrei u phai khmat beit tang sha ki balang.
Shillong, 07 Jylliew:Ka shnong Laitryngew, East khasi Hills kaba jngai kumba 25 kilometre ei ei na ka nongbah ka Shillong kaba hap ruh ha ka Sohra Constituency Assembly Seat, kaba ju paw kum kawei na ki shnong kaba pawnam ha ka jingpynmih ia u dewiong ha ki por ba la dep bad ka ba dei kawei na ka jingtrei kam kaba ki nongshong shnong ki shaniah ia ka la ka jingim jong ki.
Hynrei hadien ka jingkhang tih dewiong jong ka National Green Tribunal (NGT), ki nongshong shnong jong kane shnong bad kumjuh ki thain ba marjan bad ka Laitryngew mynta ki hap ha ka jingjynjar namar ka jinghiar ha ka ioh ka kot na ka jingbym lah shuh ban shalan ia u dewiong.
Kane ka jingshah pynsangeh tih dewiong ka la ktah ia ka ioh ka kot jong ka shnong bad ki thain ba marjan ha kaba ki nongshong shnong ki la hap ban shu bylla katba ioh bad kynrup beit iano kano ka kam tang ban ia im ja.
Ki nongshong shnong ki la hap ban mih na la ki shnong ban leit trei bylla sha kiwei ki shnong.
“Ngim banse shuh ban hap pynpep skul noh ia ki khun kiba dang shu pass matrik bad class 12 namar ba ym lah ban kyrshan shuh", la ong ki longkmie haba ia kren bad u nongthoh khubor.
“Baroh kawei ka shnong ka lynniar bad bun ki nongshong shnong ki la phah bylla ia ki khun bad pynpep skul ia ki.
Ngim tip shuh aiu kan jia nangne sha khmat “, la pynpaw shuh ki nongshong shnong.
“Ngim ioh shuh wat tang ban thied jingtah ne thied doh ha ing ban bam ki khun namar bym biang shuh ka jingbylla", la ong u wei u rangbah.
“Ki briew kiba pang ba shitom ruh kim ioh shuh ban leit phah sumar thikna sha ki jaka ba kham bha namar ka duna ka jingioh," u la ong shuh shuh.
Na ka liang u Secretary ka shnong Laitryngew ü bah Remington Buhsan u la pynpaw ia ka jingsngewkhia halor kiei kiei ki jingjynjar kiba ki nongshong shnong ki ia kynduh.
“Ngi la pyrshang ban iakren bad ki MLA bad MDC ban thawlad da kiwei kiwei ki kam khnang ban ym don eh ka jingkyrduh kaba la pynhiran khait", la iathuh u Secretary uba la pynpaw ba ka shu sahkut tang ha ka jingiakren hynrei ym pat don dak eiei ban iarap ia ka shnong.
“Ka la don ka jingjah jong ki tiar trei trei ktah ha ka kam trei dewiong bad ym nang ong shuh tip ba don ka jingtuh ba dei jingiapthngan ne ka dei da kumwei pat", la iathuh shuh u Bah Buhsan.
Ki nongshong shnong kiba im da kaba shong dukan ruh ki pynpaw ia ka jingsngewkhia halor ka jinghiar ha ka ia die ia thied bad kam long shuh kumba mynshwa ba dang lah ban pyniaid iew ia ki jingdie jong ki.
“Ngi kyrpad ia ka sorkar ba kan phai khmat lem sha ngi ban iarap lem da kino kino kiwei pat ki lad ban lait na ka tyrsaw", la pynkut u Bah Buhsan.
Shillong,7 jylliew:Ka kong Agnes Kharshiing, President ka CSWO ka la ujor sha ki pulit ka SadarPolice Station pyrshah ia ka ki bor pyniaid jong ka Minerba Educational and Welfare Society kaba don ha 232, Mahishbhatan, Section V, Salt Lake City, Kolkata (WB) bad ka la ong ba katei ka Minerba Institute of Medical Technology ka la ia soi ia ka jingiateh kular bad u Director of Employment and Craftsmen Training (DECT), Labour Department, ka sorkar jylla ha ka 5 tarik u naiwieng, 2015 ba kan ai jinghikai pyntbit ia ki samla pule da kaba kular ban ai kam ruh ia ki ha ka kam nos bad ki kam ba ia dei bad ka jaka sumar bad kan seng ruh ia ki jaka ia jinghikai bad ban pynlong ia ki prokram ai jinghikai.
Ha katei ka jing iateh bad ka sorkar jylla ka kong Agnes ka la ong ba ki samla na kilonging kiba duk khamtam na ki thain nongkyndong ki la leit sha katei ka jinghikai kaba kim donkam ban siew pisa eiei ban shah hikai ha kikam bapher bapher.
Hynrei ka la ong ba 2 ngut ki samla pule na kane ka jylla ki la pyntip ba katei ka Minerba Educational and Welfare Society kam shym la pynphai shuh ia ki kot ki sla ( original) jong ki, ki la pyntip ba don bunbah ki jingduna ha ka jaka ai jinghikai naduh ki laboratory bad kumjuh ruh ki kamra klas, ka jingpynlong klas ruh kam long tista bad la ai lypa ruh ki jingkylli shisngi shuwa ban pynlong eksamin sha kito ki samla pule kiba la wan shah hikai kham ha shuwa.
Ka kong Agnes ka la dawa ba ki pulit ki dei ban tohkit khnang ban pynshisha la katei ka jaka ai jinghikai ka dei kaba la ioh jingmynjur ne-em na ka All India Council for Technical Education ba kan long kum ka jaka ai jinghikai.
Shillong, 07 Jylliew:Ka sorkar jylla ka la mang pisa T.
22.
3 klur ban ai sha ki 145 ngut ki nongtrei ka Mawmluh Cherra Cement Limited  (MCCL) kiban shongthait mon sngewbha noh da ka Voluntary Retirement Scheme (VRS).
Ia kane la iathuh da u Myntri Rangbah ka jylla u Mukul Sangma hadien ba la wai ka jingialang jong ka kynhun myntri hynne ka sngi.
U la ong ba ka jingpyntreikam ia ka VRS ia ki nongtrei ka MCCL ka long shi bynta ban pynthymmai bad ban pynkhlain ia ka karkhana kaba la iakynduh shibun ki jingeh na ka jingkyrduh pisa namar ka jingbym lah ban pynmih pisa na ka jingtymmen jongka.
“Ngi kwah ban pynkhlain bad ban kyrshan ia ka MCCL, bad napdeng ki 455 ngut ki nongtrei, 145 ngut ki la pdiang ia ka VRS, ha kaba ka sorkar ka la pdiang", la ong u Mukul Sangma.
Shillong, 7 Jylliew:Ka KSU Mawkyr wat Circle kan pynlong ia ka jingrah lama iong ha ka 13 tarik mynta u bnai sdang naduh ka por 10 baje mynstep sdang na phyllaw ka skul Seven sisters Secondary School Domrua shaduh ka shnong Maw saw.
Katei ka jingia iaid rah lama iong ka KSU ka long ban pynpaw ia ka dak ka jingsngewsih halor ka ijngshah leh be-i-jot bad ka jingshah pyniap dusmon kawei ka khynnah skul jong katei ka skulkaba dang shong klas X.
Nongpoh, 07 Jylliew:Ka ophis treikam jong ka Nongpoh Elaka Sirdarship, mynta ka sngi ha ka sien ba nyngkong eh ki la leit sha ka shnong Sohlaitrim ban pynskhem ia u Rangbah shnong ba dang shu dep jied thym mai da ka Dorbar shnong Sohlaitrim, Ri Bhoi District.
Ha kane ka sngi la pynskhem ia u Bah Harlan Kharngi kum u Rangbah shnong ka Sohlaitrim, da u Bah Wanphrang Syiem, Sirdar ka Nongpoh Elaka Sirdarship, ha ryngkat ka jingdonlang jong u Bah R.
Kharbihkhiew BDO ka Umling C&RD Block lem bad ki nongkitkam ka Hima 12 Lyngdoh ba kynthup ia u Bah S.
Syngkli, kum u secretary bad u Myntri Bah H.
Namsaw.
La sakhi lang ruh ha kane ka sngi da ka jingdonlang jong ki dkhot ka Dorbar Shnong Sohlaitrim, nangta ki nongshong shnong kynthei bad shynrang lem bad ki khynnah skul jong katei ka shnong kiba la lah ruh ban ai ia ka jingrwai pdiang sngewbha.
Hadien ba la dep ka jingpynskhem ia u rangbah shnong, na ka liang u Bah W.
Syiem kum u Sirdar, u la kyntu ia u rangbah shnong bad ia ki paid nongshong shnong ba kin long kiba iatrei ryngkat ryngkat na ka bynta ban wanrah ia ka bha ka miat bad ka roi ka par ha shnong ha thaw, u la bynrap da kaba ong, ba kum ki nongshong shong phim dei ban bun tang ki jingujor ne ka wad daw wad dong ia ki nongialam shnong, hynrei ngi dei ruh ban shim ia ka jingkitkhlieh halide na ka bynta ka bha ka miat.
La ioh ruh ia ka jingkren na u Bah R.
Kharbihkhiew, BDO ka Umling C&RD Block, ha kaba na ka liang ka jong u ruh u la kyntu ia ki nongialam bad ki shah ialam ba kin long kiba ia trei ryngkat ryngkat, khnang ba kin nanglah shuh shuh ban wanrah ia ki kam pynroi ha shnong ha thaw.
Kiba la ai jingkren ha kane ka sngi ki kynthup ia u Bah S.
Syngkli, Bah H.
Namsaw lem bad kiwei kiwei, katba ia ka jingialang pat la pyniaid hi da u Bah Harlan Kharngi, rangbah shnong ka Sohlaitrim.
Shillong, 07 Jylliew:Ka District Labour Office, East Khasi Hills, Shillong ha ryngkat ka jingiatreilang bad ka Mawlai Town Dorbar bad ki Seng Samla Mawlai, ka la pynlong ia ka jing pynshai paidbah bad Registration Camp ia ki nong bylla naka bynta ka jing myntoi ka jong ki ha ka 6 tarik u Jylliew 2016 ha Indoor Sport Hall mawlai Mawdatbaki.
Kane ka jing pyn long ia kane ka prokram ka la long kaba jop, ha kaba da ki spah ngut ki nong bylla ka thain Mawlai ki la poi ha kane ka sngi, bad kumba 100 ngut ki la dep ban pynrung kyrteng ia lade ha kane ka sngi.
Ha kajuh ka por la pynbna paidbah biang ia ki nong Mawlai ba lada don kino kino ki ba kwah ban pynrung kyrteng ia lade ha kane ka Meghalaya Building & Other Construction Worker Welfare Board kin sngewbha ban leit ia kynduh ia u Deputy Commissioner jong ka District Labour, Lachumiere Shillong, lane phone -Bah R.
W.
Wahlang (Deputy Commissioner Labour)- 9436335090, Bah Mike Nongbet (Inspector Labour)-9774672079, Bah S.
D Khongwir ( Chairman Mawlai Town Dorbar) – 8794348131 bad ia u President Seng Samla Mawlai Nongkwar – 9485177344.
Shillong, 22 Nailur:3 ngut ki MDC jong ka seng Congress ha JHADC ki la pep ha ka dorbar kyrpang mynta ka sngi.
Kitei ki 3 ngut ki kynthup ia u CEM uba dang shu risaiñ u ma Thombor Shiwat bad kiwei pat ki 2 ngut ki long u Joinwell Pyrtuh bad u ma Badon Rymbai.
Katei ka dorbar ba la pyniaid da u Chairman u Arborhima Darnei, ka la neh tang katto katne minit namarba ka long tang ka dorbar ban pyntip ba u CEM u la risaiñ ban pyntip sha u Lat ka jylla ba un buh sngi ia ka dorbar kyrpang ban jied CEM thymmai.
Lah ban kdew ba ka seng Congress kaba bat ia ka bor synshar ha JHADC ka la thung ia u ma Andrew Shullai kum u nongialam ba thymmai jong ka ha JHADC.
Shillong, 22 Nailur:Ki lad khubor ki la pynthikna ba u myntri rangbah ka jylla u Dr.
Mukul Sangma un ym ia khun satia ar konstitwensi kumba la saphriang ki khubor ha kine ki khyndiat sngi.
Ka khubor ba la ioh lum la iathuh ba u Dr.
Mukul u khlem shim phom satia na Songsak ha ka jingdie phom pan tiket ka Congress.
La iathuh ba u Dr.
Mukul u don jingmut ban pyniakhun da u MLA barim jong katei ka konstitwensi na ka seng Congress u Tonsing N Marak.
Katei ka tyllong khubor kab ala ioh lum ka la pynthikna ba u myntri rangbah un ia khun beit thik tang na Ampati konstitwensi ha kane ka elekshon MLA 2018 bad la ong ba ka jingleit tur jong u ha kine ki sngi sha Songsak ka dei ba u kwah ban pyntroiñ ia ka seng NPP kaba mihkhmat ia katei ka konstitwensi da u Nihim D Shira.
Lah ban kdew ba ha ki khyndiat sngi ki khubor ki la saphriang bha ba u myntri rangbah ka jylla u DR.
Mukul Sangma un ia khun ar tylli ki konstitwensi hynrei hadien ka jingdie phom tiket jong ka seng Congress la pynthikna ba u myntri rangbah u khlem shim phom, hynrei la shim phom da u Tonsing N Marak.
Shillong, 22 Nailur:Ka sorkar ka la pdiang ia ka kyndon ka skhim shispah sngi ne MGNREGS Act 2005 ban buria ia ki nongbylla lada kim pat ioh ia ka bai nong hadien 15 sngi ba la dep trei.
“Ka jingialang kynhun myntri ka la rai ba katkum ka kyndon ka MGNREGS, ki nongbylla ki bym pat ioh ia ka bai nong hadien 15 sngi, yn buria ia ki da kaba khein na ka bai bylla ba ki dei ban ioh", la ong u Mukul Sangma hadien ba la wai ka jingialang ka kynhun myntri.
U la ong ba ka sorkar kan buria ia ki ha ka jingkhein kaba long.
05 percent.
“Ngi la buh khnang ia ka pisa T.
35 klur na ka bynta kane ka jingthmu lada donkam", la ong u Mukul.
U Myntri Rangbah u la ong ba kane ka T.
35 klur ka dei ruh na ka bynta ban nang siew ia ka bai nong jong ki nongbylla lada ka sorkar pdeng ka slem ban pynlait pisa.
U Mukul Sangma haba pyntip ia kane u la ong ba bunsien ki nongbylla kim ioh ia ka bainong hapoh ka 15 sngi bad lyngba kane ka jingpyntreikam ka sorkar, kin ioh ia ka jingburia nalor ka bainong lada slem ban siew ia ki.
Ki don kumba 4 lak ngut ki briew ba don job card ha jylla baroh.
Shillong, 22 Nailur:Ki lad khubor ki iathuh ba ki Muslim ha nongbah Shillong, ki dang thawlad kumno ban iarap ia ki Rohingya Muslim kiba la phet wir mynta na Myanmar, sha kylleng ki jaka.
Ha ka jingiakren bad uwei na ki nongialam Muslim, u iathuh ba ka jingiarap, ka dei ban ai bam ai dih ia ki, ban ai jain ai nep bad kumjuh ruh ban ai jaka shong jaka sah, ia kito kiba la wan poiwir sha ki bynta jong ka dong shatei lam mihngi.
Dang shen ki Muslim kiba don ha nongbah Shillong ki la mih surok ban iaid paidbah jar jar kum ka dak ka jingpynrem halor ka jingshah pyniap beiñ jong ki Ronghiya Muslim ha Myanmar.
Ki lad khubor ki la iathuh ba ki Muslim ha nongbah Shillong ki thawlad kumno ban pynmih pisa bad kumno ban iarap na ka bynta kitei ki para Muslim jong ki kiba mad ia ka lanot na ka jingshah khynra ha ki shipai Myanmar.
Lah ban kdew ba ha ka taiew ba la dep, ki la don kumba 700 ngut eiei ki Muslim ha Shillong kiba la mih paidbah ha surok ryngkat la ki pla kad ban iaid jar jar naduh na Mawbah shaduh sha IGP bad wan phai biang sha Mawbah.
Katei ka jingiaid paidbah jong ki ka long ban pynrem halor katei ka jingshah thombor bad jingsha pyniap ki Rohingya Muslim ha Myanmar.
Ha kine ki sngi da ki lak ngut ki Muslim na Myanmar ki la phet krad sha kylleng ki jaka kiba bun na ki, ki la poi sha ki jaka jong ka ri Bangladesh bd don ruh kiba la kiew sha ki pud ki sam jong ka ri India ban ioh jaka rieh.
Katkum ka jingring video jong kawei na ki Channel TV jong ka ri India ka la pyni ba da ki lak ngut mynta ki la poi sha kawei ka iew ha Bangladesh kaba la tip kum ka Coxs Bazar bad hangtei la shna dara ia ki ba kin rieh tngen.
Kat kum ka jingiakren kitei ki Muslim bad katei ka khubor TV ki la iathuh ba ki la phet krad na Myanmar na ka daw ba ki shipai Myanmar ki la pyniap beiñ ia kiba bun ngut ki longing longsem jong ki bad tang ban lait im ki la phet krad kat shaba ki poi.
Shillong, 24 Nailur:U Myntri Rangbah ka jylla u Dr Mukul M Sangma ha kane ka sngi Saitjain u la ong ba kumba ioh ia ka jylla Meghalaya khlem kano kano ka jingiaumsnam, ka dei ruh ka lynti ba baroh ki jait niam ban iashong suk khlem kano kano ka jingsngew pher.
Haba kren ha ka jingdap 25 snem ka jingpynlong ia ka jingiakynduh lang baroh ki kynhun niam ba pynlong da ka Central Puja Committee (CPC) da ka Nepali Puja Committee ha Sri Aurobindo Institute of Indian Culture Auditorium, Shillong ha kane ka sngi Saitjai, u Mukul u la ong, ba ka sienjam ba ka CPC ka la leh na ka bynta ban iakynduh lang baroh ki jait niam shi bynta ban tei ia ka imlang sahlang.
Ha kane ka sngi, la don lang ruh u P P Chaudhary, u myntri khynnah ba dei ia ki kompeni, bad ka main, u MP ka Shillong u Bah Vincent H Pala.
“Kane ka dei kaba khampher ban bud nuksa ha kiwei ki bynta jong ka ri", la ong u Myntri Rangbah.
U la ong ba ia ka jylla Meghalaya la ioh da ka lynti kaba jai jai khlem kano kano ka jingiaumsnam.
“Ngi dei ban buddien ia ki longshwa jong ngi kiba iakhun ban ioh ia ka jylla khlem kano kano ka jingiaumsnam", u la ong.
U la ong ba hynrei kane ka jinglong ka la kylla bad ka la donkam ban pynsaphriang sha kylleng ia ka jingsuk palat ia u pud u sam ka Meghalaya.
Ha kane ka sngi, u Dr Mukul u la pynlait ruh ia ka kot sah kynmaw.
Shwa ia kane, u Dr Subrata Das, u President, CPC, Meghalaya u la iathuh ba ia ka CPC la thaw ha u snem 1992 na ka bynta ban pynlong ia ka jinglehkmen Puja kaba iaid beit ryngkat ka jingiatreilang bad ka bor sorkar.
Ha kane ka sngi la ioh ruh ia ka jingkren na ki nongialam niam bapher bapher ba wan sha kane ka jingiakynduh lang nalor u MP.
La don lang hangne da ka myntri Kong M Ampareen Lyngdoh, Bah Paul Lyngdoh, Bah A L Hek, Bah Shanbor Shullai, u MDC Bah Adelbert Nongrum.
Shillong, 24 Nailur:Kum shi bynta na ka jingrakhe ban sa dap 25 snem; ka Synjuk ki Seng Samla Shnong SSSS ryngkat ka jingiatreilang bad ka Seng Samla Shnong Wahlyngkhat, ka la pynlong ia ka jing pynkhuid shnong bad pynkhuid ia ki Wahduid kylleng ka Shnong Wahlyngkhat ha ka 23 tarik Nailur, 2017.
Kane ka jing pynkhuid ka long ruh kum ka jing iai bteng halor ka thong ka SSSS, ban Sumar bad pynkhuid ia ki Um ki Wah lyngba ka ‘Save Stream Sans Sully’ Campaign.
Ha kane ka sngi shwa ban pynkhuid, la sdang shwa da ka jing iasyllok bad batai ia ka thong hapdeng ki nongialam ka SSSS kynthup ia u Chairman bah Van Shan Buhphang, Information Secretary bah Welfrank Thongni, Finance Secretary bah Evanzir Warjri, Assistant Secretary bah Herroi Nongrum, Social & Cultural Secretary bah Iashailang Kharbudon bad Health Secretary bah Bohstar Syiem, bad ki Nong shong shnong Wahlyngkhat kiba la mih khmat da ka Seng Samla Shnong, Seng Kynthei, Seng Treilang, Sport Club, ki Khynnah skul bad u Secretary ka Seng Samla Raid Nongblai bah Seibor Jaktung, ha kaba la don lang ruh u Sordar ka Raid Nongblai bah Batstarson Khongsni, uba la ai jing kyntu kynpham bad pynshlur ia ki khun samla hapoh ka Raid ban ianoh synniang ha baroh ki liang ba bha khamtam ha ka khuid ka suba.
La ioh ruh ka jingkren sdang na u Rangbah Shnong Wahlyngkhat, bah Banteiskhem Nongrum uba la ban jur ban don ka jing kit khlieh ban iatreilang bad pynwandur thymmai kumno ban wanrah ka khuid ka suba ha shnong ha thaw.
U Chairman ka SSSS bah VanShan Buhphang kum u nongialam, u la pyn kynmmaw ba ka Seng Samla Wahlyngkhat, ka la shim khia bad mait phang naduh u snem 1999, ia shibun bah ki kam ba iadei bad ka jing pynkhuid shnong, sumar bad maramot ia ki tyllong um bam um dih, ki lynti synkien, bad khamtam ban pynkhuid ia ki wah duid.
Halor ka khuid ka suba ngi lah ban ong ba ngin la jan ioh ia ka thong, da ka jing shim khia lang ka Dorbar Shnong mynta ban pynkhuid man la u bnai.
Ka Ophis Nehru Yuva Kenrda Sangathan, Shillong ruh ka la shimti lang ban pynlong ia ka Wahlyngkhat kum kawei na ki shnong kaba khuid ba suba da ka jing iatreilang bad ka Seng Samla Raid Nongblai lyngba ki prokram ba pher ba pher, hynrei ka jingeh ka long haba ki briew ki bret ia ki jaboh bad plastic jingbam na ki kali sha ki surok.
Kumta, ka SSSS ka kyntu jur ia ki baroh kiba niah kali ba kin buh i pla thep niut hapoh kali jongki, khnang ba kiba shong kali kin nym bret shabar ne surok bad la ai jingmut ruh ba ka Sorkar jylla kan pynlong ain noh ba baroh ki kali kin buh la ki pla thep niut bad theh pat ha ki jaka bret theh niut ba la buh kyrpang.
Hadien kane ka jingiasyllok, ki paidbah baroh ki la kular ban ai ka jing iatreilang kaba paka ban iada ia ka mei mariang nabynta ka lawei jong ki hi.
Bad ki la iamih lang ryntih lang naduh ki khynnah haduh ki rangbah, ban pynkhuid ia ki lynti synkien ka shnong bad ki wah duid baroh kiba kynthup ia ka Wah Lynter, Wah Pynlang, Wah Pomdngiem bad ka Wah Jordan.
Hadien ka jing pynkhuid lah ban iohi biang ia ka jing itynnad bad jing ithiang ki wahduid ha kylleng ka shnong Wahlyngkhat ha kane ka sngi.
Nongstoiñ, 24 Nailur:Uwei u rangbah, uba la tip kyrteng kum u Deoris Paliar 40 snem, u ba na Nonbah Lad Rambrai jong ka shnong New Nongstoiñ, u la mynsaw jur na ki bynta jong ka kti hadien ba u la shah lympat ha ka bor ding ilektrik.
Kat kum ka tyllong khubor na ki heh pulit jong ka District, la ong ba katei ka jingjia ka la jia ha ka step jong ka sngi Saitjain jong ka taiew bala lah katba u tei u rangbah u dang leit sha ka jingiakob khwai dohkha, ha kawei ka pung kaba don ha Nongjyllieh West Khasi Hills kaba dei ruh ka shnong kaba don ha rud surok bah na Nongstoiñ sha Mawkyrwat.
Shuh shuh la ong ruh ba katba u tei u rangbah u dang thmu ban kawang ia u khwai sha katei ka pung, hynrei kumno re kumno, u ryngwiang jong u tei u rangbah u la leit ban tyngkhuh bad u sainar ilektrik,u ba don ha jrong jong katei ka pung ha kaba u la shah lympat ruh ha ka ding bad ha katei ka por u wei u briew u ba don hajan u la mynsaw malu mala namar ba u la leit ban ktah ia u tei u rangbah.
Ia u tei u rangbah u ba la mynsaw jur na ki bynta jong ka kti la pynkit noh mar mar sha Civil Hospital Nongstoiñ ban ioh ia ka jingsumar kaba kyrkieh.
Shillong, 24 Nailur:U MLA shimet na Mawryngkneng, u Bah David Nongrum, u la ong ba haduh mynta um pat don kano kano ka jingthmu ban pan tiket na kano kano ka seng bad un sa peit pat kham hadien ia kane lada donkam.
Haba iakren mynta ka sngi, u Bah David u la ong “Ngam pat don kano kano ka jingthmu ban pan tiket na kano kano ka party haduh mynta",.
Katkum ka jingong jongu, ia mynta um pat lah ban ong eiei halor ka jinglong jinggman ka sain pyrthei hynrei un sa shim ia ka rai haduh u Nohprah ban wan bad kata hadien ba ka jingiasyllok bad ki paidbah nongkyrshan.
“Ngan sa shim ia ka rai haduh u Nohprah hynrei mynta ngam pat don kano kano ka jingpan tiket na kano kano ka party ne na ka Congress", la ong u Bah David.
Ha kine ki sngi, ka la mih ka jingiakren ba u MLA ka Mawryngkneng u lah ban pan tiket noh na ka Congress ha kane ka elekshon MLA ban wan hadien ba u kyrtong ba la iakhun u Bah Pynehborlang Mukhim uba long ruh u President ka Mawryngkneng Block Congress Committee (MBCC) la risain noh na kane ka party.
Ka HSPDP ka la dep pynbna ia u Bah Blatsbor Kharpran, katba ka PDF ka la rai ban pynieng ia u Bah Highlander Kharmalki.
Shillong, 24 Nailur:Ka Jain Terapanth Mahila Mandal, ka la pynlong ia ka jingsumar khmat ei ha Goenka Cantonment Hospital ha ryngkat ka jingsnohkti lang ka Cantonment Board,Shillong bad ka jingiatreilang bad ka Bansara eye Hospital.
La plie ia katei ka jingsumar khmat ei da u V.
Kyndiah, CEO Cantonment Board, ha ryngkat ka jingdonlang U Manas Choudhury MLA barim jong ka Constituency, ki Jain bad kiwei pat ki kynhun.
Ka Jain ka la ai khublei ia u CEO bad ka Dr.
J.
V Basaiawmoit Managing Director ka Bansara, namar ka jinglah ban pynurlong ia katei ka kam.
Ha katei ka sngi ki la don 373 ngut ki nongpang khmat kiba la wan ban shah sumar ryngkat ka jingleh Check up.
Shillong, 24 Nailur:Ka la don ka jingkynnoh na ki kynhun bapher ba u ophisar sorkar u ba hH.
M Shangpliang u la pyndonkam bakla ia ka bor jong u kum u ophisar sorkar da kaba leit ban leh politik ha Mawsynram konstitwensi ha kaba la ong ruh ba un dei u kyrtong jong ka seng Congress ha ka elekshon MLA 2018.
Dang shen ka CSWO bad ka TUR ka la dawa na ka sorkar ba kan sospon ia u bah H.
M Shangpliang, ym ban ai VRS bad ban pynduh lut ia baroh ki jingmyntoi kiba ki nongtrei sorkar ki dei ban ioh.
Haba ia kren bad u MLA ka Mawsynram u bah Pynshngain N Syiem u la ong ba ki ophisar sorkar kim dei satia ban khein sting, tang namar ba ki don jingiadei bajan bad ki bor ba halor namar ba ka sorkar ka leit bad ka wan.
“Ki ophisar kim dei ban khein sting da kaba pyndonkam bakla ia ka bor bad ka kyrdan jong ki hynrei ki dei ban bud beit bud ryntih katkum ki kyndon bad ki ain kiba la teh ia ki, ka sorkar ka leit bad ka wan hynrei ki kyndon jong ka ain ki neh kumjuh" ong u bah Pynshngai.
Ha kaba ia dei bad ki jingkynnoh ia u bah H.
M Shangpliang u bah Pynshngain u la ong “Tang namar ba u bah Pynshngain u ia tyngkhuh bad u myntri rangbah, ym dei ban shu shim sting satia ban shu pyndonkam bakla katba mon ia ka bor, ka jingiadei jong nga bad u myntri rangbah, ka iaid la ka jong hynrei ki ophisar kim dei pat ban shim kabu, ki dei ban trei katkum ka kyrdan ba la pynkupbor ha ki" ong biang u bah Pynshngain.
U la ong ba na ka liang jong u um don eiei ban leh pyrshah ia u bah H.
M Shangpliang, u ban sa ia khun pyrshah ia u, “Ngam don eiei ban leh, nga shu ong ba ki ophisar ki dei ban trei kum ki ophisar bad ki dei ban kynmaw bha ruh ba ka sorkar ka lah ban leit bad ka lah ban wan" u la ong.
Utei u MLA ka Mawsynram uba la shah sospon ha ka seng Congress uba dei ruh u Chief Executive Member ka KHADC u la ong ba ha kine ki khyndiat sngi ka la don ka jingpaw ha ki khubor ba u Chairman jong kato ka jingialang u dei u Chairman jong ka Mawsynram Block Congress Committee, “Naduh mynno u Chairman jong ka Mawsynram Block Congress, u la kylla long u Chairman jong ka MHIS, u Adviser jong ka Mawsynram Block Congress naduh mynno u la kylla long u Adviser jong ka MHIS , naduh mynno la pynkylla ia ka MHIS kum ka mishon 2018, mano u Darwin Lyngdoh, u Darwin Lyngdoh u dei Vice President jong ka Lawbah Congress Committee" u la ong.
Shillong, 25 Nailur:U Nongialam liangpyrshah ha KHADC na ka Congress u Bah Mansturdy Nongrem, u la ong ba u Bah Jansing M Tynsong u la leit ban kyrshan ia ka People Democratic Forum (PDF) ba ialam da u Bah Pynshngain N Syiem, namar ba um lah shan ban shong ha ka liang pyrshah bad u hap ban leit sha ka liangsynshar.
Haba iakren mynta ka sngi, u Bah Mansturdy u la iathuh ba hadien ba la ioh ia ka shithi na u Bah Jansing ba u leit kyrshan ia ka Executive Committee (EC), ka PDF, u la phun ia u ban kylli balei un leit kyrshan ia ka liangsynshar haba ka Congress ka don ha ka liangpyrshah.
“Nga la iakren bad u, mar ia ioh ia ka shithi ba u leit kyrshan ia ka PDF ban kylli ia ka daw, bad u la jubab ba um lah shan ban don ha ka liangpyrshah bad u hap ban leit sha ka liangsynshar", la ong u Bah Mansturdy.
U Bah Mansturdy u la ong ba lada u leit kyrshan ia ka PDF, u Bah Jansing u dei ban risain shwa na ka party Congress lym kumta, um lah ban leit kyrshan haba ka party ka don ha ka liangpyrshah.
“Nga la ong ia u ba lada u kyrshan ia ka PDF, u dei ban risain shwa na ka Congress hynrei um lah ban leit kyrshan sha ka PDF", la ong u Bah Mansturdy.
Katkum ka jingong u Bah Mansturdy, u Bah Jansing u la ong ba u shu leit kyrshan ia ka PDF hynrei u dang dei u MDC ka Congress, hynrei kane kam lah ban long.
“Ngin iashong jingialang ka Parliamentary Party ban iakren ia kane bad ngin sa pyntip sha ka MPCC ba kan leh ia kaba donkam ia u Bah Jansing", la ong u Bah Mansturdy.
Haba kylli hato ka jingleit kyrshan jongu sha ka PDF, ka dei tang namar ba u shah hukum ha u MLA ka Pynursla hadien ba ka MPCC ka la pyndam ia ka Pynursla Block Congress kaba mihkhmat da u Bah Prestone Tynsong, uba dei u mama kur jong u Bah Jansing, u Bah Mansturdy u la ong ba ia kata, um pat ioh jingtip, hynrei ka jingleit kyrshan jong u sha ka PDF ka lah ban don eiei ka daw.
Lah ban kdew ba u Bah Jansing u la leit ban kyrshan ia ka PDF ha KHADC hadien katto katne sngi ba ka MPCC ka la pyndam noh ia ka Block Pynursla Congress kaba thew pyrshah ia u MLA katei ka thain, uba la lah ban iakhun noh na kawei ka party ha kane ka elekshon ban wan.
Shillong, 24 Nailur:Ki samla ba iakhun ia ka eksamin kam Pulit SF-10 ha ka sngi Saitjain ki la ialum biang ha ka jingialang kaba la long ha madan student, Jaiaw.
Ha kane ka jingialang la wan ban iashimbynta ruh da ki samla na kiwei pat ki jaka kynthup na Rilum Garo.
Ha kane ka jingialang ki la rai ban mudui da ka Public Iinterest Litigation (PIL) ha ka taiew ban wan lyngba u Kishore Gautam u ban long u nongiasaid ain jong ki.
Ki don palat 1000 ngut ki samla, kiba la poi shaduh ka personal interbiw na ka bynta ka kam pulit SF-10, hynrei ia ka result pat ki khlem ioh satia namar ka jingujor jong uwei u samla wad kam da kaba kam ba ka jingpyniaid ia ki examin kim long khuid.
Shillong, 25 Nailur:Hadien 8 bnai ba ka la jah rngai, ki pulit ki la ioh ban pyllait im ia kawei ka samla kaba la shah rahbor ha ki runar na nongbah Guwahati.
Katei ka samla kaba dang 24 snem karta ka dei na Jowai bad ka dei kaba pule nos ha GNRC Hospital, Guwahati.
Katei ka samla ka la jah na jaka sah jong ka ha ka 2 tarik u rymphang, 2017.
Ha ka 21 tarik u rymphang ka kmie jong ka, ka la ujor ha Dispur PS ba ka khun jong ka-ka la jah rngai bad kham hadien ka la ujor biang ba ha Lumdiengjri PS ha ka 26 tarik u rymphang.
Tang mar ia ioh jingtip ki pulit ki la buddien ia katei ka kes bad khadduh ki la lap ia ka ha Khalpara-Siliguri, West Bengal.
Halor katei ka jingjia ki pulit ki la ioh kem ia u Nur Muhammad na ka shnong Sonatary kaba hap hapoh ka Tarabari PS Barpeta.
La iarap ia ki pulit ka East Khasi Hills, da ki pulit ka Assam na Boko PS.
La ong ba u Nur u dei u briew uba katei ka samla ka ia kynduh khadduh bad la ong ba ki tiar ki tar jong katei ka samla ki don bad u, la antad ba u la ieh ia ka ha Hajo, hadien ba la ryngkang sha shiliang ka jingkieng Saraighat.
Ki pulit ka Guwahati ki la rejistar kes vide Basistha PS Case No.
260(04)2017 u/s 366/376 IPC bad ki la kem ia utei u briew.
Ki pulit ki dang tohkit bniah ia katei ka jingjia ban kem ia kiwei pat kiba donkti ban rahbor ia katei ka samla.
Mawkyrwat, 25 Nailur:Da ki spah ngut ki paidbah nongshong shnong jong ka shnong Lawblei South West Khasi Hills District, ki la leit ban pyniasoh noh ia lade sha ka seng HSPDP na ka bynta ban ai jingkyrshan kaba pura ia u bah Renikton Lyngdoh u ba dei u kyrtong jong ka Party HSPDP u ban iakhun ia ka election MLA na Mawkyrwat Konstitwensi.
Katei ka pawshai ruh ha kawei na ki jingialang kaba la long ha ka sngi saitjain jong ka taiew ba la lah ha ka shnong Lawbei ha kaba ki spah ngut ki paidbah jong katei ka shnong kila ia tuid sah katei ka jingialang wat hapdeng jong ka jingdum jong ka miet bad ki la pynpaw ruh ia ka jingkyrmen ba u kytong jong ka party HSPDP un ioh ban rah ia ka jingjop ha katei ka election sha ka iing Dorbar thaw ain jong ka Jylla ka ban sa long shen.
U bah Nolipstar Lyngdoh President ka HSPDP Area Unit SWKH District, ha ka kyrwoh khubor bala phah u la ong ba ka jingioh ticket jong u bah Renikton Lyngdoh Tongkhar naka party HSPDP kala long ka jingkyrmen ia ka party khamtam ha kane ka election ka ban sa long namar kumba ka ju long baroh shi katta ka party HSPDP ha katei ka shnong ka long kaba tlot bha hynrei mynta ka kynti kala pynkyndit ia ki nongkitkam jong ka party namar ba ki paidbah nongkyrshan na katei ka shnong la kumno kumno kila poi sha ka 70 na ka shi spah.
Shuh shuh ha katei ka sngi la ioh ruh ban thaw bad pynskhem ia ki nongkitkam jong ka party ha katei ka Polling Station ba kynthup ia ki samla bad ki rangbah.
Shillong, 25 Nailur:Hynnin ka sngi shi kynhun ki MDC ka Congress, kiba kwah ban pynneh ia u Bah Thombor Shiwat kum u CEM ka JHADC, ki la iashong jingialang ha Pongtung Guest House kaba don harum Pynursla ban nym ailad ia u Bah Andrew Shullai ban jop ha ka jingiatynjuh bor ha ka dorbar, ka ban long ha ka 27 tarik mynta u bnai.
Kat kum ka khubor, ba la iohlum la iathuh ba kine ki MDC kumba san ne hynriew ngut na Jaintia Hills, ki la iakynduh sop sop bad u Bah Prestone Tynsong, u Bah Sniawbhalang Dhar ban thaw lad kumno ban pynkhyllem ia u Bah Andrew Shullai ban pynneh ia u Bah Thombor Shiwat uba shah pynhiar shuki da ka hukum ka MPCC.
La iathuh ba kine ki MDC, ki la don ha katei ka Guest House la ar sngi eiei.
Nongstoiñ, 26 Nailur:Kiba ha iing ha sem jong u Maieid Hoping Stone Lyngdoh Nonglait, ha ryngkat ka kur Lyngdoh Nonglait, ha ka jingrakhe ban kynmaw burom ia ka lyngkhuh sngi iap kaba ar jong u Maieid Hoping kaba la long mynta ka sngi ha ka shnong Mawkyllei, ki la ioh ban pynkup burom ia palat spah ngut ki volunteer kiba la iakhun ryngkat bad u Maieid Hoping ban iakhih paidbah na ka bynta ban dawa ia ka Hills State lane ka Jylla kaba pura.
Ha katei ka sngi nalor ka jingpynkup burom ia ki volunteer, kiba la iakhun Hill State la ioh ruh ban pyni ruh ia ka phlim lyngkot shaphang ka jingim bad ka kam jong u Maieid Hoping bad hadien katei la ioh ruh ban pyllait paidbah sa ia ka thup jingrwai kaba la ai kyrteng “Ban sah pyrto" ia kaba la pyllait paidbah da u kongsan.
Na ka liang jong U Rev.
PBM Basaiawmoit haba ai jingkren kum u kongsan ha katei ka sngi, u la ong ba ia ka kyrteng jong u bah Hoping u la ioh sngew nyngkong eh ha ka snem 1970 shwa ba ka Prime Minister jong ka Ri India ka Indira Gandhi kan wan ban plie ia ka Autonomous Sate ha madan Kirkit ha Laban.
Haba la pule ia kata ka jingplie ia kata ka Autonomous State, ka la ing ka mynsiem, ong U Pastor Basaiawmoit, da kaba u la ong ba u dang kynmaw tiak tiak ha ki snem 44 bad 45 mynba u dang khynnah ki nongiakhih Hill State ki la pyrta bad dawa “No Hill State No Rest" kaba la pynlyngngoh ia u ban ong ba ‘Kumno pynban da kata ka Autonomous State kaba 60% ia ka bor, katba 40% ka bat da ka Jylla Assam’.
Shuh shuh u la ong ruh ba u la ioh sngew ba ki don ki nongpyrshah ia kata ka Autonomous State u la ong ba ka mynsiem ka jong u kala im bad haba pyrshang ban wad ia kita ki nongialam, la lap ba dei u bah Hoping kum u nongialam ba radbah ban iakhih da kaba rah lama iong ha ka por ba ka Indira Gandhi ka wan ban plie ia ka Autonomous State bad naduh katei ka por u la leit man kapor sha ka ophis jong ka HSPDP ban iakynduh ia ki nongtrei bad naduh katei kapor ka la sdang ka jingiadei ka jong u bad u Maieid Hoping lem bad ka seng HSPDP.
“U bah Hoping ym dei tang ba u shah beh ha ka seng APHLC, hynrei wat ia ka jingim ka jong u ruh ki bun kiba thap ha kaba shiteng miet u hap ban wan phet noh na Tura, bad bun bah kiba kren bein ia u bah Hoping hynrei sngewtynnad pat ba wat la kitei ki jingeh baroh u bah Hoping um ju kynrandien satia, haduh ba u wei na ki Minister u hap ban pan map na u bah Hoping ha Parliament, tang na ka daw ba u tei u Minister u kren bein ia u bah Hoping da kaba u la ong ba haei ka don kata ka Jylla Meghalaya bad ka jubab kaba u tei u Minister u ioh na u bah Hoping ka long ‘Lada mem tip ia ka Jylla Meghalaya ka bha ban mih noh na Parliament bad mih noh na ka Ri India’ bad uta u dei u bah Hoping Stone Lyngdoh" ong u Rev.
PBM Basaiawmoit.
Ym tang kata u Pastor u la kyntu ruh ia ki MDC jong ka KHADC, da kaba u la ong ban pyndonkam ia ka Para 12 A, katba dang lah ban pyndonkam bad rah ia ka resolution hapoh District Council ban ia ka Atomic Energy Act 1972 kan nym treikam hapoh ka Khasi Hills Autonomous District Council, bad yn sa ia peit ba ka Assembly kan mynjur ne em, u MP ka Lok Sabha un mynjur ne em ngin peit bad dei bam rah namar ka don ha ka para 12 A ba u President u lah ban weng ia kano kano ka ain, hynrei ka dei ban sdang shwa na District Council ban rah ia ka resolution bad ngin iabuddien lang bad ngi ki paidbah.
“U bah Hoping u da sah nud eh ia ka ishu khappud ha kaba u da angnud ruh ban tei syndon da ki surok ha kylleng sawdong jong ki khappud ko MLA Border phi la ia shna mo kata ka border Road u Maieid Hoping" pynkut u Pastor Basaiawmoit.
Kiwei kiwei ki nongkren ha katei ka sngi ki kynthup ia u CEM ka KHADC u bah P.
N.
Syiem, u bah Witting Mawsor MLA ka Mawshynrut, u bah K.
P.
Pangniang MLA ka Rambrai, u bah H.
B.
Nongsiej MLA ka Mawthadraishan, u bah LG Nongsiej MDC ka Nongstoiñ, u bah B.
B Warjri MDC ka Mawthadraishan, u bah Morning Mawsor MDC ka Mawshynrut, u bah Pyniaid S Syiem MDC, ki MLA bad MDC barim ki ba ha iing ha sem bad kiwei kiwei.
Ia kaba kum katei ka juh ka jingrakhe la ioh ruh ban pynlong ha Nongstoin ia kaba la pynlong ha madan Tiehsaw bad hashwa ban pynlong ia ka jingialang bad ki prokram bapher bapher, la pynlong shuwa ia ka jingiaid paidbah, kaba la ishim bynta da u MLA ka Nongstoin bah D.
Jyndiang, kong Biolinda Lyngdoh Nonglait kaba dei ka kyrtong MLA na Mawthadraishan Konstitwensi, ki nongniah bike, ki nongshong kulai bad ki paidbah.
Shillong, 25 Nailur:Ka Civil Society of Women Organisation (CSWO), ka la pynrem jur ia ka jingshah khi lai nuid lai ngut ki samla kynthei ha ka Seng Kynthei Pynthor, tang namar ba ki iaid miet.
Ha ka ejahar, ka President ka CSWO ka Kong Agnes Kharshiing, ka la ong ba ha ka 14 tarik mynta u bnai ha ka por 11:30 baje mynmiet, ki lai ngut ki kynthei (buhrieh kyrteng) ki la shah khi lai nuid bad shoh da u dieng kum u dieng tied hockey, ha khmat ki paidbah bad kane ka dei ka kam beain bad ka jingpynjah burom ia ki kum ki kynthei briew.
Ka dei ruh ka jingpynkhein ia ka hok briew man briew, la ong ka CSWO.
Halor kane, ka ain ka dei ban pynshitom ia kito ki briew kiba donkti ha kane ka kam beain bad leh riew khlaw khlem jingmap.
Ka CSWO ka la dawa ruh ba ka Women Commission, ka dei ban pynthikna ba kito ki briew kiba donkti ha kane ka kam, ki dei ban tan ha ka ain, namar ba ka dei ka kam beain bym lah ban pdiang.
Ha kawei ka liang, ha ka ejahar ba ai da kine ki lai ngut ki kynthei, ki la kam ba ha ka miet 14 tarik kumba ha ka 11:30 baje mynmiet, katba ki dang wan na thain Demsieniong da ka kali, ynda la poi ha Pynthor ka kynhun ki kynthei kiba pahara ia ka shnong ki la pynieng ia ka kali jongki bad phah hiar shabar bad mar kumta ki la patan ia ki bad tied da u kynja dieng kum u dieng tied hockey, haduh ba jngem lut ki bynta ba shah shoh.
Katkum ka ejahar kine ki kynthei, ki la kynnoh ba kitei ki briew kiba don ha katei ka jaka bad u Rangbah Shnong ki la ong ia kita ki shynrang kiba wan lang bad ki, ba ki sniew bok ki iadon bad kine ki lai ngut ki kynthei, namar lada dei ba ki wan bad kiwei ki kynthei, kim nym jia eiei kumtei.
Ha ka ejahar, ki la kynnoh ruh ba ki briew kiba don ha katei ka jaka, ki la thap ia ki, bad ki la patan ia ki shniuh jongki bad don kiba kynnoh ba ki dei kiba iaid awria bad dei ban khap ia ki shniuh jongki bad kumta hi ki la khap ia ki shniuh jongki.
Katkum ka ejahar la kynnoh ruh ba don kiba mut ban khap ia ki shniuh ki shynrang ruh kiba wan lang bad ki, hynrei namar ba ka dei ka sien ba nyngkong, ki map noh.
Ki la phun ia ki pulit ha ka por 2 baje, hynrei ynda la wan ki pulit kim lah ban leh eiei bad haduh ka por 5 baje mynstep la ialam sha Police station bad la phun ia kiba haiing hasem jongki, hynrei haduh 9:30 baje mynstep ruh kim wan mih satia kiba haiing jongki bad la phun ia kawei ka seng bhalang kaba wan iarap ia ki.
Haduh mynta kine ki kynthei, ki la ong, ba ki don bad ka jingshah hikai bad kawei ka seng Lamjingshai Manbha Foundation Organisation.
Nongstoiñ, 26 Nailur:U CEM ka KHADC u bah PN Syiem ha ka jingialang rakhe ia ka lyngkhuh sngi iap kaba ar jong u Maieid Hoping Stone Lyngdoh, u la pynbna paidbah ba na ka liang jong ka District Council lyngba ka Arts and Culture, kan sa tei ia u Mot dur (Statue) jong u Maieid Hoping hapoh Nongstoiñ ha ka mang pisa kaba 6 lak tyngka.
Ym tang kata nalor katei u bah Pynshngain u la pynbna ruh ba na ka liang jong ka District Council kan sa tei bad thoh ruh ia u maw tablet ban ong ba ia ka jaka ba la pyniieng bad tei ia ka ophis jong ka District Council ha Nongstoiñ, la ai sngewbha da u Maieid Hoping Stone Lyngdoh bad kumjuh ia ka khyndew kaba don hapoh Langumshing West Khasi Hills District, ia kaba u tei u rangbah u la ai sngewbha sha ka Distirct Council ha kaba ka District Council kan sa thoh ruh ia ka sign board ha katei ka jaka ha ka dur kaba I shong kun bad shong khia bha.
Shuh shuh haba ai jingkren kum u CEM jong ka KHADC ha katei ka lyngkhuh sngi iap kaba ar jong u Maieid Hoping, u bah Pynshngain u la ong ba lyngba ki khana lyngkot la sngewthuh shai ba u tei u rangbah u la mad ia shibun bah ki jingeh ha ka jingialeh ka jong u, na ka bynta ban pynim ia ka Ri bad ka Jaitbynriew.
“Ngi hap ban ai ka jingiaroh ia u Maieid Hoping, namar u don ia ka jingshlur u ba don ia ka nongrim jong ka jingshisha bad u ba khlem kylla long nongkhaii na ka kma sain Hima Sima kum ba long ki politishan mynta bad ngi ioh sngew ruh ia ki khana lyngkot kiba la iathuh ba tang na ka daw ba u leit ban pynpra ia ka khyrdop Monopoly jong u wei u Marwari ha ka thain Shiliang um ban pynim ia ki nongkhaii kiba rit ha kato ka thain u shah beh noh na ka seng APHLC ha kaba ha ka jingshisha la dei ban pynkiew kyrdan ia u ha ka APHLC ba u iada ia kiba rit ba ria, hynrei la beh noh ia u" ong u CEM.
U CEM u la bynrap shuh shuh da kaba u ong ba ngin tip kan jia aiu ia ka Jylla ka jong ngi, lada ngim don ia u nongialam u ba stad bad u ba shlur kum U Maieid Hoping, u ba la long u nongialam naduh ban iakhih Hills state bad u la ong ruh ba ngi dang donbok pat ba ngi dang don ia u tei u nongialam u ba iohi jngai u ba khlem khein ia ka spah ia ka burom bad ia ka shuki bad tang na ka bynta ka ri bad ka jaitbynriew, hynrei kaba sngewsih pat ka long ba ia ki jingthmu ba bha jong u tei u riew rangbah la bun satang ki nongwoh kjat ha kaba kiba bun ki ishu u khlem lah ban pyndep namar ba ym don nong kyrshan bad kitei ki ishu ki kynthup ia ka khyndew ka shyiap ka ishu khappud ka 12 A bad kiwei kiwei.
“Wat la u Maieid hoping u khlem lah shuh ban pyndep ia kiba bun ki ishu, hynrei ym lei lei ma ngi ki longdien ngin pyrshang ban pynurlong ia kitei ki ishu ba dang sah teng jong u tei u nongialam bad lada ma ngi ngim lah ban pyndep lut ki pateng ban dang wan kin sa pyndep" la ong biang u CEM.
Shillong, 26 Nailur:Ki dkhot ka Kur Nongkhlaw ki la ujor pyrshah ia u Bah Thres Kurwar Sadew uba kylla na ka jait Nongkhlaw hadien ba u la shah jied kum u myntri ka Hima Mylliem.
Ki dkhot ka kur Nongkhlaw kiba iasoi ha ka dorkhas ba la aiti sha u Executive Member ka KHADC ba peit ia ka Elaka, u Bah Latiplang Kharkongor, ki la ong ka jingjied myntri ia u Bah Thres Kurwar Sadew, ym shym la jied da ka kur Nongkhlaw ka Sadew kumba ju leh, hynrei la shu jied tang 7 ngut kiba shu kylla kur Kurwar Sadew na ka kur Nongkhlaw lyngba ka affidavit.
Ha ka dorkhas, kine ki dkhot ka kur ki la ong ba uno uno uba kha na ka kmie kur Nongkhlaw u dei na ka kur Nongkhlaw bad ym lah ban kylla kur kylla jait khlem ka tangjait katkum ka rukom u Khasi bad kata ruh ryngkat ka jingiamynjur lang ka kur.
Ki la kynnoh ba dei u Syiem barim ka Hima u Paiem Latho Manik Syiem uba la kyntu ia ki katto katne ki dkhot ka longing ban kylla ia ka jait jongki na Nongkhlaw sha Kurwar sadew da ka affidavit.
Shillong, 26 Nailur:Ka Meghalaya Commercial Vehicle’s Union ka la ia kynduh ia u Deputy Commissioner jong ka State Transport Authority Meghalaya, Shillong ban ia kren halor ki ar bynta kawei ka dei na ka jingjyllei ki trok ba nabar jylla kiba wan ban kamai laitluid bad knieh lut ia ka jingkamai jong ki trok trai muluk kum ka jingkit dewbilat, kit jhur, kit mawshun bad kiwei kiwei.
Ki la pyntip ba kitei ki kali ba long trai da ki bar jylla kim don wat tang ka Regional Permit, Work ne Labour Permit ne ka Trading License.
Kawei pat ka mat ka dei ban ioh jingtip halor ka bai kit bai bah ba la buh da ka sorkar.
Ha katei ka jingiakynduh kaba la long ha ka 20 tarik mynta u bnai ka MCVU, ka la ong ba u DC ka STA bad u DTO Enforcement ki la kular ban shimkhia mardor ia katei ka kam bad ki la ai kopi ruh ia ka dor bai kit bai bah.
Ka Union ka la lap ba ka sorkar ka la leh sting khlem da pynthymmai ia ka dor bai kit kaba la buh naduh u snem 2005.
Katei ka union ka la dawa na ka sorkar ba kan kyntiew noh ia ka dor bai kit bai bah, ka la kyntu ia baroh ki karkhana pynmih dewbilat ba nangne shakhmat ka dor bai kit dewbilat kan long T.
1.
25 tyngka shi kwintal bad la ai por shi taiew ban pyntreikam ia katei ka dor.
Katei ka kynhun ka la kyntu ia baroh ki bar jylla ba kim dei shuh ban kit ia ki mar khlem da ioh jingbit na ki bor ba dei peit ban lait na kino kino ki jingeh.
Nongpoh, 26 Nailur:Saw bnai hadien ba ki la shong ha Phatok hadien ba ki la shah kem namar ka jingleit hiarthma ia ka jingpyntrei ia ka surok Rel ha Byrnihat, hynrei mynta ka sngi ki 10 ngut ki nongialam ka KSU bad ki dkhot ki la lait jamin noh hadien ba ka iing bishar jong u District & Session Judge Nongpoh, u la pynlait jamin na ka jingbah jamin u nongsait ain jongki.
Kitei ki 10 ngut ki nongialam ka KSU, ki kynthup ia u President ka KSU, North Khasi Hills District, u Samla Ferdynald Kharkani, u Assistant Secretary ka Sengkmie, u Samla Sonstar Nongkhlaw, u organizing Secretary ka Sengkmie, u samla Biangbor Paliar, katba ki dkhot pat ki kynthup ia u Jayan Sylliang, Sabathani Lyngdoh, Johny Nongrum, Augustine Nongbri, Oris Thabah, Bonifast Lyngkhoi bad u Reymond Jana.
Hadien ba kitei ki nongialam ka KSU ki la lait na Patok, la pdiang burom ia ki ha ryngkat ka jingdon u Samla Donald Thabah, Secretary, u President barim, u Samla Daniel Thabah, ki nongialam ka sengkmie lem bad kiba haiing ha sem, ha kaba ki la pynlong ia ka jingpdiang burom bad lehkmen sngewbha hadien ba ki la lait na Phatok, ha kaba ki la pdiang burom lyngba ka jingai da ki syntiew ki skut bad pynkup da ki jain Ryndia.
La ioh jingtip ruh ba ki nongialam ka KSU Sengkmie, ki la pynkhreh ruh ban pdiang burom paidbah ia ki nongialam ha Mawiong mynta ka janmiet, kaba dei shi bynta ka jingburom ia kine ki riewialeh ka seng, kiba la iakhun na ka bynta ka daw bah jong ka jaid bynriew.
Kum ban shu pynkynmaw hangne ia kitei ki nongialam KSU ba la shah kem, ki dei kiba la shah register case halor ki kyndon ain bapher bapher ba la register case ha Nongpoh Police Station, kiba kynthup ia ka Case number 113(5)17, 115(5f)17 bad 114(5)17 bad ki pulit ki la kem halor ka jingkynnoh ba ki la donkti ban wiang ding ha ki jaka bapher bapher ka Ri Bhoi halor ka jingpyrshah ia ka lynti rel.
Shillong, 26 Nailur:Mynta ka sngi, ki pulit ki la kem 12 ngut ki kynthei kiba dei ki dkhot ka seng longkmie Pynthor halor ka jingkynnoh ba ki donkti ban khi lai nuid ia ki lai ngut ki samla kynthei haduh ba thoh ia kane ka khubor kim pat lait satia na police station.
Katkum ka jingiakren bad u Rangbah Shnong u Bah Batskhem Sten u la iathuh ba 8 ngut ki longkmie ki la shah rah ha ki pulit ka Sardar Police station bad 4 ngut la shah rah ha ki pulit ka Pasteur Beat House.
La iathuh ba ia kine ki kynthei, la rah sha police station ban pynlong ia ka jingtohkit halor kane ka jingjia, hadien ba ka Seng CSWO ka la ujor ejahar pyrshah ia ki dkhot seng longkmie kiba donkti ban khi lai nuid ia kitei ki lai ngut ki kynthei halor ka jingsuba ba ki la leh ia ki kam pyrshah ka imlang sahlang.
Ha kajuh ka por, ka Meghalaya State Women Commission (MSWC) hynne ka sngi ka la khot hajir ia ki kynthei ba shah khi lai nuid ban sngap na ki bad kumjuh na ka seng longkmie Pynthor.
Ka Kong Theilin Phanbuh ka la ong ba ka komishon ka la khot hajir ia ki kynthei bad ki dkhot ka seng longkmie Pynthor ban sngap ia ka jingjia.
Ka la iathuh ba ar ngut ki kynthei kim lah ban wan mih, namar ba ki shitom bad la wan tang kawei katba na ka liang ki dkhot ka seng longkmie ki la ai ia ka jingpynshai jongki.
Ka Kong Theilin ka la ong ba ka Komishon kan sa khot biang ia ki ha kawei ka sngi bad kan sa iatreilang bad ka tnad pulit halor kane ka jingjia.
Ka la iathuh ruh ba namar ba kane ka kam ka la don ha kti ka Kashari, ka Komishon kam lah ban tuklar bad hynrei kan leh ia ka kamram jongka ha kaba iadei bad kane ka kam.
Lah ban kdew ba ki lai ngut ki kynthei, ki la kam ba ha ka miet 14 tarik kumba ha ka 11:30 baja mynmiet, katba ki dang wan na thain Demsieniong da ka kali, ynda la poi ha Pynthor ka kynhun ki kynthei kiba pahara ia ka shnong ki la pynieng ia ka kali jongki bad phah hiar shabar bad mar kumta ki la patan ia ki bad tied da u kynja dieng kum u dieng tied hockey haduh ba jngem lut ki bynta ba shah shoh.
Katkum ka ejahar kine ki kynthei, kila kynnoh ba kitei ki briew kiba don ha katei ka jaka bad u Rangbah Shnong ki la ong ia kita ki shynrang kiba wan lang bad ki, ba ki siew bok ki iadon bad kine ki lai ngut ki kynthei namar lada dei ba ki wan bad kiwei ki kynthei, kim nym jia eiei kumtei.
Ha ka ejahar, ki la kynnoh ruh ba ki briew kiba don ha katei ka jaka, ki la thap ia ki, bad kila patan ia ki shniuh jongki bad don kiba kynnoh ba ki dei kiba iaid awria bad dei ban khap ia ki shniuh jongki bad kumta hi ki la khap ia ki shniuh jongki.
La kynnoh ruh ba don kiba mut ban khap ia ki shniuh ki shynrang ruh kiba wan lang bad ki, hynrei namar ba ka dei ka sien ba nyngkong, ki map noh.
Ki la phun ia ki pulit ha ka por 2 baje hynrei ynda la wan ki pulit kim lah ban leh eiei bad haduh ka por 5 baje mynstep la ialam sha Police station bad la phun ia kiba haiing hasem jongki hynrei haduh 9:30 baje mynstep ruh kim wan mih satia kiba haiing jongki bad la phun ia kawei ka seng bhalang kaba wan iarap ia ki.
Haduh mynta kine ki kynthei kila ong, ba ki don bad ka jingshah hikai bad kawei ka seng Lamjingshai Manbha Foundation Organisation.
Shillong, 26 Nailur:Hadien ka jingkhang khaii maw, kaba la shiphew bnai kynthih; la plie biang mynta ka sngi ia ka jingshalan maw na Bholaganj Land Custom.
Ha ka sngi sdang, la pynrung ia 15 tylli ki trok mynta ka sngi, kiba leit rung sha Bangladesh, ha ryngkat ka jingdon ki dkhot jong ka Majai Exporter’s Association Bholaganj, ba kynthup ia U bah B Lyngdoh President lem bad kiwei de ki dkhot jong ka seng.
U Bah B Lyngdoh, haba iakren bad U Rupang, u iathuh ba ka jingplie biang ia ka jingshalan maw, ka dei lyngba ka laisen bad mynta ki don 2ngut ki nongkhaii, kiba ioh laisen, na ki 150-200ngut ki nongkhaii maw, lyngba ka kad khaii Bholaganj.
U Bah Lyngdoh, u kwah ba ka sorkar Jylla, kan ai laisen shuh shuh ia kiwei de ki nongkhaii maw, ba kin lah ban sdang ia la ka jong ka kam ha ki khyndiat sngi ban sa wan.
La iathuh ba kane ka laisen, kaba mynta, ka long ba ki nongkhaii, ki lah ioh bor ban tih bad ban shalan maw bad kam dei shuh, ba kin die tang ia ka mar, kaba la dep pynlang lypa.
Ha ka jingplie mynta ka sngi, la don lang ki briew sorkar, na ka tnat khlaw, tnat pulit bad BSF, kiba don ha katei ka kad khaii khappud.
Ka seng, ka ai khublei ruh ia U Mukul Sangma myntri rangbah ka Jylla, namar ka jingleh shitom jongu ban pyllait ia ka mining license sha ki dkhot jong katei ka seng, ong ka kyrwoh na katei ka seng.
Shillong, 27 Nailur:Ka ophis jong ka ka PWD (Buildings), ka shah sngewbha ban pandal hapoh ka phyllaw (Campus) jong ka PWD kaba don hapoh Barik.
U Bah Banshai Marbaniang, ha ka kyrwoh,u iathuh ba ula pan jingtip, lyngba ka ain wad jingtip 2005 bad u sngew lyngngoh shi katdei eh ba ka ophis treikam jong ka PWD, ka don la ki jong ki ophisar kiba sah hapoh ki jaka sah jong katei ka tnad bad shuh shuh katei ka tnad kam don jingtip eiei ruh em, ba ka ladon ka jingshna bad tei ia ki pandal da ki kynhun niam ha katei ka phyllaw jong ka PWD.
La iathuh ruh ba ka don ka jingpyrshang wat ban dih kyaid bad ia khalai ha katei ka jaka jong katei ka ophis.
U Bah Banshai, u iathuh shuh ba ula leit ban iakynduh ban buh da ka jingthoh sha u Chief Secretary jong ka Sorkar Jylla Y.
Tsering, IAS kumjuh ruh ban ia kynduh ia u Deputy Commissioner jong ka East Khasi Hills District Bah P S Dkhar, IAS ban pynpaw bad dawa ia ka juh ka jingmut na ka bynta ban tohkit bniah halor katei ka mat khnang ba kan wanrah jingshai sha ki paidbah baroh.
La ju iohi pyllein ba ka don kaba kum katei ka jingtei ba manla u snem ha katei ka jaka, kaba don mar shiliang jong ka Civil Hospital, Shillong.
Jowai, 27 Nailur:Mynta ka sngi ha ryngkat shi tyllup ka pyrthei, ka East Jaintia Hills District ha ryngkat ka jingiatreilang ka bor Shnong Mutong, la rakhe ia ka sngi shang pyrthei, da ka tamasa kshaid Moopun ha ka shnong Mutong.
U Deputy Commissioner ka East Jaintia Hills, u ma MS Lhuid kum u kongsan ha ryngkat ki heh ki tnad sorkar bapher bapher ki la wan ban sakhi ia ka jingplie paidbah ia ka Moopun Eco Park kaba don ha ka shnong Mutong.
Ha kane ka sngi, da ki hajar ngut ki paidbah ki la wan tuid sha katei ka jaka ban sakhi da la ki khmat ia ka jingitynnad katei ka jaka kaba don ha katei ka shnong.
Katei ka jaka la pynitynnad bad ban pynsuk ia ki paidbah kiba wan jngoh kai la shna iaka Footpath kaba jrong palat ia ka 1km da ka bor shnong lyngba ka skim bylla 100 sngi kaba kyrshan da ka ophis u BDO Khliehriat, ka Ophis u DC bad kumjuh naka Basin Development Unit, Khliehriat nalor ki Majistor kiba kynthup ia ka kong DV Lyngdoh bad bah S Marwein.
Ka jinglut ka la kot sha ka 12 lakh tam eiei.
Na ka liang u DC uba don ka jingthrang ban kyntiew ia kane ka kharkhana, u la ong ba kane ka karkhana kan iarap ia ki samla khlem kam khlem jam, ia ki paidbah nong shong shnong ban ioh ia ka lad ban kamai jakpoh.
U la ong ba ka bor District ka la dep ithuh haduh saw tylli ki shnong, ka Mutong, Cham Cham, Tuberkmai Shnong bad ka Lumshnong ban pynlong ia ki kum ki jaka kiba lah ban khring ia ki nongwan jngohkai ym tang na ki jylla bapher bapher ka ri, hynrei wat na Shilliang Duriaw.
U la kyntu ia ki paidbah nongshong shnong ban ia snohkti lang bad ka bor shnong bor District khnang ba kane ka jingthmu kan long kaba jop bad kaba lah ban wanrah jingmyntoi ia ki paidbah.
Ban pynshongshit shuh shuh ia katei ka sngi, ka dorbar shnong Mutong ka la pynlong ia ka jingiakop shondur, iakop jngi, iakop siat khnam bad kiwei kiwei kiba kynthup ia ki shad bad rwai tynrai.
Ki don bun kiba la ai jingkren ha kane ka sngi bad baroh kiba la kren ki la iaroh ia ka jinglong ba ia tylli ki paidbah ka shnong Mutong kaba long ka nuksa ia kiwei pat ki shnong ba marjan.
La wan ban ia shim bynta ruh da ki samla pule jong ka Jaintia Eastern College lyngba ka tnad NSS nalor ki khynnah skul ka Nongsyntoin Secondary School Mutong.
Na ka liang u Rangbah Shnong, u ma Helping Phawa haba kren ha ka jingialang, u la khot la wer ia ki nongwan shangkai pyrthei na jan bad na jngai ban wan sakhi da lade ia ka jingitynnad ka Kshaid Moopun, Sahksaw, Kai Langdong bad ia ka Kshaid Rynji kiba don sawdong ka shnong Mutong.
Shillong, 28 Iaiong:Ki samla pule ka skulbah North Eastern Hills University hapoh ka lama ka North Eastern Hills University Students Union (NEHUSU) ki la pynlong ia ka jingiakhih pyrshah ba kynsan ia ki bor pyniaid ka NEHU da kaba kynnoh ba kim shym la leh eiei ia ki mat jingdawa ba ki la iakren la kham slem.
Ki samla pule ki la pynlong ia ka jingiakhih kynsan mynta kaba dei ruh ka sngi pynlong ia ka jingsam syrnot sha ki samla ba pyndep ha ki jingkyrdan jingpule bapher bapher ba la wan u dkhot ka NITI Aayog u Dr Vijay Kumar Saraswat kum u kongsan.
Kine ki samla kiba ialum ha phyllaw ka NEHU ki la rah plakad ryngkat ki jingthoh pynrem pyrshah ia ki bor pyniaid kane ka skulbah.
Ki mat jingdawa jong ki samla pule ki kynthup ban ai syrnot noh hapoh ar bnai hadien ba la pynmih ia ka result, ban pynjynsur ia ka por ban shong ha Library khamtam ha ki por ba jan bad por long eksamin.
U Vice Chancellor u Prof SK Srivastava, u Pro-Vice Chancellor u Prof Henry Lamin bad kiwei ki la shah pynwit ha ki samla pule ba pynlong ia ka jingiakhih kynsan kynsan.
Ki la dawa ba ka bor pyniaid NEHU ka dei ban pynbiang ia ki bos ban leit on leit shaw da kaba shim wai na ki riew shimet haduh ba kin da ioh ia ka bos lajong.
Ki la dawa ruh ban wai ia ki hostel jong ki riew shimet shabar ka kampos haduh ban da dep shna ia ka hostel.
Ki la dawa ruh ba dei ban thung dkhot ia ki doktor ha ka Health Managing Committee, ban thung dkhot ruh lai ngut na ki dkhot ka kynhun ki samla pule ha ka Academic Council.
Kiwei pat ki jingdawa jong ki samla pule ki long ban buh ia ka CSIR NET Centre ha NEHU, ban pynneh ia ka jingkhuid ha kampos nalor kiwei.
Ha ka liang ka jingialehkai, ki la dawa ruh ban tap ia ka jaka ialehkai basketball, ban pynjynsur ia ka por ia kiba kwah ban leit kilanmet ha Gym bad ha ki madan ialehkai.
Halor kane ka jingdawa jong ki samla pule, u Vice Chacellor u Prof.
Srivastava u la khot iakren ia ki samla pule ha ka por 4 janmiet.
Ha kawei ka liang, mynta ka sngi kumba 9 hajar ki samla pule ka North Eastern Hills University ki la ioh syrnot kyrdan bapher bapher na kane ka skulbah.
Kane ka jingsam syrnot ia kiba pyndep ha ki kyran bapher bapher la pynlong, ka dei kaba 24 jong ka NEHU.
Na ki 9 hajar, 128 ngut ki la pyndep ia ka kyrdan Ph.
D, 47 ngut ha ka MPhil, 839 ha ka Post Graduate Degrees bad 7975 ngut ha ka Bachelor’s Degree.
Shillong, 30 Iaiong:Ha kane ka sngi Saitjain, palat 300 ngut ki nongiaid kjat ki la leit kiew sha kliar u Mawrynkhang, u syiem jong ki Mawbah, ba don ha shnong Wahkhen, hapoh ka jingpyniaid ka Youth Hostel Association of India (YHAI) Meghalaya ba ialam da u President Bah ED Nongsiang nalor kiwei ki nongkitkam ba la synran lang ki nongialam ka Tourism Trekking Team (TTT) na Wahkhen.
Ha kane ka jingleit wad jingtip da kaba iaid kjat sha ka ranab lum bad pynnoh ba don u Mawryngkhang, la wan ban sakhi da ki nongiaid kjat naduh Pynjab, Bihar, Manipur, Mizoram ruh nalor ki trai jylla bad ki trai shnong na Wahkhen.
Ki nongiaid kjat kiba la poi sha kane ka jaka, ki la pynpaw ia ka jingsngew kyndeh mynsiem ban iohi ia ka jinglong phylla une u mawbah ba buh ka mariang, u bym ju pat lap ne iohi sha kiwei ki jaka.
Kaba kham pynsngew tynnad ka long ba ka lynti ban poi sha une u maw, ka long beit da ki maw, ki dieng, kiba ioh na ka mariang, ym da ki lynti dewbilat ba shna ki briew.
Ki la ioh mad ruh ban sait ki kti ki kjat ha Wahrew, kawei na ki wa kaba khuid bha ha ri Khasi.
Ki nongiaid kjat ki la ioh mad shisha ia ka jingiaid kjat kaba shisha bad kaba pynhun mynsiem ia ki ryngkat ka jingslei ka umsep.
Katei ka jaka bad ki sawdong jongka, ka la kham itynnad shuh mynta namar ba hapoh kine khyndiat bnai, ka Tourism Trekking Team (TTT) na Wahkhen, ka la lah ban pynbha ha kaba ka la don ruh ka jingkieng shna da ki siej ban iaid lyngba ia ka wah, ki jingkieng ba shu pun na shiliang sha shiliang, bad ki wah duid, kiba long ksaid kaba la pynkmen bad pynsngew tynnad shibun ia ki nongiaid kjat.
Ia ka jingiaid kjat la khaweh lama na phyllaw ka Sieng Riti Institute, Wahkhen, kaba dei ka jaka pule bad hikai ia ka put ka tem bad ka shad tynrai, namar ba kane ka shnong ka dei ka shlem jong ka jinglong tynrai khamtam ha ka put ka tem Khasi.
Kum ka jingpdiang burom ia kiba wan iaid kjat, ki samla pule jong kane ka jaka hikai, ki la pyni ruh ia ka sur tem hakhmat ki paidbah ha kane ka sngi.
Ki nongiaid kai kiba wan nabar jylla, ki la pynpaw ia ka jingsngew phylla shisha ban poi sha kane ka jaka, kaba hap ban iaid kjat haduh shi kynta eiei da ka kjat ban kiew ia ki lynti thiep, bad ki lynti ba pynnoh kumjuh kiba long madan.
Ki nongiaid kjat ki la kular ban kin wan jngoh biang ia kane ka jaka namar ba ki kwah ban wad bad ban iohi shuh shuh kiba bun kiwei pat ki bym pat lah ban pyndep ha kane ka sngi.
Ki nongpyniaid jong kane ka TTT, Wahkhen, ki la pynpaw ruh ba ki khot sngewbha ia baroh ki briew la kiba wan shi iing shi sem, ne ki kynhun ne kino kino ban wan jngoh bad iohi ia ka jinglong phyllaw une u maw bad kiwei ki jingbuh jingdon ka mariang.
Na ka bynta kito kiba kwah ban wan jngoh, ki lah ban ioh jingtip kaba kham bniah na ki nongpyniaid jong katei ka team ha kine ki number- 94361-11103, 98633-17964 bad 9863473572.
Shillong, 30 Iaiong:Ka BJYM Meghalaya ka la pynrem ia ka jingkren u Myntri tnad sor u Bah Ronnie V Lyngdoh kumba la paw ha ki lad pathai khubor pyrshah ia u Myntri Rangbahduh ka ri u Narendra Modi bad ia ka BJP.
Haba pynlait khubor halor kane, ka BJYM Meghalaya ka la ong ba kane ka jingkren jong u Bah Ronnie ka pyni ia ka jingsngew kuldad bad ka jingtieng jongu ia ka BJP namar ba ka dei ka party kaba lah ban shaniah da ki paidbah ha ka ri na ki kam jongka.
Hapoh kine ki ar snem tam ba la synshar ka NDa hapoh ka jingialam ka BJP, bun bah ki kam pynroi la wanrah sha ki paidbah kiba iaryngkat bad ka jingsynshar ka sorkar Congress ha ki ar phew snem ha ka ri.
Ki phew snem ba synshar ka Congress ki dei kiba jur tam ki kam bamsap, la ong u President ka BJYM Bah Egenstar Kurkalang.
“Ka jingong u Bah Ronnie ba ka jingpynduh lut pisa ka wanrah ia ka jingkynrum kynramia ki paidbah kam dei satia hynrei ka jingshisha ka long ba ka wanrah ia ka jinghuri hura ha ka Congress bad ki myntri sorkar jong ka namar ki kam bamsap jongki", la ong u Bah Kurkalang.
Ka la kynthah ruh ba ka jingkam u Bah Ronnie ba ki nongrep khamtam ka thain Mylliem kila iakynduh jingeh na kane ka jingpynduh pisa, ka long kumba kren I khynnah rit, bad ka BJP ka kwah ban buh jingkylli ia u Bah Ronnie bad u Dr Mukul Sangma, ba kin pynshai sha ki nongrep, balei ka sorkar ka pynduh ia ki skhim jong ki nongrep kum ki jingiarap, ban thied symbai, ban thied sboh, bad kiwei naduh u snem 2014.
Namar ka jingpynduh dawai sboh ka sorkar MUA-II u Dr Mukul, ki nongrep ki hap ban shu thied tuh ia ki sboh dawai ha ka dor kaba rem T.
500- T.
530 na ka bynta 50 kilo ha jaka ba ka sorkar pden ka la ai jingiarap ia ki nongrep ba dei ban die ha ka dor T.
282 na ka bynta 50 kilo ha ka ri baroh kawei.
Ha u snem 2015-16, ka sorkar Meghalaya ka la pyntreikam tang 40% ki skhim ba iadei bad ka rep ka riang ban iarap ia ki nongrep ha kane ka jylla, ha kaba na ka T.
686.
59 klur ka mang tyngka ia ka rep ka riang, ka sorkar jylla ka la pyntreikam tang T.
356.
00 klur bad ka jingkylli ka long shaei ka pisa kaba khlem pyntreikam ka jah.
Shuh shuh kum ka skhim Crop Insurance Scheme (Pradhan Mantri Fasal Bima Yojana) ym shym la pyntreikam da kane ka sorkar jylla na ka bynta ban iarap ia ki nongrep.
Namarkata, ki paidbah ka Mylliem konstitwensi ki dei ban pan jingshai na u MLA jongki bad kumjuh kiwei ki paidbah jong kiwei ki konstitwensi ki dei ban pan jingshai na ki MLA kiba don ha ka bor synshar.
Kane ka sorkar MUA-II kaba ialam da ka Congress ka dei kaba pyrshah ia ki nongrep bad kaba khniot bein kaba la paw shai bad ki paidbah ki de ban ai jubab.
Halor ka jingkynnoh ia u Myntri Rangbahduh ka ri, ka BJYM ka la ong ba u Bah Ronnie u dei ban sngewthuh ba dei tang ha kane ka jinglong Myntri Rangbahduh u Modi ba ki briew ki lah ban ujor beit sha ka ophis jongu lada don jingeh bad um don kano kano ka jingleh tuh ne leh buhrieh namar ba ka thong jong ka BJP ka long ban don ha syndah bad ban iarap ia kiba duk ha ka rib a kan kiew.
Ka jingkren jong u Bah Ronnie ka pyni ba u kyiuh thot thot namar ba lashai ynda synshar ka BJP kan sa thad madan ia ki kam bamsap bad ki kam sniew jong ka sorkar Congress, la ong u Bah Egenstar Kurkalang.
Jowai, 30 Iaiong:U Myntri rangbah ka jylla, u Dr.
Mukul Sangma ha ryngkat u Chief Justice ka Meghalaya High Court u Justice Dinesh Maheshswari ki la plie pyrda ia u Maw Nongrim na ka bynta ban tei ia ka iing Bishar u Judicial Magistrate ha Amlarem, Amlarem Sub-Division, West Jaintia Hills Hynnin ka sngi Saitjain.
Ka kong Roshan Warjri, kaba dei ka Myntri badei khmih ia ka ain ka kanoon hapoh ka jylla, u ma Stephanson Mukhim, uba dei u local MLA ka thain, u CEM ka JHADC, u Jutstice SR Sen, ki sahep na ka Meghalaya High Court, ki sahep na West Jaintia Hills District, ki paidbah nongshong shnong bad kiwei kiwei kiba la shah khot sngewbha ki la sakhi ia kane ka jingplie ia u Maw Nongrim ha katei ka sngi.
Haba kren ha ka jingialang kaba la pynlong ha Enowell Hall, Amlarem, u Chief Justice ka Meghalaya High Court u la ong ba ka long kaba donkam haduh katta katta ban don ka jingiatreilang hapdeng ka Judiciary, Executive bad ka Legislative.
U la iathuh ba ha kine ki khyndiat sngi, la plie paidbah ia ka iing bishar kaba don ha Ampati, South Garo Hills bad ka long kaba donkam bha ban don ki iing bishar ha Nongstoin, Mairang bad Williamnagar na ka bynta ban myntoi ki paidbah.
“Wat lada ka Amlarem kadei kaba duna bha haba iadei bad ki kam runar hynrei na ka bynta ka lawei kane ka thain, la donkam shisha ban don kane ka iing bishar", la ong u Chief Justice.
U Myntri Rangbah ka jylla u la ong ba ka sorkar jylla ka la iaid shakhmat ban pyniakhlad iaka Judiciary naka Executive lane ka kam bishar naka kam synshar bad haduh mynta la dep ban pyniakhlad ha ki 7 tylli ki District.
“Kiba sah sa saw tylli ngi khmih lynti ban gin pyndep noh kham kloi", u la ong.
Haba pynpaw ia ka jingsngewkhia halor ka jingjyllei palat ki kam thombor pyrshah ia kiba tlot bor, khamtam ia ki kynthei ki khynnah, u Myntri Rangbah u la ong ba naka liang ka sorkar ka la don ka jingthmu ban thaw ia ka Directorate of Prosecution lane ka tnad kaban peit kyrpang halor ka jingshahthombor ki bat lot bor.
U la bynniaw ruh ba dang bun eh na ki paidbah nongshong shnong kiba tieng ban kiew sha ki iing lieh iing saw lane ban ujor sha ki pulit wat lada ki shah lehbein ne shah thombor bad ka daw hi ka long namar ba ki pyrkhat ba ynda ki la ujor sha ki pulit lane kiew iinglieh iingsaw kan ktah shi katdei eh khamtam ha ka jinglut jingsep.
“Ki Nongleh kam sniew kim sheptieng ia ka ain namar ba mangi ngi ki paidbah ruh ngim sngewthuh ia ka bor jong ka ain bad kito kiba shah thombor ne kiba lanot kim shym la wan sha khmat ban ujor pyrshah ia ki nongleh kam sniew pyrshah ia ki".
La ong u Dr.
MukulU la pynpaw ruh ia ka jingsngewkhia halor ka jingduna palat ki Muktiar ha ki District nnamar ki nongshong shnong ki hap ban khot da ki muktiar kiba na bar district na ka bynta ki kam mukotduma jong ki.
U Myntri Rangbah u la kyrpad ia ki kmie ki kpa ban pynshlur ia ki khun ki kti jong ki ban jied ban pule ia ka kam Muktiar bad u la kyntu ruh ia ki bor District ba kin pyntreikam ia ka skim Career Guidance bad ban rah ia kane ka phang sha ki samla pule bad ki khynnah skul ha ki skul bad College bapher bapher.
Ha kane ka sngi la pyniaid ia ka jingialang da ka SDO, Amlarem Civil Sub-Division, ka kong I Laloo bad la kren ai khublei da ka District and Session Judge, kong B Giri katba u DC ka WJH u la ai ka jingkren pdiang.
Shillong, 30 Iaiong:U Myntri Rangbah ka jylla, u Dr Mukul Sangma u la kynthoh kylla ia ka jingkren jong u Myntri ka Assam uba dei ruh u nongialam ka Bharatya Janata Party (BJP), u Himanta Biswa Sarma ba ka sorkar Congress ha Meghalaya kaba ialam da u Dr Mukul Sangma, ka dei kaba sniew tam haba ianujor ia ki jingtreikam bad kiwei ki sorkar ha ka dong Mihngi.
Haba kren sha ki nongthoh khubor ha Amlarem hynnin ka sngi, u Dr Mukul u la ong, “Ngam donkam syrnot na kiwei halor ka jingtreikam jong ka sorkar jong nga, ka jylla Meghalaya kam donkam ia ka syrnot na u Himanta, nga donkam ban leit tang sha ki paidbah bad ki paidbah ka jylla kin sa bishar ia ka jingtreikam jong ka Sorkar", ong u Dr Mukul.
Kane ka jingkynthoh jong u Dr Mukul ka long hadien ba kham mynshwa, u Himata u la kam ka sorkar Congress ha kane ka jylla ka dei kaba sniew tam na ki sorkar ka Dong Mihngi bad ha u 2018 u Dr Mukul un sa rem beit ha ka elekshon.
U Myntri Rangbah ka Meghalaya u la pynphai nia da kaba ong ba ka thong jong ka sorkar ka long ban wanrah ia ki kam pynroi ha baroh ki bynta jong ka jylla bad ka sorkar kala dep ban pyni sha ki paidbah ia ki kam jong ka ha kylleng ki bynta jong ka jylla la ka long ha sor ne ha ki jaka nongkyndong, namar kata ym donkam syrnot na u Himanta hynrei ki paidbah kidei ki nongbishar ba stad tam ki ban rai.
U Myntri Rangbah u la ong ruh ba ki paidbah ha ka jylla ki dei kiba stad, kim dei kiba jied kulmar ia ki nongmihkhmat hynrei kida bishar shwa, u ba kumno u briew ban jied.
“Ki nongshong shnong ha ka jylla ki kham pher haba ia nujor bad ka jingjied ia ki nongmihkhmat namar ki da peit bniah, ki da bishar bad ki long kiba husiar bad ka jingkhlaiñ jong ka jylla kadei na ka jingkhlaiñ jong ki paidbah", u la ong.
Shillong, 30 Iaiong:Ka District Executive Committee jong ka UDP East Khasi Hills lyngba ka kyrwoh khubor ba la phah da u President jong ka u bah Titos W Chyne ka la kyntait ia ka jingkam ki 4 ngut ki nongialam kiba la mih noh na katei ka seng u bah Tarni Khonglam, Kim, Overness Masynting bad Samuel Khongbuh.
Katei ka kyrwoh ka la ong ba ka Party ka la lap ba kitei ki 4 ngut ki leh ia ki kam pyrshah seng bad la pan jingpynshai na ki da ka Pynursla Circle ha ryngkat ka jingtip jong ka District.
La ong ba katei ka jingkam jong ki ba ka President Circle ka kong Banalari Khongwar kam shym la bud ia ka rai jong ka jingialang ba long ha ka 11 tarik u rymphang ka dei ka bym shisha, ka kyrwoh ka la ong ruh ba ka jingkam jong ki ia ka jingphet seng bun ngut ka dei ka bym shisha bad ka jingkam ba ar ngut ki dei ki Executive Mewmber ruh ka dei ka bym shisha naba kitei kim treikam shuh.
Shillong,30 Iaiong:Ka Meghalaya Joint Council of Trade Unions and Associations (MJCTU&A), ka metbah jong ki kynhun khaii pateng baroh ha ka jylla kan rakhe ia ka May Day 2017 ha ka shi tarik u jymmang da kaba pynher ia ka lama bad ka jingiaid paidbah ha Shillong.
Yn pynher ia ka lama ha ka por 11:30 baje ka ban pynbud da ki prokram bapher bapher.
Ia ka prokram yn pynlong ha CTO Complex, kaba don mar pyrshah ia ka BSNL Employees’ Union Room (mar syndah bad ka Additional Secretariat Building) , Vivekananda Road, Shillong).
Ka MJCTU&A ka ai khublei May Day sha baroh.
Nongpoh, 30 Iaiong:Ka ju long hi ka rukom ba bunsien ki paidbah shnong ha ki thain nongkyndong ki ju shah niewpoh bad shah lehdonbor ha kiba bun ki liang bad halor kane la sakhi ruh halor ka jinglamwir ki paidbah ha ka thain Umlathu, Ri Bhoi District, kiba la kulmar tang hadien ba ki la ioh ia ka jingtip ba u Riew shimet uba la tip kyrteng kum u Aisail N.
Sangma, u la kam trai bad thmu ruh ban die duh ia ki jaka ki bym deihok ki jongu kiba don ha ka Shnong Umlathu, Ri Bhoi District.
Lah ban pynkyn-maw hangne, dang shen ki paidbah nongshong shnong ha katei ka thain Umlathu, ki la lamwir shisha hadien ba ki la ioh ban kurup ia ki kot ki sla kiba u Aisail N.
Sangma, u la phah tyrwa ha ki Agent da ka jingthmu ban die duh ia ka kaba la kot sha ki Spah Akar bad haba iadei bad kane ha u bnai ba la dep ki la pynlong ia ka jingialang paidbah ha shnong Umlathu ban pynpaw ia ka jingpyrshah kaba jur, hynrei namar ka jingbymioh jingshai, mynha ka sngi Palei sa shisien ki la pynlong biang ia ka jingialang halor katei ka juh ka phang.
Haba sngapthuh ha ka jingialang kaba la long ha katei ka sngi, nalor ka jingpynrem ia u Aisail N Marak, hynrei ka jingpynrem kaba kham jur ka leit sha ki briew ka tnat sorkar, namar ka jingbym shimkhia ka jongki ban wan jurip bad wad ia ka jingshisha lyngba ki bor pyniaid shnong, hashwa ba kin rejistar ia katei ka jaka sha ka kyrteng u Aisail N Sangma.
Na ka liang uwei na ki riew rangbah, u bym shem la kwah ban pynpaw kyrteng, u la ther tyngeh da kaba ong, kumno ki Majistor ka Distrik ki pynshisha ia katei ka jaka ba la longtrai da utei u riew shimet, khlem da bishar bniah bad wad ia ka jingshisha lyngba ki bor shnong hashwa ba kin pynshisha ba mano ba longtrai.
Ka long shisha kaba lyngoh, ba wat haba ngi donkam ban leh ia ka Birth Certificate na ka bynta ki khun la donkam ban leit mih ki kmie ki kpa, hynrei ha kane ka kam jaka pat wat ia u briew uba dang im la ong pynban ba u la iap, ha kaba kane ka pynsuba pynban ia ngi kiba biej ba ka lah ban don pynban kaei re kaei sha lyndet, u la bynrap.
Ha katei ka jingialang paidbah, la ioh ruh ia ka jingkren na u Dulendro K.
Marak, u kpa jong u Aisail N Marak, ha kaba wat na ka liang jong u ruh u la pynrem jur ia katei ka kam beain ia kaba la leh da u Aisail N Sangma, ha kaba u la pynpaw ba um shem la don satia ia ka jaka kaba heh katkum ba la kdew ha katei ka Dulir, hynrei u la ong ba u don tang artylli ki jaka kiba rit ha shnong Umlathu bad Nagrabill.
Ha katei ka jingialang ban pynshah die jaka tuh, nalor ki nongialam shnong bad paidbah nongshong shnong ha katei ka thain, la wan ruh ban ai jingkyrshan da ki ki kynhun sengbhalang ba kynthup ia ka HNYF, Northern Region, ia kaba la ialam khmat da u President u Bah Marcus Marten bad ka HANM, Women Wings, Sengkmie kaba la wan mihkhmat da ka Kong Beti Jyrwa kaba ruh ka President.
Haba ai jingkren ha katei ka sngi, na ka liang u Bah Marcus Marten, ha kaba u la ong ba kum ka seng ka pynrem jur halor katei kam leh buittuh da u Aisail N.
Sangma bad ia ki briew kiba donkti ha ka ban pynkulmar ia ki paidbah nongshong shnong ha katei ka thain, da kaba shimkabu ia ka jinglong shisur shidur jong ki nongkyndong.
Kumta haba iadei bad kane ka seng hi kan ym sangeh, hynrei kan dang iaid beit shakhmat bad leit iakynduh ia ki bor Distrik ka Ri Bhoi ban wad jingshai bad ban dawa ia ka hok ki paidbah ha katei ka thain.
Shillong, 30 ïaiong:Ki samla ba la pass ia ka kam Jugali hynrei ki bym pat ioh ia ka shithi thungkam haduh mynta ruh ki la byrngem ba lada ka sorkar kam thungkam ia ki hapoh ka 15 tarik u jymmang kin kyntait ia ka seng Congress ha ka elekshon 2018.
Ki la shim ia katei ka rai ha ka jingialang jong ki kaba la long mynta ka sngi ha Dorbar Hall, Lumkshaid ha ryngkat ka jingdonlang ki nongialam ka KHNAM state Youth Wing.
U President ka KHNAM SYW u bah Thomas Passah u la ong ba ka jingialang ka la rai ruh ban ia syllok bad ki stad aiñ ban leit sha ki bor ka aiñ lada jia ba ka sorkar ka pynslem ban thungkam ia kitei ki Jugali.
U bah Passah u la ong ba kin leit ban ujor sha u u Lat ka Jylla ba un tuklar ia kane ka kam.
Lah ban kdew ba ka sorkar ka la thungkam 290 ngut ki Jugali bad ki dang don da ki spah ngut kiba ka sorkar ka la kular ban thung ha ka phase II bad III, bad katei ka jingthungkam ia ki kan kut noh ha ka 2 tarik u nailar, 2017.
Baroh kiba la pass ia ka kam Jugali ki long haduh 772 ngut hynrei kiba ioh kam mynta ki dang long dang 290 ngut.
Shillong, 30 Iaiong:Ki nonglute kiba don sha Bangladesh, ki la rahbor ia uwei u khynnah, uba kyrteng U Dajied Syiemlieh, ha ki khyndiat sngi ba ladep, ong ka khubor.
Kitei ki ehrang, la sngewthuh ba ki leit wad ia u trai jongu, uba dei uwei na ki heh spah ha Nong Umsur, U bah Kynsai Dkhar, hynrei namar ba kim shym la lap satia ia u, kumta ki la rah bor noh, ia utei u nongbylla jongu.
Ki pulit, la iathuh ba ki dang thwet ia utei u khynnah, ban ioh pyllait im ia u.
Nongstoiñ, 30 Iaiong:Ka Nongstoin Town Committee (NTC), West Khasi Hills District Nongstoin ha ryngkat ka jingiatrei lang jong ka dorbar shnong New Nongstoin bad Upper New Nongstoin ha ka sngi Saitjain jong ka taiew bala lah ka la pynlong ia ka jingpynkhuid ia ka sor Nongstoin bad ha shwa ban sdang ia ka jingia pynkhuid la ioh ban pynlong shwa ia ka jingialang pynshai paidbah halor ka khuid ka suba kaba la long hapoh Madan Iew Nongstoin.
Ia katei ka jingialang la pyniaid da U Bah Srally Rashir, Sordar New Nongstoin ha ryngkat ka jingiadonlang u bah Wanshan Kharkrang, Environmental Engineer jong ka Meghalaya State Pollution Control Board (MSPCB), u bah A.
Lyngkhoi, EE PHE, bah S.
Warjri.
EAC bad Secretary jong ka Nongstoin Town Committee, u Sordar ka Upper New Nongstoin, ki paidbah ki khynnah skul bad kiwei kiwei.
U Bah S.
Warjri EAC bad Secretary jong ka Nongstoin Town Committee haba maitphang ia katei ka jingialang u la ong ba ka jingthmu jong katei ka jingialang ka long ba ngin ioh ban pynshai paidbah ba kin nym bret pathar ia ki nuit ki nier hynrei ba kin rai kut ban ia khun ia ki da kaba lum bad phiah ha ki ar bynta kata ki nuit kiba pyut bad ki nuit ki bym pyut.
Shuh shuh u la pynshai ruh ba ia ki nuit kiba pyut dei ban lum bad pynlang ha ki borti ba rong jyrngam bad ki bym pyut pat hap lum bad pynlang ha ki borti ba rong saw namar ia kine ki nuit kum ki bilor, ki plastic ngi lah ban pynlong pisa biang da kaba pynbha pat bad ban sa leit die da ki 7 ngut ki Solid Liquid Waste Volunteers ki jong ngi ki ban sa wan lum na manla ki thliew iing, u bah Warjri u la iathuh ruh ba haduh mynta ki dang don tang 7 ngut ki volunteers hynrei ka Town Committee kan sa nang pynshlur shuh shuh ia ki nongshong shnong ba kin wan sha khmat ban trei kum ki volunteers khnang ban wanrah ia ka jingkhuid.
U la kyntu ia ki paidbah ba kin ia snoh kti lang ban ialeh ia ka jingjakhlia bad ban hikai lem ia kiwei pat ki para nongshong shnong khamtam ia ki khynnah skul ban ym bret pathar shuh ia ki jaboh jabain ha ki lynti syngkien khamtam ha ki wah bad da kaba leh kumta ngin pynlong ia ka shnong ka thaw kaba khuid kaba suba bad kaba khiah krat.
Katba na ka liang jong u bah Wanshan Kharkrang, Environmental Engineer jong ka Meghalaya State Pollution Control Board (MSPCB) haba ai kingkren ha katei ka jingialang u la ong ba ka jingkhuid jingsuba jong ka shnong hi ka dei ka mynsiem ban wan shakhmat na ki nong shong shnong khnang ban don ka jingkylla.
“Kane ka jingpynkhuid shnong jongphi ai ba kan ym kut tang mynta ka sngi hynrei kan iaineh man la ka por bad wat ai ba ka “Ish" mynta mynstep ba phi dang ia pynkhuid kan kylla sha ka “shish" tang shibit da janmiet, ka mut ba mynta phi dang ialum ia pynkhuid hynrei shibit pat ynda la kut la sdang sa ka bret pathar biang.
Kaei kaei kaba phi leh barobor ka sdang shwa na la iing, ka jingkhuid ne akor burom, ha iing phi pynkhuid phi lum ia ki nuit hynrei phi bret pat shabar iing kane ka dei ka jingmlien jong ngi" ong u bah Kharkrang.
Ym tang kata u la iathuh ruh ba shibun bah ki kyndon ki la wan na ka NGT shaphang ka jingleh khuid, namar kata to ai ba ki iing ki kin don la ki jong ki painkhana bad ki septic tank ym ki painkhana ba shu pyntuid klumar sha ki wah, namar lada wan jurip ka NGT bad lada lap yn sa shah khang syndon wat ia ka iing ruh, ban ym thang klumar ia ki niut namar yn hap ha ka kuna kaba Rs.
5000/- tyngka bad lada lap ba pyndonkam bakla ia ki plastic yn shah dain kuna haduh Rs.
1,00,000 /- da ka NGT.
Nongpoh, 30 Iaiong:Da ki spah tylli ki longiing ha ki artylli ki thain hapoh ha Dong Ri Bhoi, ki la shah pynjulor ha ki bor mariang mynha ka miet Sngi Thohdieng, hadien ka jingwan lynshop u Phria uba la ther ha ki thain Jirang bad ka Eriong kaba la syllad naphang ha ki katto katne tylli ki shnong kiba don ha ka thain Umtyrnga khappud bad ka jylla Assam.
Ban sakhi halor katei ka jingshah lynshop, ka kynhun ki nongthohkhubor, hynnin ka sngi ki la pynlong ia ka jingjurip ha ka thain Umtyrnga bad ha katei ka jingjurip la ioh ba ki don bun tylli ki longiing ki la shah pynjulor ha ka Eriong kaba la khie ha ka miet Sngi Thohdieng.
Ha katei ka jingjurip, la iohi ruh ba ki la don shibun ki jingjulor ha ki shnong ba marjan bad ka Umtyrnga, ba kynthup ia ka shnong Chihbra, Iongkhuli, Nongspung ‘A’, Nongspung ‘B’, Thembugre, Beharanodi lem bad kiwei kiwei, ha kaba la iohi nalor ka jingjulor jong ki iing ki sem, la lap ruh ba ka la don ka jingshah pynjulor ia ki Post Ilektrik, ki jingthung jingtep lem bad kiwei kiwei.
Hadien katei ka jingshah pynjulor, la lap ruh ba don ki katto katne ki longiing ba kim don shuh wat tang ka iing ba kin shong, namar ba la shah rah ha katei ka Eriong bad don ruh na kitei ki longiing kiba la shah ktah, ki la shna hi kat kaba ki lah ei tang ban ioh jaka rieh tngen.
Haba pyrshang ban kylli halor ka jingwan jong katei ka Eriong, la ioh ban iakren bad u Bur Khongtyngkut, Rangbah shnong ka Umtyrnga, ha kaba u la iathuh ba katei ka Eriong ka la khie ha ka Miet Sngi Thohdieng ha ka por 8 baje ei ei, kaba la pynjulor ia kiba bun tylli ki longiing kiba don marjan bad ka shnong Umtyrnga.
Katba ha kaba iadei bad ka shah ther kaba la jia ha ki shnong ka thain Jirang, ha kaba ki paidbah sa shisien ki la hap ban mad biang ia ka jingsngewsih, na ka jingwan ban lynshop da u phria uba la pynjulor lut ym tang ia ki iing ki sem, hynrei ia ki jingthung jingtep kiba don ha katei ka thain.
Katkum ka jingiathuh da u Bah D.
S Ranee, Rangbah Shnong ka Jirang Centre Village, la ong ba mynha ka janmiet Sngi Thohdieng, u Phria uba heh sa shisien u la ther biang ha ka shnong Jirang Centre Village lem bad ha ki katto katne tylli ki shnong kiba don marjan bad kaba la wanrah ia ka jingjulor kaba jur.
Ha kawei pat ka liang, ngi pynpaw ia ka jingsngewnguh ia ki Bor sorkar bad ia ka Synod KJP Sepngi, kaba la ai jingiarap da ki Tarpalin sha kito ki longiing kiba dang shah pynjulor, ha u Phria uba dang shut her shen ha kine ki sngi ba la leit.
Kumta na ka liang jong kitei ki arngut ki Rangbah shnong, ba kynthup ia u bah Bur Khongtyngkut Rangbah shnong ka Umtyrnga bad u Bah D.
S Ranee Rangbah shnong ka Jirang Centre Village, ki la kyrpad sha ka sorkar ba kan phaikhmat da kaba pynkloi ia ki lad jingiarap sha kito ki shnong kiba la shah pynjulor bad khamtam sha kito longiing kiba la kham jur ka jingjulor.
Shillong, 1 Jymmang:Ka Sabina Parvez Warjri kaba dei ka Miss Shillong 1995, bad kaba la mihkhmat ia ka jylla Meghalaya ha ka jingïakob Mrs South Asia India kaba la long ha ka 25 ïaïong ha nongbah Delhi, mynta kan ïoh ïa ka lad ban mihkhmat na ka bynta ka ri India ha ka jingïakob ba kham heh ka Mrs.
India Universal 2017 ka ban sa long ha London naduh ka 3 haduh ka 10 tarik nailur (september) 2017.
Ka jingïoh lad jong ka Sabina ban mihkhmat sha katei ka lympung ki longkmie ba bhabriew tam ka long hadien ka jingïoh ban khur ïa ka pansngiat Mrs India Universal ha ka jingïakob jong ka Mrs South Asia India 2017 ba la pynlong da ka Ms.
Aizya Joshi (Naaz Joshi) – National Director.
Ka Sabina haba ïakren bad ki lad pathai khubor ka la ïathuh ba ha kane ka jingïakob Mrs South Asia India 2017 ba dang shu dep shen la wan ban ïashim bynta haduh 26 ngut ki longkmie bad ma ka, kadei kawei napdeng kiba la shahjied ha ka top 12 bad ban rah syndon ïa ka pansngiat.
Ka la ïathuh ruh ba ha ka jingïakob Mrs Universal 2017 la khmih lynti ba kin don kumba 35 haduh 40 tylli ki ri kiban ban ïashimbynta.
Kane ka longkmie kala ong ruh baka kwah ban ïalam lynti ïa ki samla ka jylla ban long kiba shlur ban ïashim bynta ha kum kitei ki rynsan ïakob namar ka ïohi, ba bun ki samla ha ka jylla kim duna ha ba ïanujor bad kiwei pat hynrei ka la pynpaw pat ïa ka jingsngewdiaw namar ba kiba bun ki samla watla ki don ïa ki sap hynrei ki shem jingeh tang namar ka jingbymkot bor ha ka jingpynlut pynsep, ka Sabina ka la kyntu ruh ïa ka sorkar ba kan khmih lem na ka bynta ki samla donsap lyngba ki lad jingïarap khnang ba kin lah ban wanrah burom na ka bynta ka jylla bad ka ri hi baroh kawei.
Shillong, 1 Jymmang:Ka Khasi Authors’ Society (KAS) kum shi bynta jong ka jingrakhe ïa ka jingdap 175 snem ka jingwanrah ïa ki dak-thoh Khasi, kan pynlong ïa ka jingpynshai paidbah bad ka jingïaid pyneh rngiew ïa ka ktien Khasi ha ka 5tarik Jymmang 2017.
Ka jingïalang kan sdang ha ka por 11.
30 mynstep, ha ïing Dorbar Shnong Jaïaw Shyiap ha kaba u Pa’iem Phylla Sing Syiem, Syiem Nongstoiñ un long u Kongsan.
Kan don “Ka jingïaid pyneh rngiew ïa ka ktien Khasi" shaduh Madan Student, Jaïaw bad ban pynkut ïa ka jingïalang hangto.
Ki nongïalam jong ki seng bapher bapher kin wan ban kren halor ka jingdonkam ban kyntiew ïa ka ktien Khasi.
Ka KAS ka wer ïa ki samla samhoi, ki khynnah skul bad kolej, ki longkmie longkpa bad ki paidbah nongshong shnong baroh jong ka nongbah Shillong ban ïasnoh kti lang ha katei “Ka jingïaid pyneh rngiew ïa ka ktien Khasi".
La kyrpad ïa baroh ki Dorbar Shnong bad ki Seng Bhalang hapoh ka nongbah ban kyntu ïa ki nongshong shnong/ki unit bad ki dkhot jong ki baroh ban ïa mih paidbah ha katei ka sngi.
La kyrpad ruh ïa ki Principal jong ki skul ha ki thaiñ Jaïaw bad Mawkhar ban phah ïa baroh ki khynnah Class IX, X bad XII; katba ïa ki Principal jong kiwei pat ki skul hapoh ka nongbah la kyrpad ban phah tang ïa ki khynnah Class XII.
Ka KAS ka wer ïa baroh ban ïa mih paidbah na ka bynta kane ka dawbah ban kyntiew bad ban pynïoh jingithuh ïa ka ktien Khasi.
Shillong,1 Jymmang:U MLA ka Mawshynrut konstitwensi u bah Witting Mawsor u la pynpaw ka jinglyngngoh namar ka jingshah leh shiliang khmat ki MLA Khasi bad Jaintia ha kaba u la ong ba ki MLA Khasi bad Jaintia ki shah ot khajna Value Added Tax ( VAT) kaba 5% na ka MLA Scheme kaba ki ioh T.
2 klur na ka SRWP bad kiwei pat ki scheme.
Utei u MLA u la pynpaw ka jingbitar ha kaba u la ong ba ym tang ba la ot tang ia ka 5% kaba dei katkum ka kyndon ban ot hynrei ki MLA Khasi -Jaintia ki la shah ot ar shah ia katei ka 5% ruh.
Haba ia kren bad u Rupang u la ong ba naduh ba thied ia ki tiar ki tar na ka Scheme kata ki shuki ki miej, ki kor komputor bad kiwei pat ki tiar la ot lypa na dukan ia ka Vat kaba 5% hynrei haba la poi ha Block ruh u la ong ba la shah ot biang ia katei ka 5% bad la ot hi da u BDO shuwa ban siew sha ki paidbah nongioh jingmyntoi.
“Nga sngew lyngngoh bha balei la ot tang ia ngi ki MLA Khasi bad Jaintia katba ki MLA Garo pat kim shah ot" ong u bah Witting Mawsor uba la iathuh ba hadien ba u ngat ha katei ka apot u la kylli na ki paralok MLA Garo jong u hynrei u la ong ba ki la jubab ba ki khlem shah ot eiei ruh.
“Nga la ia kren bad ka Deborah Marak bad u Nihim ki la iathuh ia nga ba ki khlem shah ot" ong biang u bah Witting Mawsor.
“Nga la ia kren bad u myntri rangbah ka jylla u Dr.
Mukul Sangma, nga la kylli shai na u hato ka VAT ka dei ban ot tang ia ki MLA Khasi-Jaintia, u la jubab ia nga ba ka treikam ha baroh kawei ka jylla ym tang ia ki MLA Khasi-Jaintia hynrei ki MLA Garo ruh hynrei haba nga ia kren pat bad ki paralok MLA Garo ki ong ia nga ba ki khlem shah ot, 100% nga pynthikna ba ki khlem shah ot, don aiu sha lyndet na ka daw aiu ba ki ot tang ia ngi?" ong biang u bah Witting.
U bah Witting u la ong ba ka SRWP ka dei T.
2 klur tyngka shisnem bad haba khein tang ia ka 5% ka la poi sha ka T.
5 lak eiei bad lada kheiñ sa bad katei ka jingshah ot ar shah ka poi sha ka T.
10 lak tyngka.
U la ong ba hangtei ka pisa ka la tuid ei sha madan bad lada jia ba ai sha u paidbah katno ka jingmyntoi kan long.
Shillong, 1 Jymmang:Ki nongrep synsar ka thaiñ Ri-War Mihngi ki la mad ia ka jingsyrtok bad ka jynjar tasam namar ka jingtad dor palat u synsar ha kine ki sngi.
Haba ia kren bad u nongthohkhubor uwei u nongrep u la iathuh ba kumba 10 kwintal eiei u synsar u la iehnoh ha khlaw khlem leit kit shuh bad u la ong ba kam don jingmut hi ruh ban ai nong ban kit na khlaw naba kam don jingmih shuh hynrei kan ktah kylla pynban na pla lajong.
Katkum ka jingioh lum jingtip la iathuh ba ka dor u synsar mynta ka long T.
32 tyngka shi kilo kata ruh uba bha na kiba bha tam hynrei uba la dei slap lei malu mala ki nongthied ki la shu pan beiñ na ki nongrep ha ka dor kaba tad eh kaba tang T.
10 tyngka eiei shi kilo.
Haba kylli bniah ia ka jingpynlut ban rep synsar la iathuh ba tang ka bai pynkhuid ka la ktah lypa sha ka T.
10 tyngka shi kilo, bad ka bai kheit bad bai kit na khlaw haduh ban da poi shnong ka poi T.
10 tyngka shi kilo bad ka bai sumar ban thad sngi ban tehsong ka poi T.
10 tyngka tam shi kilo.
Ka dor ban die pat ia uba bha tam ka dei T.
32 tyngka shi kilo kaba mut ba kam don jingmih shuh ka jingpynlut bor pynlut sor bad ka jingpynlut pisa ki nongrep synsar.
Nalor ka jingtad dor u synsar ban sa ka jingtad dor ka sla tyrpad ha kaba la iathuh ba ka ‘la tyrpad kaba duh ka shongdor mynta tang kumba T.
16 tyngka shi kilo katba ka dor ka bai trei bad baikit pat ka long kaba heh.
La iathuh ba ha ki snem ba la leit ka dor ka sla ka poi kumba T.
3000 tyngka shi kwintan hynrei mynta ka la hiar sha ka mar shiteng.
Kiba bun ki mar-rep ki la hiar dor lut mynta bad katei ka la ktah bha ia ka rep ka riang ha ka thaiñ Ri-War.
Shillong, 01 Jymmang:Ryngkat ka pyrthei shi tyllup, ki nongbylla na ki jait kam bapher bapherhapoh ka lama ka Meghalaya Joint Council of Trade Union& Association (MJCTU&A), ki la pynlong ia ka jingrakhe kaba 128 ia ka sngi ki nongtrei bylla ha ka 1 tarik Jymmang ha ka nongbah Shillong ha kane ka sngi Nyngkong.
Ha kane ka sngi, ki la dawa ba ka sorkar jylla ka dei ban pynbna ia ka 1 tarik Jymmang kum ka sngi shuti paidbah man u snem kum ka dak ban burom ia ki nongbylla sngi.
Ki la dawa ruh ba ka sorkar ka dei ban long kaba treikam bad kaba smat ban tehlakam ia ka jingjur ki kam thombor ia ki kynthei khynnah ha kane ka jylla bad ban pynshitom kaba tyngeh ia kiba donkti.
Ki la kyrshan ruh ia ki jingdawa jong ki nonghikai skul lower primary bad upper primary skul ban ioh ia ka jingsiew kaba biang ba kin ioh ia ka jingim kaba donburom.
Ban kyntiew ne pynheh ia ki jingsiew ia ki nongtrei ha ki tnad bapher bapher ia baroh ki nongtrei.
Ki la dawa ruh ban buh ia kawei ka jaka na ka bynta ki nongiakhih ha kano kano ka bynta jong ka sor Shillong kumba long ha kiwei ki bynta jong ka ri.
Ia kine ki jingdawa la pynsngew da ki nongkitkam ka Meghalaya Joint Council of Trade Union & Association (MJCTU&A) kynthup u President MN Bhattacharjee bad u general secretary u JL Das ha ka jingialang kaba long hynne ka sngi ha jaka ieng kali ha phyllaw ka Additional Secretariat, Shillong ba la wan iashim bynta da ki spah ngut ki nongtrei na ki kynhun bapher bapher kiba pyniasoh bad ka Union.
Nongstoiñ, 1 Jymmang:Kawei ka Doctor kaba trei kum ka Medical Ophisar hapoh ka civil Hospital Nongstoin, kaba la tip kyrteng ruh kum ka Dr.
R.
S.
Marbaniang, ka la shah ktah kti ha u wei u briew u ba la wan ban buh nongpang ha katei ka hospital, katba ka dang pyrshang ban phah mih noh ia u shabar hadien ba la dep ban pynrung ia u nongpang sha jaka ai jingsumar ba kyrkieh.
Katkum ka tyllong khubor bala ioh lum da u nongthoh khubor la ong ba katei ka jingjia kala jia hynnin ka janmiet jong ka sngi u Blei, katba u tei u briew u bala tip kyrteng kum u Micky Syiemlieh 25 snem, na ka shnong Pyndengrei u bala wan ha ryngkat ki lai ngut kiwei pat ban wan buh ia u wei u nongpang ha katei ka hospital.
Shuh shuh ka tyllong khubor ka iathuh ruh ba hadien ba u tei u briew u la pynrung ia u nongpang sha katei ka Hospital, na ka liang jong ki Nurse kiba dei peit ha katei ka Hospital, ki la pynrung noh ia u nongpang shapoh jaka ai jingsumar ba kyrkieh (Emergency room) bad hadien ba ki la dep ban pynrung ia u nongpang sha katei ka jaka sumar ki Nurse ki la kylli ia ka kyrteng jong u nongpang na u tei u briew bad na ka liang jong u tei u briew u la thnum bad kren thlia da kaba u la ong ba “Donkam leh aiu ban da tip ia ka kyrteng".
Ym tang kata ki Nurse kiba don Duty ha katei ka Hospital, ki la iathuh ruh ba u tei u briew u la thnum bad kren thlia kren dait ia ki Nurse naduh ba khreh ban pynrung ia u nongpang shapoh jong ka Hospital bad ym shym la lah ban tip ruh na kaei ka daw ba u leh dom bad kren thnum ia ki Nurse bad hadien katei na ka liang jong ki Nurse kila pyrshang ban phah mih noh ia u tei u briew shabar hynrei um shymla ngeit satia kumta na ka liang jong ki Nurse ki la khot ia ki Doctor.
Hadien katei ka Doctor Marbaniang ka la wan sha katei ka jaka bad la lap ruh ia u tei u briew u bala kren dom ia ki Nurse bad na ka liang jong katei ka doctor ka la ong ia u tei u briew ba un mih noh shabar ban pynjai jai ia lade, hynrei hamar katei kapor u la tur shajan jong katei ka doctor da kaba peit dom ruh artad.
Haba iakren bad ki nongthoh khubor mynta ka sngi ka Doctor Marbaniang ka la ong “Hadien ba u tei u briew u la tur shajan jong nga, nga la beh ia u hynrei hamar katei hi kapor u la khynniat kynsan kynsan ia nga ar sien haduh ba ngan da sied shaduh ka kynroh bad donbok ba ha katei kapor la wan poi noh ki pulit ba don ha ka Police Booth jong katei ka Hospital la lah ban khang lad noh ia u tei u briew ba un dang jrong kti shuh shuh ia nga".
Hadien katei ka jingjia na ka liang jong katei ka Doctor ka la leit ban ujor syndon da ka ehajar ha thanad Nongstoin pyrshah ia u tei u briew u ba la jrong kti ia katei ka doctor bad na ka liang jong ki pulit ka Nongstoin kila dep ban register case ia u tei u briew bad ka jingtohkit ka dang iaid shakhmat.
Shillong, 1 Jymmang:U Acting Secretary ka UDP u bah Ryngkat Lyndem ha ka kyrwoh khubor u la ong ba ka UDP ha Pynursla Circle ka skhem bad ka tylli mlon hapoh ka jingialam jong ka President ka kong Banalari Khongwar.
U la ong ba ki 4 ngut kiba mih na ka seng ki dei kiba la shah weng na ka kam ba ki bat bad la pan jingpynshai ruh na ki.
U la ong ba Circle ka la ioh pdiang ia ki shithi na ki unit bapher bapher kaba pynpaw iaka jingshaniah kaba radbah haka jingialam jong ka Kong Banalari Khongwar kum ka President bad ki pynpaw ia ka jingbitar halor ka jingleh arsap kine ki dkhot kiba pyrshang ban ialam bakla bad thew ruh ban pynpait iaka Party.
U la ong biang ba u Bah Emming Khongngai, Executive Member ruh u don ryngkat bad ba u ruh u lah mih na ka Party ka long ka bym dei, namar u Bah Emming u lah pynshai ba kam don jingshisha ei ei ruh namar dang shen u pynpaw ia ka jingshaniah kaba skhem haka jingialam ka President, lyngba ka shithi kaba lah soi da baroh ki nongialam jong ki unit hapoh Circle.
Nongstoiñ, 1 Jymmang:Ka jingsniew kaba la palat pud jong ka surok Nongstoiñ-Maweit, ka la pyndik ia ki paidbah nongleit nongwan na ka por sha kapor bad ka jingsniew jong katei ka surok ka long baroh shi lynter naduh ba sdang ban mih na Nongstoin haduh ban da poi sha Maweit.
Ka jingpyndik jong katei ka surok ia ki paidbah kala jia bun bun snien ha kaba ki paidbah katei ka thain ruh kim don jingsngewpher shuh namar ki la long myllen, hynrei kaba sngewsih ka long ba mynta ka kynti ki paidbah katei ka thain, ki la ia lynniar , namar ba ka la poi shaduh u pud ba kin hap ban sahkut kali bun bun kynta ha katei ka surok.
Ia katei ka jingsahkut kali ha katei ka surok la sakhi naduh kine ki sngi ba la dep bad kaba la bteng ruh haduh mynta ka sngi ha kaba da ki phew tylli ki kali Iew bad da ki spah tylli ki trok ki la sahkut ha kawei na ki jaka kham harum ia ka shnong Nongsba bad kham haneng ia ka shnong Risiang kaba dei ka surok bah Nongstoin- Maweit.
Shuh shuh ka daw bah jong ka jingsahkut kali ha katei ka surok ka long namar ka jingbun palat ki trok kit dewiong kiba iaid lyngba katei ka surok bad khamtam ka surok ka la sniew lypa bad da ka jingiaid jong kitei ki trok kit dewiong kala nang pynjot shuh shuh ia ka surok ha kaba ka pynthut pat ia ka leit ka wan jong ki paidbah.
Ha kaba iadei bad katei ka bynta na ka liang jong u bah Ricky Sohlang haba iakren bad ki nongthoh khubor u la ong ba lada ka tnad PWD kam lah ban leh ei ei khamtam ban maramot ia katei ka surok na ka liang jong ki paidbah ka thain kiba la iai mad ia kiba bun ki jingeh kim banse ban hap khang noh shi syndon ia ka jingiaid ki kali heh na katei ka surok.
Jowai, 1 Jymmang:Uwei u briew u la shah dung ha ka por ba u dang wan bri.
Kane ka la jia ha ka shnong Moorap ha ka miet 30 tarik une u bnai ba la dep.
Ka long jong utei u briew, ka kong Triphi Pala ka la wan ban ujor sha ki pulit bad katkum ka jingujor jong ka, la iathuh ba ha ka 30 tarik por 7:30pm katba u lok jong ka u dang wan bri, ynda poi ha surok Nongkynrih, u Chen Langshiang uba dei na kajuh ka shnong u la dung ia u da ka tari haduh ba u la mynsaw jur bad la pynkit ia u sha Dr.
Norman Tunnel Hospital Jowai ban ioh jingsumar.
Na ka liang ki pulit ki dang thwet ban kem ia utei u ba donkti.
Nongstoiñ, 1 Jymmang:Ka khubor ba la iohlum mynta ka sngi la ong ba ki pulit jong ka Nongstoin kila ioh ban tam ia kawei ka met iap jong u wei u khynnah samla na kawei ka wah kaba la tip kum ka Wah Tlon kaba don sha ki thain Mawshynrut West Khasi Hills District.
Ka tyllong khubor ka iathuh ruh ba u tei u samla u ba la iap ha katei ka wah la tip kyrteng kum u Lamphrang Pariong 26 snem ka arta u ba dei na ka shnong Mawthoh West Khasi Hills District, bad la lap ia katei ka met iap da ki khynnah ap masi bad hadien katei kila pyntip noh sha ki nongshong shnong ba marjan ha kaba kila pyntip pat sha ki pulit ka thanad Nongstoin.
Na ka u Bah G.
D.
Kharwanlang, Superintendent of Police ka West Khasi Hills haba iakren bad u nongthoh khubor u la ong ba mar ia ioh jingtip halor katei ka jingjia ki pulit jong ka Nongstoin ki la her bak sha katei ka jaka ban lap ia katei ka jingpyntip jong ki paitbah.
U Bah G.
D.
Kharwanlang ula iathuh ruh ba ki pulit kim pat shym la lah ban pynshisha halor ka jingiap jong utei u rangbah wat la katta nakaliang jong ki pulit ki dang pynlong iaka jing tohkit halor katei ka kam.
Shuh shuh hadien katei na ka liang jong ki pulit ki la pynkit noh ia ka met iap jong utei u samla sha Hospital naka bynta ban leh ia ka Postmortem ban lap iaki jing shisha baroh.
Shillong, 7 Jymmang:Ha ka 4 tarik u jymmang , ki pulit ki la ioh bat ia kawei ka trok kaba don ia u nombar ML-10B-2896 ba la niah da u Banlumlang Khongtani (32 snem karta) ha Pynursla.
Na katei ka trok ki la ioh kurup 8 tylli ki masi, hadien ia katei ka trok kumjuh ki masi la aiti sha ki Custom ban leh ia kaba donkam.
Jowai, 1 Jymmang:U Myntri ka tnad badei peit ia ka bording u ma Sniawbhalang Dhar mynha kane ka sngi saitjain u la plie paidbah ia ki surok kaba la shna ha ka thain San Shnong ha ka jinglut kaba 1 klur na ka bynta 9 km haba kheinlang.
Ha kane ka sngi la pynlong ia ka jingialang paidbah ha ka shnong Muthong hapoh ka jingpyniaid jong u Rangbah Shnong u ma Helping Phawa.
La iadonlang ruh u ma Justine Dkhar, MLA ka thain bad u MDC ka thain u ma Laski Rymbai nalor ki rangbah shnong bad ki paidbah nongshong shnong katei ka thain.
Ia katei ka surok pohshnong latei lyngba ka skim SPF na ka tnad NEC jong ka PWD, East Jaintia Hills.
U ma Sniawbha ha kane ka juh ka sngi u la plie paidbah ruh ia ka shad sukra ka shnong Mutong.
Haba kren ha ka jingialang, u ma Sniawbha u la kular ban synniang na ka skim sorkar haduh 5 lakh na ka bynta ban iarap pisa ia ka shnong na ka bynta ban tei ia ka iing dorbar (Community Hall cum Indoor Hall) kaba ka shnong ka la mang ban pyllut haduh 45 lakh.
Ka Shnong Mutong ka la dep ioh ruh ia ka skim kaba 5 lakh na u MP, u ma Vincent Pala na ka bynta katei ka jingthmu jong ka shnong.
Shillong, 01 Jymmang:Ki nongialam ka Seng Samla Tynring, ki la kynnoh ba u Sordar ka Shnat Raid Tynring u Bah CA Diengdoh u la leh marwei khlem ka jingtip lang ka dorbar da kaba shu pom pathar ia ki dieng na ka bynta ka jingthmu ban pdiang ia ka jingiaseng Synod kaban long ha u snem ban wan ha katei ka jaka kaba khot ka Lumswai.
Haba kren sha ki lad pathai khubor ha kane ka sngi Nyngkong, u secretary ka Seng Samla Shnong Tynring u Bah Bapynbiang Nongspung lem bad u President Bah Testerwell Nongrum ki la kynnoh ba u Sordar u la pom lut ploin ia ki dieng da kaba shim kabu ha ka kyrteng ka jingiaseng Synod kaban sa pynlong ha u Lber 2018 ban wan.
“U sordar u la shu pom pathar ia ki dieng khlem kano kano ka jingtip ne ka rai lang jong ka dorbar nalor ba um ju khot dorbar naduh u snem 2011", la ong u Bah Bapynbiang Nongspung.
Katkum ka jingong kine ki nongialam ka Seng Samla Shnong Tynring, ka jingheh jong katei ka jaka ka long kumba 3-4 akar bad u Sordar khlem kano kano ka jingiakren iapynbeit ha ka dorbar shnong, u la leh marwei da kaba pom khait ia kitei haduh ba katei ka jaka ka la kylla syllen syndon mynta.
Katkum ka jingkynnoh jong ki nongialam ka Seng Samla Shnong Tynring, wat ia ki dieng ba la pom na katei ka jaka ruh, ym shym la tip ha kano ka dur la pyndonkam ne shaei la kit ia ki.
Ki la kynnoh ruh ba une u sordar um ju khot dorbar naduh u snem 2011 haduh kine ki sngi lait noh tang shi sien ba u khot ia ka dorbar ban iabam khana hadien ba ka KHADC ka la pynlait ia ka jingsospon ia u ha u snem 2015.
Ki la iathuh ba halor ki kam bym hok jongu, ka KHADC ha ka 25 tarik Iaiong, 2017, ka la hukum ia u ban lum dorbar hapoh shiphew sngi bad na ka liang jongki, kin sa ap ia kane ba un khot, ha kaba ki paidbah ka shnat Raid kin sa ai ia ka jubab halor ki kam jongu.
Ki la kynnoh ba kaba lyngngoh ka long ba ha ka shithi ba la pan jingshai ka seng, u Sordar bad katto katne ki dkhot ka Executive committee ba la phah sha ki nongialam ka Seng Samla ha ka 15 tarik Nohprah, 2016, ki la kam ba ka la don ka dorbar shnat raid Tynring ba long ha ka 18 tarik Nohprah 2015, kaba la pdiang bad mynjur ia ka jingpan jaka ban pynlong ia ka Synod ha katei ka jaka kaba khot ka Lumswai bad ka la ai bor ha ka Executive committee ban pynkhuid ia ki dieng na katei ka jaka.
“Ha ka jingshisha ha ka 18 tarik Nohprah, 2018, u sordar u la shu pynlong jingialang pynkup burom ia u namar ba u la lait na ka jingshah sospon na ka KHADC bad ka la don tang ka jingpynkup jain ryndia bad kam don satia kano kano ka jingiakren ne ka rai halor katei ka jingpom dieng", la bynrap u Bah Nongspung.
U Bah Nongspung u la ong ba kaba lyngngoh ka long ba kumno u sordar u la leit jurip ia katei ka jaka ban pynlong Synod haba u shah sospon ha ka KHADC.
Shillong, 1 Jymmang:U Bah Sajay Laloo, ula thoh mynta ka sngi sha U Chief Secretery ka sorkar Meghalaya, ha kaba ula ujor halor ka jing bym pyntreikam jong ka sorkar Jylla, ia ka hukum jong ka National GreenTribunal, kaba ka la pynmih, ha ka 10tarik Iaiong 2017.
U Bah Laloo, u ong ba ka sorkar, ka shaniah ban pynkhuid ia ka wah Myntdu, tang ha ka Jowai Municipal Board, kaba dei ruh ka tnat kaba ialade ruh ka don ka jingpang kaba jur bha, namar tang ka tulop ki nongtrei lajong ruh kam lah satia ban siew.
La ong ba haduh mynta ka JMB, kam don satia wat tang ka jaka bret niut ha ka sor bah Jowai, lait noh, tang I jaka bret niut iba shi dana eh.
La ong shuh shuh, utei u rangbah, ba ka tnat pynroi sor, kam shym la pynsangeh satia ia kito ki jingtei iing, kiba don ha ki rud um jong ka wah Myntdu bad ka tnat khlaw ruh, ka dei ban khang ia ki kam pynjaboh, kiba don ha katei ka Wah.
La ong shuh shuh ba ki nala, kiba na ka nongbah Jowai, ki tuid lut ia ki jaboh jabain sha Wah Myntdu bad nangta sa ki bitor kyiad ruh ki tuid lut sha katei ka wah.
U Bah Laloo, u khmih lynti ba ka sorkar Jylla, kan pyntrei kam hok ia ka hukum jong ka NGT bad ba ka sorkar kan bthah ba ka tnat PWD, kan shna ia ki nala kiba biang bad kiba pyntuid jaboh bad kumjuh ba ka tnat PHE, kan ai ia ki painkhana duna dor, ban nym don ka jingleit shabar sha ki rud nong jong katei ka nongbah.
Jowai, 7 Jymmang:Na ka bynta ban iada ia ka mei Mariang kaba don jingim ha Sla pyrthei, Ka Balang Presbyterian Jowai ka la pynlong ia ka seminar ha halor ka phang, “Ban Pynneh Pynsah ia ka Mariang" ia kaba la pynlong da ka tnad Socio-Economic Life Development Committee ka Balang Jowai ha kane ka Sngi Saitjain.
Ha kane ka sngi, la wan ia shim bynta da ki Rangbah Balang, ki Tymmen Basan bad da ki Pastor nalor ki paid riewngeit.
U nongkren ba kyrpang ha katei ka Seminar u long u Tymmen Basan PSH Bonnie, IFS uba na ka Balang Kynton Massar.
U bah Bonnie haba kren, u la ong ba ka ri kum Khasi Jaintia ka long ka ri kaba la kyrkhu da U Blei.
Ka don kynrei ia ki lum ki wah, ki khlaw ki bthap ba itynnad bad ka don ka spah Mariang ba bunjait hynrei namar ka jinglalot spah ia kane ka Mariang ba aiei U Blei la pynjot pynpra.
“Ki lum ba jyrngam, ki khlaw barben, ki um ba shngiam, ki Sim ki doh, bad ki mar pohkyndew, ki la duh bad jan duh lut namar kane ka jinglalot", la ong u T.
Bn Bonnie.
La pynjot ia ki kum ki wah da ki company bapher bapher ban wan dei ia ki mar pohkyndew na kane ka rilum jong ngi", u la bynrap.
Na ka liang utei u nongsharai Balang, ula kyntu jur ia ki paid riewngeit bad ia ki paidbah ban kyndit bynriew ban iada ia ka mariang namar ba ka Bible ruh ka kren ban iada ia ka Mariang.
Shillong, 1 Jymmang:U Bah Bindo M Lanong, nongialam ba rangbah jong ka seng UDP, ha ka kyrwoh mynta ka sngi, ula ong ba ula sngew kyndit, haba ki nongialam BJP ka Meghalaya, ki byrngem ban pynkem bad ujor pulit, ia kito kiba kdew kti ia ki jingleh jong ka seng BJP.
Utei u rangbah u niewtang ba ki jingleh jong ka BJP, kiba long beain, ki kynthup ia ka ka jingbyrngem, jingpynshi-tom, jingkem bad set patok ia ki briew kiba bam, die bad khaii doh masi baroh shiryta, kum sha Maharashtra, Kashmir, UP bad shawei-shawei, kaba lah ban poi shane ruh.
U Bah Bindo, u ong shuh ba ka jingphah rwai ia ki jingrwai kiba ki briew kim nang bad byrngem ban beh ia ki briew na ka ri India, lada kim rwai ia ka jingrwai Vande-Mataram bad utei u rangbah, u ong shuh “Wat la ngi baroh ngi ia rwai kmen ia ka Jana-gana-mana….
, kaba long ka national anthem".
La niewtang shuh da utei u rangbah, halor ka jingphah khrai khlieh ia ka Mamata Banerjee, myntri rangbah ka West Bengal bad ban ai sngewbha da ki lak ia kiba lah ban leh ia kane ka kam, ia kaba la kren shit khlieh paidbah, da u nongialam ka seng samla BJP, dang ha kine ki sngi ha UP.
Kiwei pat ki mat, kiba utei u nongialam UDP, u sngew pyrshah, ki long kum ka jingpynkut noh ia ka jingailad bad jingshah ban shong (visa) ia ki Missionary bar-ri kiba la don ha ri India da ki phew-phew snem, ba kin mih noh na ka ri India, ki klet noh ba bun ki mihoneri India ruh ki leit shong bad ialap sha kylleng ki ri ka pyrthei bad nangta sa ka jingbuh ia ki jingrakhe kam sorkar ha ki sngi khraw jong kiwei ki jait niam bad ki jingpynwit-pyndik babun rukom bad nangta ka jingpynbor ban kren ia ka ktien, kaba baroh ki jait bynriew bapher-bapher ki dei ban kren, bad mynta la sdang ban pynkylla wat ia bun ki phlim Phareng sha ka Hindi, ha ki prokram TV.
“Tip sa kiei ba ki dang mut ban leh, khlem burom shuh ia ka Constitution ka ri India bad ia ki ain ki kanun" kylli U Bah Bindo.
“Ngi na ka UDP bad kum ki paidbah baroh ki bym ju mad ne iohi ia kine ki kam pynbor bad byrngem briew (dictates and intimidations), ngi kwah ba ka BJP ka dei ban burom nyngkong eh ia ka Constitution jong ka ri bad ban bud ia ki nongrim kiba pruid dak hapoh jong ka, khnang ba ki paid bapher-bapher kane ka ri baiar kin im-kin shong kin-sah ha la ki riti-dustur, ka ktien ka thylliej, ka mane-blei katba mon bad kumta ter-ter.
Ngi kyntu ia ki paidbah ba kin rwai-kin siaw,kin bam-kin dih, kin kren-kin khana, kin mane-kin duwai-kin knia kumba ju leh bad ngin ym pdiang da lei-lei ia ki jingbynbor beain (unlawful imposititions ) jongno-jongno" ong utei u heh BJP.
U Bah Bindo, u pynpaw, ba ka long kaba kongsan ruh mynta ka long ba ki rangbah BJP, ka Sorkar India kin kren hi bad kdew da kaba shai ia ki nongrim jong ki (policies) halor kitei ki mat bad kiwei de, namar kim khia bad don jingmut ki jingkren ki nongialam BJP ka jylla, kiba mynta ki don, tang katno pat la wan bujli nongkit kam da kiwei pat, ia kaba la dep iohi baroh shi katta.
La kren pynkut, da U bah Bindo “Lada kitei ki jingkdew jong nga ki long kiba be-ain, sdang noh shuwa na nga ia kata ka FIR".
Shillong, 7 Jymmang:U nongialam ka ANVC-B (ka seng kaba ia soi ia suk bad ka sorkar) u Bernard N Marak uba la shimti ruh mynta ia ka kam Nokma u la pynpaw ka jingbitar ia ka jingtyrwa ka sorkar ban ailad ia ka Meghalaya Minerals Development Corporation Ltd (MMDC) ban tih dewiong ha kane ka jylla.
U Bernard u la ong ba ka dei ka kamram jong ki District Council ban thaw ia ki kyndon tih dewiong ha ka jylla.
U la ong ba ka jaitbynriew Khasi, Jaintia bad Garo ka don ia ka jinglong trai ha ki ka khyndew ka shyiap bad ka jingtyrwa ka sorkar u la ong ba ka dei ka jingbakla kaba jur bad katei ka jingleh ka sorkar u la ong ba mut ban pynklun ia ki jaka puta ban ioh long trai halade.
U la ong ba donkam ban pynwandur bha ia ki polisi jong ka sorkar ba kin nym ia tyngkhuh bad ka bor kaba ka 6th Schedule ka la pynkup ha kaba u la ong “Ka Meghalaya kam lah ban long trai ia ka khyndew , ka jingioh jong ka ban long trai ka dei tang lyngba ka jingshim jaka bad katei ruh ka dei kaba la pyrkhing bha hapoh ki jaka riewlum ne ki schedule area".
Na katei ka daw uteri u nongialam barim ka seng lehnoh ba la ia suk bad ka sorkar u la ong ba dei tang ki District Council kiba lah ban kren ia katei ka kam, u la ong biang ba ka sorkar jylla kan ym lah da lei lei ruh ban pynmih ia ki aiñ ki kyndon ban ong leh ia kata ne wat leh ia kata bad ka sorkar ka donkam ban pule bniah bha ia ka khana pateng jong ki riewlum.
“Ka dei ka kamram jong ka District Council ban iada ia ki paidbah na ka jingshah lehbeiñ ne ka jingthmu ban knieh noh ia ka hok jong ki" ong u Bernard.
Shillong, 7 Jymmang:U President ka Meghalaya Pradesh Youth Congress u Richard M Marak u la ther tyngeh ia ka sorkar BJP da kaba kynnoh ba marsien wan ka sorkar BJP ha ka bor ki marbam mardih ki la kiew dor bad katei ka buh jingeh ia ki paidbah, u la ong ruh ba shuwa ban wan ha ka bor u myntri rangbah duh u Narendra Modi u la kular bunjait ki jingkular ia ki paidbah kata ban pynrung pisa ha ka Account jong ki, ban pynioh kam iohjam, ka Sab ka saath sabka Vikash, Achedin hynrei mynta ki kylla lut da khongpong ha kaba ka sorkar ka la lute kylla na u paidbah da kaba pynduh ia ki tyngka rim bad pynmih da ki tyngka thymmai kiba u paidbah u la kyndhu jingeh.
Utei u nongialam ki samla ka seng Congress u la ong ba ka seng Congress ka la leh palat ban ia kaba ka la kular ha ki mat elekshon jong ka bad ka ialeh ruh kumno ban wanrah ka jingiatylli ha ka imlang sahlang, “Hynrei ka BJP bad ki paralok seng riewlum jong ka ki pyrshang ban wanrah ka jingiapher bad ka jingpait jingpra ha ki paidbah" u la ong.
Katei ka jingkren u President ka Youth Congress ka dei ka jingialang kaba la long ha ka sngi saitjaiñ ha Nongjri kaba hap ha Mawhati konstitwensi ha kaba la pynskhem ia ki nongkitkam ka Mawhati Assembly Youth Congress kaba u bah Aiborlang Lyngdoh u la bat kum u President , Rapbor Moksha – Vice President bad Gershom Dkhar -General Secretary.
Ha katei ka jingialang la donlang ruh u Kyrshan Pamshong, President Shillong Lok Sabha Youth Congress, Rajesh Lapang, President Ribhoi District Youth Congress, Fernandez Dkhar, Secretary Shillong Lok Sabha Youth Congress, D.
Daminot Sylliang, President Mawhati Block Congress Committee, Charles Marngar, Secretary Meghalaya Pradesh Congress Committee, Otril Pamshong, Working President Mawhati Block Congress Committee (MDC barim ka Mawhati) bad kiwei pat ki nongialam ka seng Congress.
Ha katei ka jingialang u President ka Youth Congress u la kob ruh ba ka seng Congress kan wan biang ha ka bor synshar ha u 2018 ha kane ka jylla.
Shillong, 7 Jymmang:U pulit pyniaid kali UB Constable u M.
Kharwanlang jong ka Sadar Traffic Branch, Shillong u la ujor sha ki pulit ba ha ka 5 tarik u jymmang ha ka por 7:45 baje mynmiet, uwei u briew uba la tip kyrteng kum u Siljrang D Sangma, 28 snem karta uba la bu-aid u la pynthud ia ka iaid ka ieng ki kali da kaba ieng hapdeng surok hajan ka Green Hills Restaurant kaba don ha Polo.
Ki pulit ki la thep ia u hapoh Traffic Booth bad la pyntip ruh sha Pasteur BH.
Ha katei ka por uwei pat u paralok jong u uba la tip kyrteng kum u Latti M Marak uba la bu-aid u la shoh ia utei u pulit pyniaid kali, ki pulit ki la kem ia kitei baroh 2 ngut.
Shillong, 07 Jymmang:Ka Meghalayan SSA School Association (MSSASA) kaba shong jingialang hynnin ka sngi, ka la pynpaw ba ka la shai ia ka jingpynbna ka sorkar ha kaba iadei bad ka jingsiew ia ka arrear na ka bynta ki nonghikai SSA ha kane ka jylla.
U President Bah Aristotle Rymbai haba kren sha ki nongthoh hadien ba la wai ka jingialang ka seng ha kane ka sngi Saitjain, u la ong ba ia ka ka arrear la shai ba kan treikam naduh 1 tarik Iaiong, 2016 ha ki ar bynta kata ia ki nonghikai kiba la biang ka kyrdan bad kito kiba khlem pat biang ne ki qualified bad unqualified.
U la ong ba ia kito ki nonghikai SSA kiba la biang kin ioh T.
19044 katba kito ki bym pat biang kin ioh T.
13335 kiba hap ha ka kyrdan Lower Primary skul katba ia kito kiba hikai ha ka Upper Primary kiba la biang kin ioh T.
20493 katba ki bym pat biang kin ioh T.
14392.
Ha kajuh ka por, u la ong ba ka jingialang ka la kyntu ia ka sorkar ba kan siew ia ki4th Teacher T.
20493 kumba ioh lem ia kiwei ki nonghikai.
Ha ka jingshisha, ka sorkar jylla ha ka jingialang ka kynhun myntri ka la rai ban pynkiew ia ka tulop baroh ki nonghikai adhoc 100 percent.
Kaba mut ba ki 4th teacher kiba ioh T.
6 hajar mynta kin ioh T.
12 hajar.
U la ong ba ia mynta ka seng kan ap ia ka jingthoh na ka sorkar kumba la iakren bad ka myntri dang shen, ka Kongg Roshan Warjri halor kane ka kam.
Lah ban kdew ba kine ki nonghikai ki la pynlong ruh ia ka jingiakhih paidbah ha ka nongbah Shillong da kaba iaid rally ha kane ka taiew ba la dep ban dawa pynkiew tulop ia ki nonghikai skul SSA ha ka jylla.
U Bah Aristotle u la ong ruh ba kumba ka long mynta ka jingdawa jong ki kala iaid sha khmat bad wat kito ki nonghikai kiba khlem pat pyndep ia ka Diploma in Elementary Education (D.
El.
Ed) ruh kin sa ioh ia ka jingsiew kumba ioh lang kiwei ynda ka sorkar kala pynmih ia ka jingpynbna sorkar, hynrei hapoh ar snem ki hap ban pyndep pat ia ka D.
EL.
Ed.
Ha kaba ia dei bad ka jingpyndep ia ka jingshah hikai kaba kyrpang kum ki nonghikai ia ka D.
EL.
Ed, na ka liang jong ki nonghikai ki kloi ban pyndep ia kane ka training lada ki dei ban pynlut na lade ruh, hynrei ka sorkar ka dei ban ong pat kiwei kita ki jaka kiba la ithuh da ka sorkar ba kin pyndep ia kane ka jinghikai kaba kyrpang.
Nongstoiñ, 6 Jymmang:Hadien ba ka Meghalaya Pradesh Congress Committee (MPCC), ka la i bit ban jied ia u bah Bormanding Nonglang kum u President ba thymmai jong ka West Khasi Hills District Congress Committee; na ka liang jong ka District Youth Congress ha ka 1 tarik u Jymmang ka la ioh ban pynlong ia ka jingialang na ka bynta ban pynkup burom ia u tei u President ba thymmai jong ka DCC.
Ia katei ka jingialang la pynlong hapoh Congress Bhavan ha Nongstoiñ, ha ryngkat ka jingdonlang u Chief Adviser ka DCC, U ma BK Bani, ka Dr.
Eureka Lyngdoh, U bah Gabriel Wahlang President ka NBCC, bah Kimfa Sidney Marbaniang, President ka RBCC, u bah Lambok Nongrang na ka Mairang BCC, u bah S.
Rashir na ka Mawshynrut BCC bad kong Irin Lyngdon na Mawthadraishan BCC bad kiwei kiwei.
Hadien ba ka District Youth Congress ka la dep ban pynkup burom ia u President ba thymmai jong ka DCC, la bteng pat sa ka jingialang na ka bynta ban pynthymmai noh ia baroh ki nongkit kam, ba kynthup ia ki President, ki dkhot Executive Committee bad kumjuh ki nongkitkam jong baroh 5 tylli ki Block Congress Committee ha ryngkat ka jingpynskhem ruh artad ia kitei ki nongkit kam kiba thymmai.
Shuh shuh ha katei ka jingialang la ioh ruh ban iakren na ka bynta ki kam jong ka seng bad khamtam ha kaba iadei ban nang pynkhlain shuh shuh, hapoh jong ka thain khang ba kan wanrah ia u soh jong ka jingjop ha kane ka Election sha ka iing Dorbar thaw ain jong ka Jylla ka ban sa long shen.
Katba na ka liang jong u President ka DCC ba thymmai u bah Bormanding Nonglang haba ai jingkren ha katei ka jingialang, u la ai khublei kyrpang ia ka MPCC kaba la ibit ban jied ia u, kum u President jong ka DCC bad kumjuh u la ai khublei kyrpang ruh ia ka District Youth Congress kaba la pynkup burom ia u, bad ha kajuh ka por u bah Nonglang u la ong, ba kaba don kam ia ka seng, ka long ban ioh ia ka jingjop ha u 2018, ka donkam ka jingiatylli bad ka jingiatreilang da baroh ki nongkitkam jong ka party baroh kawei.
Shillong, 7 Jymmang:Ki don 3 ngut kiba la paw kyrteng ha Mawkyr-wat konstitwensi ki ban ia knieh tiket na ka seng Congress ban ia khun ha ka elekshon MLA 2018.
Ki lad khubor ki la iathuh ba kitei baroh 3 ngut mynta ki la iaid bha ha Mawkyrwat konstitwensi ban ia kynduh ia ki paidbah bad ban pynithuh ialade bad ban pynpaw ruh ba ki don jingthmu ban ia khun ia ka elekshon 2018.
Kitei ki 3 ngut kiba la paw kyrteng ban ia knieh tiket Congress ki long u MLA ba mynta uba dei ruh u symbud myntri rangbah barim ka sorkar jylla u bah Rowell Lyngdoh, u MDC ka Langrin u bah Manstudy Nongrem bad uwei pat u bah Kynpham Kharlyngdoh u President barim ka KSU Delhi kumjuh u Assistant Education Secretary barim ka KSU Sengkmie uba la pyniasoh ialade sha ka seng Congress.
Haba ia kren bad u Rupang u bah Rowell u ba dei ruh u MLA ba mynta ka Mawkyrwat u la iathuh ba u la pynkhreh ialade ban ia khun ha u 2018.
Haba la kylli pat la un dang thikna ne em, ba un ioh tiket na ka seng Congress, utei u rangbah, ula ong “Ia ka tiket yn sa ia kren, ynda la dei ka por elekshon bad ynda haba ka Congress kan khot aplikeshon".
U bah Rowel, u iathuh ruh ba um don ka jingartatien, ban ioh tiket ha u 2018 naba u dang dei U MLA ba mynta jong katei ka seng.
Kiwei pat ki lad khubor, ki iathuh ba utei u rangbah, mynta um da don shuh ka jingiajan bad ki nongialam rangbah ka Congress ha ka jylla, wat la u dei u MLA Congress ruh bad la iathuh ba kiba bun ki nongkyrshan jong u ki la duh jingkyrmen ba un ioh ia ka tiket bad ki la suba ba ia ka tiket lah ban ioh u MDC ka Langrin u bah Manstudy Nongrem ha kaba ki la iathuh ba utei u MDC u don ka jingiadei ba khamjan bad ka sorkar kumjuh ki heh Congress, khamtam u myntri rangbah u Dr.
Mukul Sangma ban ia u bah Rowell.
Ki lad khubor ki la iathuh ruh ba u bah Rowell u la leit Delhi ban ia kynduh ia ka President rangbah jong ka seng Congress ka Sonia Gandhi, hynrei haba ia kren bad u, u la kyntait bad u ong ba u khlem leit satia sha Delhi ban iakren ia ka tiket elekshon 2018.
Shillong, 07 Jymmang:Bunsien haba ki paidbah kim lah siew ia ka bai thang ding namar ka jingkiew lymmuh, ka sorkar ka kloi ban leit ot noh wut wut, hynrei lada ki leit ban ujor namar ba ka kiew pathar ka bai thang ding, kam ju sngap bad kam leh eiei.
Ki paidbah ka thain Pynursla ki la lynniar namar ba ka bai thang ding ne ka bill ba shna ka MPDCL ka tnad MeECL ka la kiew shaba palat liam ha kine ki bnai haduh mynta.
Ha ka jingiakynduh u nongthoh khubor, ki bun ki nongkyndong kum na Lyndem, na Wahkhen, na Pynursla, Korblang, Mawdang, Tynriang bad kiwei ki shnong ki la pynpaw ia ka jingsngew lyngngoh ia ka jingkhein bai thang ding ka MPDCL kaba la kiew sha la T.
1500 haduh T.
2000 na kaba mynshwa kaba long tang T.
200, ne T.
300.
Ha ka jingiakren bad u Bah Promeyoo Khongjirem uwei na ki samla ka thain Pynursla, u la iathuh ba ha shnong Wahkhen, ki longiing kiba ju ioh ia ka ding baduk, kiba shu pyndonkam tang ar tylli ki bulb ka bai thang ding ka poi haduh T.
15 spah haduh T.
2 hajar ha kine ki bnai ba la dep.
“Mynshwa, ka bai thang ding ka long tang 2-3 spah hynrei mynta ka la kiew shaduh bym lah mut dur shuh haduh T.
15 spah haduh T.
2 hajar", la ong u Bah Promeyoo Khongjirem.
U la ong ba kane ka jingkiew ka bai thang ka la ktah haduh katta ia ki nongpyndonkam ding ka MeECL namar ba kiba bun ki dei kiba duk, kiba pyndonkam tang uwei ne ar tylli ki bulb.
Katkum ka jingiathuh une u rangbah, kila don ki nongthang ding kiba la leit ujor sha ka ophis jong u SDO ka MeECL ha Pynursla ruh ha kine ki sngi, hynrei kim shym la ioh ia ka jubab kaba hun.
“Ngi la iakynduh ia ki heh ka MeECL ha Pynursla ha kine ki sngi kim shym la lah ban ai ia ka jubab kaba hun", la ongg u Bah Promeyoo Khongjirem.
U la kyntu ba ka MeECL ka dei ban peit bha ia kane ka jingeh ba ki paidbah baduk ka thain ki iakynduh namar ba ka jingthang ding bad ka jingkhein kam iahap satia bad kan long kaba eh ia ki ban siew bai thang ding da ka hajar namar ba ki kamai kyndoi jakpoh man ka sngi.
Lah ban kdew ba MLA ka Nongthymmmai u Dr Jemino Mawthoh ha ka jingkren ha iing dorbar dang shen, u la ong ba ka sorkar haba ym lah siew kiba duk ki nongkyndong ia ka bai thang ding tang namar ba pynkiew lummuh, ka MECL ka kloi ban shain kuna wut wut hynrei haba ki kompeni ki sah ram da ki klur kam leh eiei.
Ka sorkar ka dei ban pynlait na ka jingpynshitom ia kito ki longing kiba duk namar ba ka jingbakla kam dei na ki.
U Dr Mawthoh u la ong ba lada ka MeECL ka kloi wut wut ban ot ia ka ding, ban shain kuna namar ba ki briew kim lah ban siew ym namar ka jingbakla jong ki, ka la leh aiu pat ia ki kompeni kiba la ashram da ki klur tyngka.
Ban lait ia ka jingeh jong ki paidbah, u Dr Mawthoh u la ong ba ka sorkar ka dei ban shna ia ka bai thang ding man u bnai khnang ban pynsuk ia ki nongsiew.
Nongstoiñ, 6 Jymmang:Ka shnong Nong-mawlong ka dei kawei na ki shnong kaba don tang kumba 29 tylli ki long iing bad kaba jngai ruh tang kumba 3 KM na Langpih, ka la don hapdeng ka jingkulmar jingmut namar ka jingiatan tyllai ki ar Hima, kata ka Hima Raidmynsaw Sirdarship bad ka Hima Nongmyn-saw Syiemship.
Wat la ki paidbah nong shong shnong katei ka shnong ki don hapdeng ka jingbym sngewthuh sngewthaw namar katei ka jingia tan tyllai kitei ki ar Hima; na ka liang jong u Sordar katei ka shnong u bah J.
B.
Nonglang u la kyntu ia ki paidbah nong shong shnong ba ki dei ban long kiba ia tylli kawei bad u la ai jingmut ruh ba ki paidbah kiba kwah ban leit pyniasoh sha u Syiem lane sha u Sirdar ki lah ban leit, hynrei kim dei pat ban iashun iwei ia iwei namar ba katei ka kam pat shai bad ka dang don ha pdeng ka kynrum kynram bad na ka liang jong ki paidbah ruh ki la mynjur ia katei ka jingkyntu jong u Sordar.
U bah R.
M.
Nong-phud Secretaty ba pura jong ka shnong Nongmawlong haba iakren bad ki nongthoh khubor u la ong ba kaba la pynsngewsih pat ia ki bor pyniaid shnong jong ka shnong Nongmawlong, ka long ba U Bah Phlongwing Syiem, u briew jong u Acting Syiem ka Hima Nongmynsaw, ula wan thung sop sop ia U Bah Orristar Lyngkhoi, kum U Sordar Nongmawlong, ha ka 10tarik Iaiong bad nangta ia U bah Primly L Marshillong kum u Secretary jong katei ka shnong.
Shuh shuh u bah Nongphud u la iathuh ruh ba hadien ba ki paidbah shnong ki la ioh jingtip halor ka kam thung Sordar bad Secretary sop sop, ki la kyntait mardor ban pdiang ia kitei ki ar ngut kiba la shu thung sop sop bad ki la pan ruh ia ka jingpynshai na ki briew jong u Acting Syiem.
Kam kut tang katta, hynrei ha ka 30 tarik u Iaiong ki paidbah katei ka shnong, ki la iohi ia ki kot jingpynbna (Notice), ha manla ki lad shnong kaba la wer ia ki paidbah shnong ba kin ia mih paidbah ha ka 3 tarik u Jymmang sha ka Dorbar jong u Syiem ka ban long ha ka madan phutbol bad ha kitei ki jingpynbna la soi kyrteng ruh da u bah J.
P.
Lyngdoh secretary sop sop jong katei ka shnong.
Na ka liang jong ki paidbah ruh kila ia leit sha katei ka Dorbar, bad ha katei ka Dorbar ki paidbah kila buh jingkylli ruh ba mano ba la aibor ban pynlong ia katei ka Dorbar bad kaei ka jingthmu bad ki la buh jingkylli ruh ba kumno haba u Sordar bad Secretary ba pura jong ka shnong ki don, la soi ia ka jingpynbna da ki briew kiba la shu jied sop sop bad na ka liang jong u bah JP Lyngdoh secretary sop sop u la kren shai da kaba u ong “Ngim wan ban ban pynshai" bad u la mih jyndat noh na katei ka Dorbar.
Ym tang kata ha katei ka Dorbar kala don ruh ka jingiamai ia nia ha pdeng jong ki paidbah bad ki briew jong u Acting Syiem ha kaba ki la ia syndong kti ruh bad na ka liang jong ki paidbah ki la kynnoh ruh ba u bah u Orristar Lyngkhoi bad u Primly L Marshillong ki la ialam bakla ia ka shnong da kaba pynklumar shnong tang ban ioh long Sordar bad Secretary jong katei ka shnong katba ki paidbah shnong Pat Kim don jingmon satia.
Shillong,7 Jymmang:Ha ka janmiet sngi thohdieng ka la don ka jinghap phria kaba jur ha ki thaiñ Mawshynrut, West Khasi Hills District.
La iathuh ba katei ka jinghap phria ka la neh kumba shi kynta tam, hynrei la ong ba ka jinghap pat ki phria kiba kham heh ka la neh kumba 20 minit eiei.
La iathuh ba ha kitei ki 20 minit u phria ba heh kat ki maw kilo 200 kram, 50 kram ba ki tnum ïng briew ki la pei thliew lut.
Haba ia kren bad u MLA ka Mawshynrut u bah Witting Mawsor, u la ong ba ha kawei ka shnong ki la don kumba 20 haduh 30 tylli ki longing kiba la shah ktah bad katei ka jingjia ka la jia ha kumba 30 tylli ki shnong kaba mut ba haba kheiñlang ia baroh ki longing kiba la shah ktah ki kot haduh kumba 800 haduh 900 ing.
Utei u MLA u la iathuh ba ki shnong kiba la shah ktah palat ki kynthup ia ka Seinduli -1, Seinduli-2, Porla, Riangdo, Thaiem, Janepih, Mawsyrpat, Siangra,Myniar, Mawbyrngem,Tiniang, Bershaba, Thynri, Kriangrin,Mawsaw, Tynrongmaw saw, Nongsleh, Maw khar, Mawthylliang, Proin, Tynhiang, Ri-mardon,Ryngkew-A, Ryngkew-B bad kiwei pat.
Haba la kylli katno ka jinglut jingsep baroh ka poi ha katei ka jingshah pynjulor ha u phria, u bah Witting u la ong ba haduh mynta ym pat ioh jingkheiñ, hynrei u la antad ba ka la poi da ki klur tyngka.
U la iathuh ba u la pyntip sha ki bor District ba kin hiar leit jurip halor katei ka jingjia bad ban ai ia ki lad jingiarap sha ki longing kiba la shah ktah.
Kumba ka long mynta u la ong ba ka donkam ban noh jingiarap sha kitei ki briew da ka tin soping naba kim don jaka shong jaka sah shuh hadien ka jingjulor ka ingsah jong ki.
“Ka la eh bha ia nga kum u MLA ngan leh shuh kumno ka jingjulor ka dei kaba la heh, lada donkam ban iarap ia kawei ka ing tang T.
5000 tyngka shi ïng ruh , lada kheinlang baroh kattei ka jinglut ka la heh palat bad lada khein ia ka MLA Scheme jong nga naduh 2013 haduh mynta ruh kan ym pat dap satia, ngan pyrshang ban thaw ki lad jingiarap hynrei nga ban jur ia ka sorkar ba ka dei ban leh kyrkieh ia kaba donkam ban leh" ong u bah Witting Mawsor haba ia kren bad u Rupang.
Lah ban kdew ba kam dei ka sien kaba nyngkong ba ka thaiñ Mawshynrut ka mad ha ka jingshah lynsho pha ka bor mariang mynta u snem, hynrei dang ha u iaiong mynta u snem katei ka thaiñ ka la shah lynshop ha ka eriong bad u phria ha kaba don bun ki longing kiba la shah ktah bad u MLA katei ka thain u la iathuh ba kitei ki lanot haduh mynta ruh kim pat ioh jingiarap eiei.
Lah ruh ban pynkynmaw ba ha u snem ba la dep katei ka thaiñ ka la kynduh jingeh namar ka jingshlei um.
Kawei pat ka khubor, ka iathuh ba ka jingjulor jong ki iing ki sem na ka daw jong ka jingkhie ka eriong bad ka jinghap phria ha ka miet sngi thohdieng sha ki thain Maheskhola kaba hap hapoh jong ka Ranikor C&RD Block, ka la pynjulor haduh 500 tylli ki long iing, la ong u Bah FD Basan U Block Development officer jong ka South West Khasi Hills District.
Ha kren ha u SP News Agency na ka liang jong u BDO u la ong ki shnong baroh kiba la shah ktah ha kane ka jingshah pynjulor ha ka mariang, ki long haduh 14 tylli ki bad kiba bun ki iing kila duh na ka daw jong ka jingpeit jong ki tip sop ing namar ba la hap ki phria kiba heh.
Ka jingshah ktah ka long baroh ki shnong kiba don ha them jong ka Maheskhola kaba ia khap bad ka South Garo Hills District.
U MLA jong kane ka Jaka u Martin M Danggo, u la leit hi da lade ban jurip ia kane ka jingshah pynjulor ha ka mariang ha ryngkat ka jong ia don lang jong ki ophisar na poh jong ka Ranikor C&RD Block ia kine ki iing baroh yn phah jingkhein sha ki bor jong ka District na ka bynta ban pynioh ia ki jingiarap na ka sorkar.
Na ka liang jong u MLA ruh u la kner ia la ki jong ki kti ban iarap ia kine ki lanot.
Shillong, 8 Jymmang:Ka Seng Samla Seng Khasi Upper Shillong ka la pynlong ia ka jingsdang ban rakhe ia ka Lyngkhuh dap 25 snem jong ka ha kaba la long ha ka 7 tarik u Jymmang 2017 ha Iing Seng ha Laimer shiteng ha ka por 11 baje mynstep.
Ha kane ka sngi la sdang shuwa da ka Nguh ka Dem da U Rangbah Noken Kharbuli nangta pynbud sa ka kyntiew lama da U Rangbah Kran Ryntathiang uba long U Nongseng ia ka Seng Samla Seng Khasi Upper Shillong ha ryngkat ka jingdon lang ki dkhot ba nyngkong ka Seng Samla, ki dkhot ka Seng Khasi Kmie Upper Shillong, ki longkmie, ki samla shynrang bad kynthei bad khamtam ki khynnah jong ka Seng Khynnah ka Seng Khasi Upper Shillong.
Ha kane ka sngi la ioh ruh ia ki jingkren na U President nongseng U Rangbah Kran Ryntathiang, uba la batai bniah shaphang ka jingsdang bad ka rukom treikam jong ka Seng Samla ha kine ki 25 snem bad kumjuh u la ai mynsiem ia ki samla baroh khamtam ia kiba dang bat kam ha kane ka kynti mynta.
La ioh ruh ia ka jingkren pyrsad mynsiem ia ki dkhot da U Rangbah H.
R.
Kurbah ha ryngkat ka kitbok kitrwiang ia ki samla, U samla Rapborlang Syiemlieh uba long u u President ba mynta jong ka Seng Samla u la ai ia ka jingpynshai ia ka rukom treikam jong ki samla mynta.
La ioh ia ki jingpynbna ia ki jingialehkai bapher bapher na ka bynta kane ka jingrakhe da u Chairman ka Celebration Committee u Rangbah Kyrshanbor Rynjah, ong ka kyrwoh ba la phah da u Secretary ka Committee u Rangbah K.
Kharwanlang.
Jowai, 8 Jymmang:Ka Shnong Umladkhur ha ka sien kaba nyngkong eh ka la pynlong ia ka Shad Sukra na ka bynta ban lehkmen leh sngewbha ha shwa ban hiar rep hiar riang sha ki hali ki pynthor.
Ia kane ka Shad Sukra la pynlong da ka Seng Kyntu Sein Raij Umladkhur (SKSRU) ha ka ki khun samla, ki rangbah ki longkmie jong ka shnong ki la ia shim bynta shongshit.
Shuh Shuh ki marjan shnong ruh bad kiwei kiwei pat ki kynhun ba la shah khot sngewbha ki la wan ban ia shim bynta ha ki jingshad tynrai bapher bapher ha la ki riam tynrai.
U Local MLA ka thain, u ma Stephanson Mukhim u la long u kongsan bad haba kren kum u kongsan u la kitbok kitrwiang ia ki nongshong shnong bad u la kyrkhu kyrdoh ia ki paid nongrem ban bha ka rep ka riang ha une u snem.
Ka Shad Sukra kadei ka shad tynrai ki Pnar bad ha ka shnong Umladkhur ruh la ju pynlong ia kum kane ka tamasa hynrei la sangeh noh.
Hynrei mynta ka snem ka SKSRU ka la pynkhie im biang ia kane ka shad Sukra.
Kawei pat ka khubor, ka iathuh ba ka Shad Sukra ha ka shnong Mukhaialong kan long ha ka 11 bad 12 tarik une u bnai.
Na ka liang ka Dorbar Shnong Mukhaïalaong ka khot bad wer ïa baroh ki para shong parathaw ki paralok para jor kiba na jan bad na jnai ba kin wan sakhi lang sha kane ka ka tamasa Shad Sukra.
Ha katei ka Shad Sukra ha ka 11 tarik ha ka por 8:00 pm kan don ka jingïashad bad ka rwai (solo), katba ha ka 12 tatik ha ka por 1 baje nohphai sngi yn pyndep ïa ka shad sukra mih lum bad ha ka por 8 baje mynmiet pat yn don ka Drama bad kiwei de.
Nongpoh, 08 Jymmang:Haba shimkhia ia ka jingujjor da ki paidbah nongshong shnong ka Rilong, Ri Bhoi District, kiba la shem jingeh ha ka leit ka wan tang namar ka jingpynslem bad pynsah-teng da u Kontraktor ia ka surok PMGSY ha katei ka shnong, mynta ka sngi ki nongialam ka RBYF, Umsning Circle, ia kaba la ialam da u Bah Gershom Lymphuid kum u President, ha ryngkat ki dkhot ka seng, ki la hiar jurip ia katei ka surok kaba na Umran Dairy- Rilong.
Kum ban shu ong hangne, ia katei ka surok la sdang ban shna naduh u snem 2013, hynrei ka long pat kaei kaei kaba lyngoh ba kat haduh kine ki sngi ym shem la lah satia ban pyndep, ha kaba ka jingpynslem ban pyndep ia katei ka surok PMGSY ka la wanrah jingeh ruh ia ki paidbah ha ka leit ka wan.
Haba kren sha ki nongthohkhubor, u Bah Gershom Lymphuid, u la ong ba halor jong ka pynslem ban pyndep ia katei, na ka liang ka seng ka la leit ruh ban kynduh ia u EE ka PWD Umsning Division bad ha katei ka jingiakynduh na ka liang u EE ka Umsning Division, u la kular ba yn pyndep noh hapoh u bnai Lber mynta u snem, hynrei ka long pat kaba lyngoh ba kat haduh kine ki sngi ia katei ka shu kumto khlem lah ban pyndep.
Kumta halor katei ka jingpynslem da u Kontraktor ban pyndep ia katei ka surok, ka seng kan sa ujor ruh sha ki bor ba kham halor bad ha kajuh ruh ka por, ka seng ka pynrem ruh ia u Kontraktor da kaba ong, lada um lah ban pyntrei la dei ban ailad noh sha kiwei pat kiba lah, khang ba kan ym wanrah jingeh ia ki paidbah nongshong shnong, u la bynrap.
Shillong, 08 Jymmang:Lehse bun ki paidbah kim da tip thikna ia ka jingmut ka kyrteng Mot Phran uba ieng ha syndah ka Iewduh mynta, hynrei une u mot u dei ba la tei kyrpang ka sorkar France (Phran) ia ki rangbah Khasi kiba la aiti na ka bynta ka jingaiti jongki ha ka thma bah ba nyngkong (1914-1918).
La sngewthuh ba ia ka kyrteng Mot Phran ruh ka la mih na une u mot.
Kum une u mot sahkynmaw u don ruh ha Jowai ba la thoh ia ki kyrteng ki rangbah na thain Jaintia Hills kiba leit sha kane ka thma bah ba nyngkong.
Ha une u mot la thoh, “Kane ka long ban kynmaw ia kito ki Khasi na ka 26th Khasi Labour Corps kiba la aiti noh ia ka jingim na ka bynta u Padsha bad ka ri ha ka Thma Bah 1917-1918",.
Ia ka kot kaba la ai kyrteng “The Role of The Khasi Labour Corps During World War I", ba la thoh bad lum jingtip da u Babu (Dr) Sylvanus Lamare uba dei u Princial ka St Edmund College bad u nongthoh kot ka jaitbynriew Khasi, la pynlait paidbah hynne ka sngi da ka myntri tnad pule puthi ka jylla ka Kong Roshan Warjri ha ka jingialang kaba long ha St Edmund College, Shillong.
Kane ka kot ka la mih hadien 100 snem naduh ba ka thma bah ba nyngkong ha kane ka pyrthei.
Katkum ka jingiakren bad u nongthoh u Dr Lamare, ki don kumba 5 hajar ngut ki Khasi kiba leit iashim bynta sha katei ka thma hynrei ki la wan phai tang kumba 30 ngut namar ba ki la khlad noh ha ka thma.
“Ka shim por 6 snem ia nga ban pynmih ia kane ka kot", la ong u Dr Lamare bad u la bynrap ba un sa pynmih sa da ka ktien Khasi namar ba mynta u dang pynmih da ka ktien phareng.
Na ka liang u Dr Lamare u la ong ba ka long kaba donkam ban rakhe ia ka sngi ba kut ka thma bah ba nyngkong kiba ki ong ka ‘D Day’ ban ai burom kyrpang ia kine ki khla wait hynrei kam shym la don ka jingrakhe ha kane ka ri Khasi bad Jaintia bad dei tang ha Garo Hills ba ki rakhe ia kane ka sngi.
“Ngan sa lum ia ki briew ban iakren kiba dei halor kane ia ka jingdonkam ban rakhe ia kane ka sngi kaba jia ha u bnai Jylliew", u la ong.
Ki don kumba 127 ngut ki rangbah Khasi kiba la u Dr Lamare u la ioh ban lum ia ki, kiba don bynta ha kane ka thma bah ba nyngkong hynrei u la ong ba un dang wad shuh namar ba kane ka kot ka long shi bynta ban plie lad ia kiba kwah ban pynlong ia ka jingwad bniah shuh.
Ka Myntri haba kren ha kane ka jingpynlait ia ka kot, ka la ong ba ia ka Mot Phran la tip ym tang ha Meghalaya hynrei ha kane ka dong mihngi bad kumjuh ruh ha ka ri India namar ba ki briew kiba wan shane ki kwah ban leit jngoh ia ka Mot Phran.
Ka la ong ba ka sorkar jylla ka la pynpra noh ia ka jingkieng ha Mot Phran ban pynitynnad bad ka kam ka dang iaid haduh mynta.
Ia ka jingpynbha ia ka Mot Phran la mang pisa T.
44.
50 lak, la ong ka Kong Roshan.
Ka la pynpaw ia ka jingsngew kmen ia ka jingtrei radbah u Dr Lamare ban pynmih ia kane ka kot kaba donkam bha.
U Prof SS Majaw uwei na ki nongthoh kot Khasi, haba ai ka jingkynthoh halor kane ka kot, u la ong ba ka jingtrei jong u Dr Lamare dei ban ai ia ka jingiaroh shi katdei eh.
U la ong ba katkum ka jingtip jong u na ka khubor u Nongialam Khristan ha u Jylliew, 2017, la iathuh ba bun ki Khasi kiba leit sha France ha ka thma bah ba nyngkong, kiba bun ki dei ki Khristan.
Ki leit sha katei ka thma ban long ki nongkit tiar, ki rah jingbam hynrei ki hap ruh ban iakhun ha ka thma.
U la ong ba la phiah ha ki saw kynhun ia ki Khasi ha katei ka thma bad ki bun kiba khlem wan phai shuh.
Katkum ka jingtip ki don kumba 5 hajar ngut kiba leit sha katei ka thma hynrei tang kumba 30 ngut eiei kiba la wan phai biang, u la ong.
Shillong, 8 Jymmang:Ka khynnah kynthei kaba dang 7 snem karta na ka shnong Umthied Bynther ka shnong kaba jngai tang kumba 3 kilomitar na Mairang ka la shah pyniap ha la u jong u kñi.
Katkum ka khubor ba la iohlum la iathuh ba utei u kñi katei ka khynnah u dei uba la tip kyrteng kum u Balajied Nongrum.
Laiathuh ba ha ka por 2 baje nohphai sngi u la khot ia katei ka pyrsa jong u sha ing sah jong u bad la ong ba u la ot ia u ot da ka wait na u pdot jong ka bad namar ka jingphlei snam ka la iap noh.
Hadien la ong ba u la leit bret ia ka metiap jong ka sha ka jaka kaba jngai kumba 200 mitar na ka jaka ba u la pyniap.
Ki pulit ki dang tohkit ia katei ka jingjia bad la phah ia ka metiap jong ka sha Hospital ban eksamin ban tip la ka la shah batbor ne-em.
Nongpoh, 08 Jymmang:Haba shimkhia ia ka jingujjor da ki paidbah nongshong shnong ka Rilong, Ri Bhoi District, kiba la shem jingeh ha ka leit ka wan tang namar ka jingpynslem bad pynsah-teng da u Kontraktor ia ka surok PMGSY ha katei ka shnong, mynta ka sngi ki nongialam ka RBYF, Umsning Circle, ia kaba la ialam da u Bah Gershom Lymphuid kum u President, ha ryngkat ki dkhot ka seng, ki la hiar jurip ia katei ka surok kaba na Umran Dairy- Rilong.
Kum ban shu ong hangne, ia katei ka surok la sdang ban shna naduh u snem 2013, hynrei ka long pat kaei kaei kaba lyngoh ba kat haduh kine ki sngi ym shem la lah satia ban pyndep, ha kaba ka jingpynslem ban pyndep ia katei ka surok PMGSY ka la wanrah jingeh ruh ia ki paidbah ha ka leit ka wan.
Haba kren sha ki nongthohkhubor, u Bah Gershom Lymphuid, u la ong ba halor jong ka pynslem ban pyndep ia katei, na ka liang ka seng ka la leit ruh ban kynduh ia u EE ka PWD Umsning Division bad ha katei ka jingiakynduh na ka liang u EE ka Umsning Division, u la kular ba yn pyndep noh hapoh u bnai Lber mynta u snem, hynrei ka long pat kaba lyngoh ba kat haduh kine ki sngi ia katei ka shu kumto khlem lah ban pyndep.
Kumta halor katei ka jingpynslem da u Kontraktor ban pyndep ia katei ka surok, ka seng kan sa ujor ruh sha ki bor ba kham halor bad ha kajuh ruh ka por, ka seng ka pynrem ruh ia u Kontraktor da kaba ong, lada um lah ban pyntrei la dei ban ailad noh sha kiwei pat kiba lah, khang ba kan ym wanrah jingeh ia ki paidbah nongshong shnong, u la bynrap.
Shillong, 8 Jymmang:U Martin M Danggo MLA jong ka Ranikor u la ai jingiarap sha ki long iing kiba la shah lynshop ha ka mariang da ki tin sop iing ha ki thain Maheskhola.
Baroh ki long iing kiba la shah ktah ki long 500 tylli ha ki 14 tylli ki shnong.
Na ka liang jong u MLA u la ialeh katba lah ban pynioh ia ki tin sop iing sha kine ki long iing kiba la shah pynjulor ha ka mariang, namar bun na ki tin sop iing ki la pei na ka daw jong ka jinghap jong u phria baheh kat u phan.
Ka jingsam ia ki tin sop iing sha ki lanot ka dang iaid bad haduh mynta ym pat lah ban ioh ia ka jingkhein kaba thikna, katno tylli ki long ing kiba la ioh ia ki tin sop iing, namar ka jingsam ka dang iaid bad ka jingshim jingkhein ia ki iing kiba la shah rat ha ka eriong.
U BDO jong ka Ranikor u la ai jingkhein san pah tylli ka long tang kito ki shnong kiba la lah ban ioh jingkhein, hynrei la ong ba ka jingpyntip ka dang wan bad haduh mynta ka jingjurip ia ki iing kiba la shah pynjot ha ka mariang ka dang iaid ban ioh ia ka jingkhein kaba bniah halor ka jingshah pynjulor ha ka mariang.
Ki shnong kiba la shah ktah ki long ka Maheshkhola, Thisokre, Kampilgre, Chinasogra, Jilagora bad kiwei kiwei, ki la hap ban mad ia ka jingsohsat na kane ka jingwan lynshop ki bor mariang ha kaba ki tin soping ki la pei lut bad shah rah lut ha ka lyer bad u phria u ba heh bad jur bha.
Ha kane ka jingleit jngoh la ia synran lang ia u MLA, da u Bah HS Diengdoh, ADC ka West Khasi Hills District bad kiwei kiwei.
Shillong, 8 Jymmang:U MLA ka HSPDP na Mawshynrut konsti-twensi u la kren diaw mynsiem halor ka jingpynslem ka sorkar ban plie noh ia ka Mawshynrut Civil Sub-Division bad u la ong ba na ka por sha ka por u la leit ban ia kynduh ia u myntri rangbah ka jylla u Dr.
Mukul Sangma ban ia kren ia katei ka kam hynrei hadien ba la kular bunsien u la ong ba u Dr.
Mukul u la pynsangeh shi pynsangeh , “Khadduh eh nga la wan ia kren dang ha ka 2 tarik mynta u bnai, u la ong ba mynta yn ym buh por shuh hynrei un plie beit ha u bnai jylliew, nga kyrpad ia u myntri rangbah ba un bat ia katei ka kular jong u" ong u bah Witting haba ia kren bad u Rupang.
Utei u MLA ka Mawshynrut u la ong ruh ba baroh kiba don ha ka Budget lane ka mang tyngka jong ka sorkar la dep ban plie lut mynta hynrei don ruh ki tnad ki bym don ha ka Budget kiba la plie thymmai, “Ngam tip shuh kumno ka sorkar kan leh haba ka leh kumne , wat ki bym don ha ka Budget ruh ka sorkar ka nud ban plie naei kan ioh pisa, ngam tip shuh ka kynhun myntri sorkar ka pyrkhat kumno ne ngam tip shuh ioh kiba don ha ka bor ki shu leh la ka leh ioh long la ka long" ong biang u bah Witting.
U bah Mawsor u la pynkynmaw ba katkum kaba paw ha ka jingkren mang tyngka 2016-2017 jong u myntri rangbah ha ing dorbar ka long ban plie saw tylli ki Civil Sub-Division kita ki long ka Pynursla ha East Khasi Hills ,ka Mawshynrut, ka Chokpot bad ka Raksamgre.
“Kitei baroh la dep plie lut sa tang ka Mawshynrut marwei, ngam tip balei ki pynslem kumne" u la ong.
Nangta u la iathuh ba la mang ban thaw saw tylli ki C&RD Block bad kitei ki long ka Mawlai , ka Bhoirymbong, Demdema Block bad ka Rerapara.
“Kitei ruh la dep plie lut sa tang ka Mawlai, hynrei nalor kitei ki 3 tylli ruh la pynkha biang sa ia kiwei dei kiba la dep plie mynta" ong u bah Witting haba kdew ia ka Bajengdoba C&RD Block, ka Sohiong , ka Wapung , u la bynrap shuh shuh da kaba ong biang “Ia kiba bym don ha ka mang tyngka lah ban plie , ia kaba don ym lah-ngam tip shuh ka mut aiu, naei kein ka sorkar kan khlong pisa, kitei ruh tang kiba nga tip -ngam tip shuh ioh dang don kiba ngam tip ruh".
Shuh shuh u la pynkynmaw ba la pynkiew kyrdan ruh 15 tylli ki Police station ha ka jylla.
Kine ki long ka Diengpasoh Police Station ha East Khasi Hills, Umsohlait ha Ri-Bhoi district, Nonghyllam ha South West Garo Hills, Mawshynrut ha West Khasi Hills, Lumshnong ha East Jaintia Hills, Nartiang ha West Jaintia Hills, Damal Asim ha West Garo Hills, Hallidayganj ha West Garo Hills, Salmanpara ha South West Garo Hills, Damalgre ha South west Garo Hills, Gasuapara ha South Garo Hills, Siju ha South Garo Hills, Silkigre ha South Garo Hills, Sangkhinigre ha South Garo Hills bad ka Chiading ha East Garo Hills district.
“Ha Mawshynrut kaba mut ha Riangdo ym pat shym la plie haduh mynta ruh" u la ong biang.
Jowai, 8 Jymmang:Ka Thomas Jones Synod College, Jowai ka la shim ia ka rai ban nym pdiang shuh ia kino kino ki jingsiew jong ki samla pule markti da ka pisa hynrei la bthah ia ki ban siew da ka Digital Payment.
Ia kane la pyntip da u Principal katei ka College haba kren ha ka Awareness Program ban batai bniah kumno ban pyndonkam ia ka Digital Bank sha ki samla pule jong katei ka College.
U Dr.
RR Khar kongor, Principal ka College u la ong ba naduh ka Semester ka ban sa wan ka College kan pdiang tang da ki Digital Payment na ka bynta ki samla pule BA bad BCom ha katei ka College.
Ki heh na SBI Bank Jowai, kiba kynthup ia u Chief Manager u ST Ngaihte bad u Officer jong u, u Debraj Baruah ki la wan ban ai jinghikai kumno ban pyndonkam ia ka Digital Banking.
U Ngaihte u la ong ba ha ka por ba ki bank ki la sdang ia ki ATM bun kibym kwah pyndonkam hynrei mynta la jan baroh ki pyndonkam ATM lut.
“Ha kane ka juk Teknoloji ba mynta, phim donkam shuh ban pyllut por ban leit sha bank ban leit sei pisa haba thied ne siew, hynrei phi lah lut ban leh ia kane lyngba ka Smart Phone jong phi", u la ong Ka don ka App SBI Buddy- kane ka App kan iarap ia phi ban siew pisa haba thied ticket rell, aeroplane, ticket Cinema, haba leit bam sha Restaurant bad kiwei kiwei ki jingsiew.
Katba ka SBI Collect pat kan long na ka bynta ban siew ia ka Bai College, Bai Skul, bai Hospital bad kiwei kiwei.
U Debraj u la batai shuh shuh halor ka App SBI Quick bad kiwei kiwei kiba donkam bad ka Digital Banking.
Shillong, 8 Jymmang:Dang ha ka 5 tarik u jymmang ha ka jingialang Pyneh rngiew ba la lum da ka ka Khasi Author’s Society kaba la long ha Madan Sudent-ka la don ka jingkren na ki Sengbhalang ba nangne shakhmat haba ki rung sha ki ophis sorkar kin ia kren beit da ka ktien Khasi bad kin thoh ruh da ka Khasi da ka jingmut ba dei ban pynkhie im ia ka ktien lajong.
Hynrei ha ka jingiakynduh bad u Lat ka jylla mynta ka sngi ka seng ki nongrep kaba la tip kum ka Khasi Jaintia Farmer’s Association ka la ai ia ka jingthoh kiba dei ki mat jingdawa jong ki kaba ki la thoh ha ka ktien phareng.
Shillong, 08 Jymmang:Ki nonghikai skul deficit hapoh ka lama ka Khasi Jaintia Deficit School Teachers Association (KJDSTA) ka pynpaw ia ka jingkmen ban ioh ia ka khubor kaba thikna mynta ka sngi ba u director ka Directorate of School Education and Literacy (DSEL) u la pyntip sha ka seng ba ia ka 1st quarter jong ka tulop ki nonghikai skul deficit la pynlait mynta ka sngi na ka ophis jong ka DSEL na bynta lai bnai jong u Lber haduh Jymmang 2017.
Kane ka long hadien ba ki nongialam jong ka KJDSTA ki la iakynduh ia u director ha ka sngi Thohdieng ba la dep halor kane ka kam.
Katkum ka khubor na u Publicity Secretary ka KJDSTA u Babu Kular Khongjirem, ha ka jingshisha, ki nonghikai deficit kim pat ioh tulopmynta bad lada ka sorkar kam pynlait sa mynta u bnai, ka jingduh tulop jongki kan long sha ka lai bnai syndon bad kane ka la buh ia ki ha ka jingeh kiba hap ban kit ia ka iing ka sem bad ka jingbuh skul ia ki khun.
Ha kajuh ka por, u Babu Khongjirem u la pynpaw ba ka rukom pynkiew tulop ka sorkar ia ki nonghikai deficit katkum ka kyrdan pule jongki, kam long kaba ryntih bad ka jinglong kynrum kynram ka rukom ai ia ka advance increment ia ki nonghikai deficit.
Don ki nonghikai kiba la heh kyrdan kiba ioh ia katei ka advance increment bad don pat ki bym ioh ne ki shah pynduh watla ka jingrung ha ka kam ka long ha kajuh ka snem.
Kaba kham phylla ka long ba watla kajuh ka skul ruh, don kiba ioh bad don pat kiba shah pynduh watla ki don kajuh ka kyrdan pule jongki.
U la ong ba kane ka la buh ia ka jingeh bad ka jingleh shiliang na ka liang ka sorkar ia ki nonghikai deficit.
Halor kane, u director ka DSEL u la kwah ban ioh ia ka kaiphod kaba bniah na man ki sul shwa ba un pynbeit ia kane ka jingbakla bad ban shim ia ka rai kut.
Shillong, 8jymmang:Ka seng ki nongrep kaba la tip kum ka Khasi Jaintia Farmer’s Association ka la leit ban ia kynduh ia u Lat ka jylla u Banwarilal Purohit ban pynsngew ha u ia ki jingeh ba ki nongrep ha kane ka jylla ki ia kynduh khnang ba u Lat un tynruh ia ka sorkar jylla ban leh ia kaba donkam ha kaba ia dei bad ka hok jong ki nongrep.
Katei ka seng ka la kdew haduh 15 tylli ki mat ha katei ka jingthoh jong ki kaba jrong bha kaba ki la aiti sha u Lat.
Kawei na ki mat ba ki la kdew ka long ba haduh mynta ym pat shym la ithuh ia u synsar bad ia ka sla tyrpad kum ki mar-rep, kumta ka la kyrpad ba u Lat un kyntu ia ka sorkar ban ithuh noh ia kitei ki mar kum ki mar-rep namarba jan ha baroh kawei ka jylla ki nongrep ki rep ia kitei ki jingthung.
Ka la kyntu ruh ba u Lat un bthah ia ka sorkar ba kam dei ban shim khajna na kitei ki mar-rep.
Kiwei pat ki mat kiba ki la pynsngew sha u Lat ka long ba ka sorkar jylla kam don polisi ka ban peit ia ka jingmyntoi ki nongrep, ym don jingiarap na ka bynta ban pynmih mar-rep , kam don ka dor iew kaba paka na bynta u phan, u sying, synsar bad kiwei pat ki jhur ki jhep.
Ki la pynpaw ba haba jia ka jingshah lynshop ha ka bor mariang ki nongrep ki ioh jingiarap tang ha ka jingsiew kaba rit eh kaba teng teng la shu ia dep noh tang bad ka bai kali ba ki iaid ki ieng ha kaba la ju siew wat tang T.
300 bad T.
400 tyngka sha kawei ka longing ruh.
Katei ka jingthoh ka la kdew ruh ba ki nongrep ki ju shim da ka ram na bank ban pyniar ia ka kam rep jong ki hynrei haba jia ka jingshah pynjulor ha ki bor mariang ki hap ban shu kitram lyngkding ha ki bank bad katei ka la jia ha ki snem 2012 ter haduh 2015 kaba bun ki nongrep haduh mynta ki dang kitram.
KI la kdew ba ka sorkar kam pyntreikam ia ka Organic Mission, ka Horticulture Mission, ka Paramparagat Rishni Vikas Yojana, Compost Technique , Bio-Controll bad kiwei pat.
Ki la kdew ba wat ia ki skhim PMAY ne IAY kiba dei na ka bynta ki longing baduk ha kane ka jylla la ai tang sha ki briew kiba don jingiadei bad ki politishian ne ki MLA/MDC bad ki don bunbah sa kiwei pat ki mat ba ki nongrep ki la kdew ha katei ka jingthoh sha u Lat ka jylla.
Ki nongialam jong katei ka seng ki nongrep ba kynthup ia u President bah Tring Mawlong, Secretary bah P.
Marweiñ, Vice President bah Novis Mynsong bad u bah Emmanuel Lyngdoh Treasurer ki la iathuh ba u Lat u la shah shkor bha ia ka jingiakren bad ki bad u la ong ba un sa thoh sha u Chief Secretary ka jylla kumjuh sha u myntri rangbah ka jylla u Dr.
Mukul Sangma ba ka sorkar ka dei ban pyntreikam lut ia baroh ki skhim kiba ia dei bad ki nongrep.
Ki la ong ba u Lat u la pynsngew ha ki ba na katei ka jingthoh jong ki u la sngewthuh bha ba ka sorkar ha kane ka jylla kam shym la kheiñsnep satia ia ki nongrep.
Ki la ong ba u la iathuh ha ki ba ma -u ruh u wan na ka longing jong ki nongrep bad ki ju rep pai ha ka jylla, ki la ong ruh ba u la iathuh khana shaphang k inongrep na ka jylla kaba u wan kata ha Maharshtra da kaba u ong ba ki nongrep ha katei ka jylla ki pahuh pahai naba ka sorkar ka leh bha ia ki.
U Lat u la kyntu ia kitei ki nongrep ba ki dei ban leit tied jingkhang ha manla ki tnad sorkar kiba peit ia ki kam ba ia dei bad ka kam rep bad lada ki shem ia kano kano ka jingeh ki lah ban wan ia kynduh ia u ban iathuh kaei ka jubab ba ki ioh.
U la pynsngew ruh ha ki ba ka long kaba donkam ia ki ban leit wad jingtip na kiwei ki jylla ba kin ioh jingtip kumno ki nongrep ki long ha kiwei pat ki jylla ha kaba u la ai jingmut ba ki dei ban ia leit lang khrui sha Delhi ban tip shuh shuh shaphang ka jingmyntoi ki nongrep.
Shillong, 9 Jymmang:Katkum ka RTI ba ka HYC ka lap ki la don haduh 450 tylli ki laisen khaïi pateng ba ka KHADC ka ai sha ki bar jylla bad kitei ki dei tang hapoh ka 3 snem kata naduh u snem 2014 haduh 2016.
Ki la don haduh 475 ngut kiba la pan laisen, hynrei kiba la shah kyntait ki long tang 25 ngut.
Hapoh kitei ki 3 snem ki la don haduh 3 ngut ki CEM sdang na u bah Ardent M Basaiawmoit ka HSPDP , bud sa u bah Adelbert Nongrum ka KHNAM bad bteng pat sa u bah Pynshngaiñ N Syiem haduh mynta.
Ki don ruh haduh 3 ngut ki EM kiba peit ia ka tnad khaïi pateng ka KHADC ha ka por jong kitei ki 3 ngut ki CEM bad kitei sdang na u bah Latiplang Kharkongor ha ka por u bah Ardent bad bah Adelbert, u bah James Sylliang ha ka EC u bah Pynshngaiñ bad mynta u bah Neil Antonio War MDC ka BJP uba dang bteng ha ka EC u bah Pynshngaiñ.
Halor katei ka jinglap ka HYC ka la kynnoh ba ka jur palat ka jingai laisen khaïi pathar ha ka jingsynshar ka PDF kaba ialam da u bah Pynshngaiñ N Syiem.
Baroh 3 ngut kitei ki MDC kiba la bat kum ki EM ka tnad khaïi pateng mynta ki don lang thrui ha ka PDF bad ki bat ruh ia ka kam EM.
U CEM barim u bah Adelbert ruh mynta u donlang hapoh ka PDF , lait noh u bah Ardent M Basaiawmoit uba la risaiñ noh na ka kam MDC.
Katei ka 450 tylli ki laisen khaii ha ka 3 snem ba ka KHADC ka ai sha ki bar jylla ka dei kaba khyndiat eh ne kaba bun eh ne ka dei kaba hamar ba biang palat? Ym pat shym la don ba kynthoh eiei haduh mynta na ki sengsain pyrthei khamtam na ki seng riewlum kiba donlang hapoh ka PDF.
U nongthohkhubor u la pyrshang ban ia kren bad u MDC ka KHNAM na Jaiaw uba dei ruh u CEM barim u bah Adelbert Nongrum kumno u sngew halor katei ka jingai laisen ka KHADC sha ki bar jylla kaba 450 tylli hapoh ka 3 snem, u bah Adelbert u la ong ba um pat kwah ban kren eiei shabar, hynrei u la ong pat ba u la kren ia u CEM u bah Pynshngaiñ ban khot ia ka jingialang PDF ban ia kren ia katei ka kam.
Shillong, 08 Jymmang:Lehse ha kane ka juk, wat ki khynnah kiba dang pule klas IV ruh bun kiba la bat mobile hynrei khampher ban ioh sngew ba u samla Lawanaibok Kharphuli uba la wan ba nyngkong duh ha ka eksamin HSSLC 2017 ha ka sobjek Saian, um ju don mobile satia.
