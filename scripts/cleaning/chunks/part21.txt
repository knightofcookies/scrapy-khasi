La iathuh ba kan shim por haduh 2 bnai eiei ban pynbeit bad ruh ban pynbiang ia ki jingdonkam hapoh kane ka Institute.
Ka KSU kala kyrpad ruh ia ki bor ba dei peit ba kin shna noh iaka surok ban rung sha ka ITI khnang ba kan pynsuk iaki ba leit ba wan sha kane ka jaka ai jinghikai.
“Ka ITI kadei kawei na ki shlem ai jinghikai kaba la wanrah jingmyntoi bad iarap shibun eh iaki samla jong ka thaiñ bad ka District hi baroh kawei ba kin ieng hala ki jong ki kjat hadien bala pyndep iaka jingshah hikai, ka sorkar ka dei ban pynthikna ban pynbiang kloi iaki jingdonkam baroh hakatei ka jaka ai jinghikai" la ong publicity secretary ka Thadlaskein u Sainborlang Suchiang.
Ka iingbishar Meghalaya High Court kala hukum iaka tnad DCA Affairs jong ka sorkar Jylla bad ka secretary JHADC ban ia pynbeit halor ka bhah khajna kaba T.
84 klur kaba ka JHADC ka dang ban ioh naka sorkar Jylla.
Ia kane ka hukum ka iingbishar kala pynmih haka sngi Balang haka jingshong bishar iaka mukotduma kaba la ujor da ka Jaintia Hills Autonomous District Council Staff Association (JHADCSA) hadien ka jingbym ioh tulop ki jong ki naduh u bnai Nohprah (December) 2019 na ka konsil.
Ka JHADCSA kiba ujor mukotduma iaka JHADC ki kynthup iaki nongtrei grade III bad IV.
Ka iingbishar kala buh ban shong bishar biang ia kane ka mukotduma haka 19 tarik u bnai Naiwieng 2020.
U District Magistor, West Jaintia Hills District haka sngi Palei ula pynbna ‘containment zone’ haki san jaka ha Jowai hadien bala pur ka jingiabit pang khlam COVID-19.
Ki jaka kiba la pynbna containment zone ki long harum: Ladthadlaboh.
Caroline Colony.
Dongmihsngi.
Lumpariat.
Moosalyngkat.
Ka hukum u district magistor kala khang pyrshah ban rung ban mih klumar sha kine ki jaka kiba la shah ktah ha ka jingpang COVID-19 naduh shiteng synia jong ka 29tarik Risaw 2020 haduh bala pynbna da kumwei.
Ia kane ka hukum la pynmih da u District Magistor hadien ba rekomen u District Medical & Health Officer, West Jaintia Hills hadien ka jingdon ki nongshong shnong kine ki shah ktah haka jingpang COVID kiba donkam ban test bad buddien bad ban shongset ha iing ban tem iaka jingpur ka khlam jingpang COVID haka district.
Uwei u briew ba kyrteng u Kynjai Lamat (25snem) ba na ka shnong Lakroh ula khlad hashen hadien ba ula shah lympat haka bording.
Kane ka jingjia kala jia haka sngi Balang haka por kumba 1 baje nohphaisngi.
La iathuh ba u Kynjai Lamat u thmu ban pynpoi um sha ka hali jong u, katba u dang rah ia u pipe um ula kum dei ban u sainar bording uba wan na Lakroh Mini Hydel Project ula shah bat haka bording bad ula khlad hashen.
“Kane ka jingjia shah lympat bording ha katei ka jaka kam dei shuh ka sien kaba nyngkong bad la bun bun tylli ki mynsiem briew kila duh ei kynthup ia ki rawon naka daw ba tyngkhuh u rynwiang.
La iathuh ba kine sainar bording kiba iaid lyngba ka rud um ki lyngkot ne jan naka khyndew bad kane ka wanrah ka jingjia mynsaw mynsnam," la iathuh ki nongshong shnong.
I Kong Blenty Dkhar, khun jong I kong (L) Kilba Dkhar ba shong basah ha Lumpyrdi, Khliehtyrshi kala khlad noh haka step 28/10/2020 haka por kumba 4:30 Am.
La kha ia I Kong Blenty haka 25 th June (Jylliew) 1964 bad I dei iba trei ha Anganwadi Centre ha Lumpyrdi Khliehtyrshi.
Iaka niam ka rukom I kong Blenty yn pyndep lashai ka sngi 29/10/2020 haka por 10 Am ha Lum Thangbru, Khliehtyrshi.
Ka  jingialang jong ki nongshong shnong ka shnong Ïooksi kala shim ïaka rai ban iakhih paidbah lada ka MeECL kam shimkhia ban pynbeit iaka bill light jong ki nongshong shnong.
Ki nongshong shnong ka Iooksi lyngba ka Iooksi Village Energy Committee  hapoh ka jingialam u M Syngkon Chairman bad u D.
Nongrum kila rai ban kim siew bai bording (bill light) haka sngi ba pynbeit da ka ophis haka 29.
10.
2020 na kadaw ba ka ophis ka shna thurmur ïaka bill light.
Katkum ka report na ki paidbah don katto katne ngut ki longïing ki bym poi bill bun bun bnai don ruh ki longïing ki bym poi bill light da ki snem.
Ka la don ruh ka jingshah ot ïaka light da ki briew ka ophis wat lada ki briew ki la siew tista ïaka bill light.
La ïoh ruh ka report na ki paidbah ba u metre reader ula leh shiliang khmat ha kaba u shna ïaka bill light khamtam na ka bynta kito kiba u don jingïadei.
Bun ki briew ki la sah b kim lah ban siew ïaka bill na kadaw ba hadien ba la dep register ïaka light ka ophis ka la pynslem ban shna bill light haduh bun bun bnai wat da ki snem ruh.
Halor kine ki jingeh ka Ïooksi Village Energy Committee ka la wan ïakynduh bunsien ïa u Assistant Engineer ha Shangpung bad la wan ïakynduh ruh ïa u Executive Engineer ha Jowai ar bnai mynshwa na ka bynta ban pynbeit ïa kine ki jingeh bad kyrpad ban pynïoh ïaka list ki nongthang light hapoh ka Shnong bad haduh mynta ym pat ïaka list ki consumer.
Ka committee ka la sngewkhia ba ka sorkar kam lah thung ïa u Lineman bad Jungle hynrei ka bill light pat ka la kiew shaba palat u pud kaba long kumba Rs.
2000/- haduh Rs.
3000/- da ki BPLM bad ka jingduh light ka long kaba khah khah khamtam ha une u bnai la 3 miet ne 4 miet ym don light ha shnong.
Ka Meeting ka la rai ba lada ka sorkar kam shimkhia ia kine ki jingeh ka committee kan pynlong da ka jingïakhih kaba kham tyngeh.
Ka Hynñiewtrep Youth Council (HYC) Narpuh Circle ka la kner jingïarap da u khaw bad synñiang pisa shaki longïing baduk jong ka Shnong Chiehruphi, Mosianglamare Rim, Umlong bad ka Brishyrnot kiba hap ha Narpuh Elaka, East Jaiñtia Hills District.
Ka HYC Narpuh Circle ka khmih lynti ba kane ka jingsynñiang kan long ka jingkyrkhu ïa kito ki longïing baduk bad khmih lynti ruh ba nangne shakhmat kan nanglah shuh shuh ban ai jingïarap sha ki longïing kiba shem lanot.
Ha kajuh ka por ka HYC kala pdiang ruh iaki 8 ngut kiba pynïasoh bad ka HYC Narpuh Circle bad la pynskhem ia ki da Organising Secretary sengkmie u Rockestar Warjri.
Ka jingwan ïasoh ki 8 ngut ki dkhot thymmai kan nangkhlaiñ shuh shuh ka rukom treikam ka HYC hapoh ka bri u hynñiewtrep, ong u Pyndap Syiemlieh Public Secretary HYC.
Kitei ki 8 ngut ki dkhot thymmai ki long Pyndap Syiemlieh, Kamnipaya Siangshai, Yowanmi Shylla, Danial Pohïng, Pyntngeng Pohïng, Dismit Sumer, Manbha Pyrngap bad Shaiñbhameki Sumer.
Mynta ka sngi ka Khasi Student Union Jaintia Hills District Unit ka la ioh ban pynkha sa kawei ka tnad treikam jong ka haka shnong Ummulong, West Jaintia Hills District.
Iakane ka thad treikam ba thymmai la wan pynshkem da u Ostarnic Marbaniang Organising Secretary ka KSU Sengkmie haka jingialang kaba pyniaid da u Leningrad Tariang Organising Secretary KSU Jaintia Hills District Unit.
U Osternick Marbaniang haba ai jingkren haka jingialang, ula ong “Ka jingdon ki mendie ri ka buh ka jingma kaba khraw iaka jaitbynriew, namar ki mendie ri ki im ki sahlang, hynrei ngim tip ia ka jingmut ba sniew jong ki bad ki lah ruh ban shetkylla hakano kano ka por.
" “Ngi dei ban ieng mynta kum ki samla ban iada la ka kyndew ka shyiap namar ka dei ka nongkynti ba paka ka jong ngi bad ngim dei ban tieng haba wan  pyntieng pynsmiej ki briew ba nabar ia ngi khamtam ki khar Bangladesh" la ong u Ostarnic.
“Ka KSU lada jia kat ba jia ruh hynrei kan iengskhem beit hala ka nongrim ban iada la ka Jaitbynriew bad kan nym ailad ia ki mynder ri ban knieh ia ka Ri jong ngi" ula pynkut.
Hakane ka sngi la iadonlang ruh ki nongialam ka KSU Jaintia Hills District Unit kata naduh u Ohibait Dkhar, SS Niangti, Shaniahskem Dkhar, Banjop Raliang, Phrangki Papang, Chanbor War bad u Incharge ka KSU Jaintia Hills District Unit Rueben Najiar.
Ki dkhot ba shah pyntiansmai jong ka Ummulong Unit ki long kumne harum: President- Niccky Challam Vice President- Jesper Pariat General Secretary- Mararki Rymbai Assistant General Secretary- Shining Shullai Sport Secretary- Klemen Kharbina Assistant Sport Secretary- Samli Pyngrope Publicity Secretary- Dame Muksor Finance Secyretary- Kynsailad Kharbina Environment Secretary- Fullmoon Pyngrope Education Secretary- Sainborlang Rymbai Assistant Education Secretary – KL Rymbai 30 ngut eiei ki dkhot.
U Myntri tnad ka koit ka Jylla u Bah AL Hek ula bit jingpang COVID-19 hadien shi taiew ba ula wanphai na nongbah New Delhi.
Ia kane la pynthikna haka sngi U Blei da u Director of Health Services (MI), Dr Aman War bad ula ong la test positive ia u haka sngi Saitjain.
U Bah Hek ula wan phai na nongbah haka 18 tarik u Risaw.
Hashuwa jong u ka khun jong u ruh kala bit khlam Coronavirus.
“Haba ula wanphai sha Jylla, ka result rapid antigent ka dei negative.
Hynrei hadien phra sngi ba u shong kyrpang ialade ha iing, la test biang ia u (Hek) bad la lap ba ula iabit iaka jingpang COVID," la ong u Dr War bad bynrap ba yn test biang ia u Bah Hek hadien 10 sngi bad unhap shuwa ban shong iing 10 sngi.
Haka jingleit jong u sha nongbah New Delhi, ula iakynduh ia ki myntri bad ki nongialam ka BJP.
Ka umsaw kaba la wan kynsan kynsan naka jingjur u slap ha kine ki ar sngi kiba la dep kala rong ia u kba uba la dep ot bad pynlang pynlum napoh trep ha ka shnong Namdong.
Kane ka jingjia kala jia ha kawei ka jaka rep ha Thadlamet, Namdong ha kaba ka jingjur u slap kala wanrah ka jingshlei um ha katei ka jaka bad rong haduh 9-10 byrni u kba bad pynjulor ruh ia u kba ubym pat dep ot.
Kane ka jaka rep kaba shah ktah kadei jong ka longiing ka Lang Pyrtuh naka Shnong Namdong-B U DS.
War Chief Organising Secretary FKJGP Jaintia Hills Zone, uba la iakynduh ia kane ka longiing ula ong kane ka jingshlei kala wanrah ka jingduh nong kaba khraw ia katei ka longiing bad ula pyntip ruh sha ka ophis jong ka Thadlaskein C&RD Block ban pynioh jingiarap ia kane ka longiing kaba shahktah haka jinglynsghop kabor mariang.
Ka jingwan ther jur u lap bah haka sngi Saitjain kala wanrah ka jingbthei ka pung dohkha haka sngi Mooshrot, West Jaintia Hills District.
Kane ka jingbthei kane ka pung dohkha naka jingkhlain ka bor jong ka um kala wanrah ruh ka jingshlei um ha ki hali hator kaba la wanrah ka jingjulor kaba bun ia ki paid nongrep ka shnong Mooshrot.
U Rimiki Lathong uba dei u trai ka pung dohkha ula ong ki dohkha kila lait lut bad ki jaka rep kiba sah sa ban ot noh ia u symbai kba ruh kila shah ktah.
Ula kyntu iaka bor synshar district ban pynioh jingiarap iaki paid nongrep ka shnong.
Ha Jowai, kala don ka jingtwa khyndew ha Caroline Colony hynnin ka sngi bad ha kane ka jingjia kam don kano kanoi ka jingjia ba sngewsih.
Ki nongtrei ka Fire & Emergency Service, Jowai killa wan ai ki lad jingiarap ban iada na ka jingtwa.
Ka  Hynniewtrep Youths’ Council (HYC), kala pynpaw ia ka jingbitar kaba jur halor ka jingkynthoh bad jingbyrngem jong ki riewshimet bad ki seng bapher bapher kiba dei na ka jaidbynriew Bengali ban kynshoit bad pyrshang ban kdat iaka ishu jaidbynriew sha ka ishu pynshit niam.
U Robertjune Kharjahrin President HYC ula ong “nyngkong eh kine ki briew kim dei ban klet ia ka jingjia ha Ichamati, Elaka Mawlong ha ka 28 tarik u Rymphang jong une u snem ba ki briew kiba dei ki Khar Bengali ki la mih da u shnong ban shoh ban dat ia ki paradoh parasnam ki jong ngi ha kaba ngi la duhnoh wat ia ka mynsiem ba kordor jong uwei u dkhot jong ka Jaidbynriew jong ngi u Bah Lurshai Hynniewta.
Ki dur bad ki Video kiba la saphriang kylleng halor katei jingjia ha hatei ka sngi ki paw shynna ba mano kiba pynkulmar bad kiba leh beaiñ.
Watla da ki spah ngut ki briew kiba don bynta ha Katei ka jingjia ki lah paw tyngkrein kiba rah ia ki wait ki sum ki nar bad kiwei kiwei ki tiar pynmynsaw, hynrei ym baroh na kine ki la shah kem haduh mynta ha ka jingshisha tang 8 ngut ba shah kem.
" “Ngi kwah ban pynkynmaw ia kine ki seng jong ki Bengali bad ki riewshimet na bar Jylla  ba kim dei ban tuklar ia ki kam pohing jong ka Jylla ka jong ngi namar kim tip ia ka sdang ka kut jong kiei kiei.
Hapoh ka Jylla ka jong ngi haduh mynta kam pat ju don kano kano ka jingujor pyrshah leh donbor ia kino kino ki rit paid ha ka niam (Religious Minority)," ong shuh shuh u Robertjune.
“Ka jingpynkhih shnong jong ki Bengali na Assam bad West Bengal ka lah ban dei namar ki Assembly Election ki ban sa long shen ha kine ki Jylla.
Ngi Maham ba kim dei ban milai jaktung ia ka kam pohing  ka jylla Meghalaya bad ka election jong ki.
Lada ki kwah ban leh politik ia kane ka kam da kaba wanrah ia ka jingsngewpher niam ne Jaidbynriew kidei ban kiar na kaba mushlia la ka kam jong ngi hynrei kidei ban pynbeit jingmut hapoh ki Jylla lajong," la ong une u nongialam ka HYC.
U Bah Robertjune ula ong shuh shuh “Ka Jaidbynriew Hynniewtrep kam pat klet ba dei ki Bengali bad ki Non-Tribal kiba la pynthud ia ka Jaidbynriew Hynniewtrep naduh u snem 1947 ter ter, kila pynthud ia ka Khasi National Making Dorbar, ki la pyrshah ban ioh Jylla ki riewlum, ki dawa Union Territory ia ka Shillong ban lait na ka Jylla Meghalaya, ki la iakhun mukotduma ban pynduh ia ka Trading by Non-Tribal Regulation shaduh Supreme Court, ki la pyrshah doh iap ia ka Meghalaya Land Transfer Act bad ngi tip shai ba dei kine ki ba pynthud na ka por sha por ia ka jingdawa ILP bad ki wei ki ain iada Ri ha ka Jylla Meghalaya.
" U General Secretary HYC Roykupar Synrem ula ong b aka ka Seng ka pynrem jur ruh ia u Tathagata Roy ia ka jingkren lap lah jong u ha kine ki sngi kiba pynpaw ba  imat une u briew u kren kat shaba lap ba shem bad lehse u don jingduna ha ka jingmut jingpyrkhat jong u.
“Ngi kyntu ia u Tathagata Roy ba un sngap noh, um dei shuh ban kren ia ki kam ka jaidbynriew Hynniewtrep ne Jong ka Jylla namar ioh lehse u lah klet ba um dei shuh u Lat la Jylla Jong ngi.
" Ka HYC ka maham jur ia ka seng buaid Niam ka Legal Rights Observatory (LRO) ba kim dei ban sdang ka jingkynshoit ia pher niam ha ka Jylla ne ka Ri India hi baroh kawei.
U Synrem ula ong “Ka jingkren tohmet jong kane ka seng buaid Niam ia ka Balang Presbyterian ka long kaba ngim lah ban pdiang bad pynrem jur.
Ngi kyntu ia ki pulit ban kem mardor ia kine ki nongialam bad ki dkhot ka LRO halor ka jingkynthoh ia ka Balang Presbyterian bad ka jingpyrshang jong ki ban pynmih ka thma niam ha ka Jylla bad India hi baroh kawei.
" Ka HYC kala pynrem bad pyrshah ruh ia ka Sushmita Dev kaba long ka heh jong ka Mahila Congress halor ka jingkynnoh ba khlem nongrim ka jong ka pyrshah ia ka Jaidbynriew ka jong ngi.
Kane ka briew ka shu kwah ban leh politik namar ka election Assembly Assam.
La maham ka ba kam dei ban mushlia than ia ki kam pohing ka jylla bad kadei ban pynbeit jingmut ia ka Jylla lajong.
Ka seng United Democratic Party (UDP) ha kaba nyngkong ka dap da ka jingsngewkhia halor ka jingmih ki jingkynnoh kiba khlem nongrim khamtam eh ban ïoh ban pule ïa ki jingthoh jong u Lat barim ka Jylla kiba long kum ki jingthoh kiba pynshit bad ruh kiba lah wanrah iaka jingiakynad hapdeng ngi ki trai ri trai muluk bad ki Bengali.
Ka UDP lyngba kane ka kyrwoh ka pynrem jur ïa kito ki riew pynshit kiba thmu ban thaw jingkulmar bad ruh kiba pyrshang ban wanrah ia ka jingbym don ka shongsuk shongsaiñ.
Kum ka seng ngi kyrpad rit ïa baroh ki paidbah nongshong shnong ka Jylla ba kin long kiba husiar bad ban nym ailad ba ngin ngat haka shrip jong ka riam buit tuh jong kine kiba pyrshang khtik ym tang ïaka mynsiem hynrei iaka jinglong kyrpang ka jong ngi.
Shuh shuh, ka seng ka kyrpad ïa ki paid riewngeit Hindu, ba kin sngewbha wan sha khmat bad pynpaw ïaka jingshisha bad kumjuh ïa ki seng treimon sngewbha, ba kin sngewbha ai lad ïaka sorkar ban tohkit bniah halor kine kiei kiei baroh bad ba ka Sorkar kan shim syndon ïaka sienjam kaba eh bha ban teh lakam ïa kum kine ki briew ba thaw wanrah jingkulmar.
Ka Hynniewtrep Youth Council Laskein Block Circle ka pynpaw ka jingkmen bad ka ai khublei ia u kontraktor uba trei iaka jingkieng Myntang (Rymphum) ha ka por ba biang.
Ka PWD (Rds) kala khang ia kane ka jingkieng kaba pyniasoh iaka Laskein Barato naduh 3 Nailar bad katkum ka jingpynbna la buh tarik ban maramot haduh u Naiwieng 30 tarik, pynban u kontraktor ula lah ban pyndep iaka jingmaramot hapoh ka por kaba la buh wat hadpeng ka jingpynthud u slap.
“Kane ka jingkieng kadei kaba pyniasoh ia bun tylli ki shnong haka thain Mowkaiaw, kata hapdeng ki shnong hapoh ka Elaka Shilliang Myntang bad ka Elaka Raliang bad ka jinglah jong u kontrak ban pyndep haka por kaba lyngkot kan iarap shibun iaki paid nongrep kiban lum ia u kba u khaw na pynthor bad ban pynpoi sha iing lyngba kane ka jingkieng ban lait na leit wan na ka lynt kaba jngai kum na Nartiang-Ionglwit-Barato Road bad Pasyih-Mynso- Mookynshnian Road," ong u Kular Skhem Sariang, u nongialam ka HYC uba dei peit iaka HYC Shilliang Myntang “Ka jinglah ban trei pyndep iaka jingkieng kan pynsuk ruh iaki khynnah skul ban ia beh sha ki jing pule kum sha Mawkyndeng Mowkaiaw bad sha kiwei kiwei," ong shuh shuh u Kular.
U Kular ula ong “Ngi pynpaw ruh ka jingsngewnguh ia ia u MLA ka thain Ma Nujorki Sungoh u ba la shimkhia ban iakren bad ka tnad PWD bad haka juh ka por ngi ai khublei ia u EE PWD North bad ia ki SDO ban pyndep iaka jingmaramot ia kane ka jingkieng.
".
Ka jingong ki kharkhana dewbilat ba ka sorkar MDA ka don shaka liang jong ki kharkhana kala lah ban dei kaba shisha namar ba ki kharkhana dewbilat ki dang leh bymsuidniew ban pyntreikam ia ka bai kit dewbilat thymmai iaki trok.
Ka Joint Action Committee (JAC) kaba kynthup Jaintia Hills Truck Owners and Driver Association (JHTOA), Meghalaya Truckers Union (MTU) bad ka All Jaintia Hills Clinkers and Cement Association (AJHCCA) hadien ka jingpynbna ka sorkar iaka dor thymmai haka 25 tarik Nailur kila dap da ka jingkmen bad haka 17 tarik une u bnai haka jingialang kaba long ha Phramer kila rai da ka wei ka sur ban pdiang iaka dor kaba thymmai, phewse kala jia mar khongpong.
Ka sorkar lyngba ka tnad transport hadien ka jingialang kaba la bun bun sien hapdeng ka JAC, Jaintia Hills Cement Manufacturer Association (JHCMA) kaba ka jingiakren kala poi ruh wat hadpeng u Myntri Rangbah bad u Myntri Transport u Conrad K Sangma bad u Sniawbhalang kala pynmih iaka dor bai kit ba thymmai haka 25 tarik u Nailur.
La pyndam iaka jingpynbna 13 Kyllalyngkot 2020 bad la ai iaka dor thymmai kaba la mynjur da ki arliang mamla ka JAC bad ka JHCMA kata T.
7 haduh T.
11 na ka T.
9 shiton kilometre shiton haki surok rong, T.
8-12 naka T10 shiton  shi kilometre ha ki surok maw bad T.
10-12 naka T.
12 shiton shi kilometre ha ki surok khyndew.
Ka JAC hadien ka jingialang ha Phramer haka 20 tarik une u bnai kala hap ban iakynduh ia u Deputy Commissioner, East Jaintia Hills ban kyrpad ia u ban bthah iaki kharkhana dewbilat ban pyntreikam iaka dor thymmai kaba ka Central Motor Vehicles  Act 1988 Section 67 ka ai bor iaka sorkar jylla ban buh iak dor bai kit bai bah.
Ka JAC kala byrngem ba lada ki kharkhana dewbilat kim pyntreikam iaka dor bai kit thymmai hapoh 31 tarik une u bnai kin bteng biang iaka jingiakhih paidbah kaba khlem buh por.
“Ka Khyrnit ba hynriew ne ka Sixth Schedule kam lah ban iada ia ngi na ka jingwan buhai shnong ki bar jylla bar ri ha kane ka thain jong ngi, hynrei ka Jaintia Hills Autonomous District Council (JHADC) Trading by Non Tribals Act and Rule ka lah ban iada ban iarap ia ngi ban khanglad iaka jingwan buhai shnong ki bar jylla bad bar ri," la ong u ma Winning Garland Sungoh, Executive Member incharge Trading by Non Tribal jong ka JHADC.
U Ma Winning ula ong “Ngi donbok ba ka don ka para 10 jong ka khyrnit ba hynriew kaba ailad ia ka konsil ban shna iaka aiñ Jaintia Hills Autonomous District Council (JHADC) Trading by Non Tribals Act and Rule ban teh lakam iaka jingwan buhai shnong bad khaii pateng beaiñ ki bar ri bar jylla ha ka thain jong ngi.
“Ka Trading by Non Tribals Act ka ai bor iaka JHADC ban khanglad ia kino kino ki briew kiba nabar jylla bad bar ri kiba khaii pateng beaiñ bad ban pynshitom katkum ka aiñ lada kim lah ban pynshisha da ki kot ki sla.
Bad ban pyntreikam ia kane ka aiñ ka donkam ia ki nongialam shnong ki nongshong shnong ban iatreilang bad ka konsil ban lah ban khanglad iaka jingwan trei bylla, wan sengkam bad khaii pateng ki briew kiba na bar ri bar jylla," la ong u ma Winning uba long ruh u MDC ka Mowkaiaw haba kren bad ki nongthoh khubor haka jingkhynra kot sla ba kynthup iaka Trading License bad ka Employee Service License iaki bar jylla ha ka shnong Mihmyntdu, West Jaintia Hills District.
Ula ong shuh shuh ka sorkarpdeng kala mynjur ban pyntreikam iaka Citizenship Amendment Act (CAA) 2019 bad kane kala wanrah jingsyier ia kiba bun ioh kan plie lad ban wan buhai shnong ki briew kiba na bar ri.
“Lada pyllait iaka Jylla Meghalaya na ka jingtreikam ka CAA ruh ka Sixth Schedule hi kam don ki ain ki kyndon ban khanglad iaki jingtreikam ki aiñ sorkar pdeng kumjuh ki sorkar jylla bad ka ain konsil kan iap, hynrei ka Trading by Non Tribal Act kan iarap ia ngi bad ka donkam ia ngi baroh ki nongshong shnong ban tynrong halade iaka jinghkitkhlieh ban tehlakam iaka jingwan buhai shnong beaiñ ki bar jylla kiba wan haka dur ban khaii pateng bad trei bylla beaiñ," la ong u ma Winning.
Ha kane ka jingkhynra kot sla ka JHADC lyngba ka tnad Taxation tang ha Mihmyntdu mynta ka sngi kila lap haduh 20 tylli ki dukan naduh ki kharkhna shna kali, ki dukan kim don trading license bad 31 ngut ki bar jylla kim don iaki labour license kumjuh ka JHADC Employee service license.
U MDC ula ong ba ia kane ka jingkhynra la pynlong da ka jingiatreilang ka bor shnong bad ia kane ka jingkhynra kot sla kin bteng biang ha kine ki khyndiat sngi sha kiwei kiwei ki jaka.
Ki trok ki mawshun kiba kit mawshun na Elaka Narpuh sha Lower Assam (Barak Balley) kila kit palat pud bad buh jingma iaki paidbah kiba iaid ba ieng namar bym don ki lad jingiada.
U Merald Suting, president FKJGP East Jaintia Hills ula ong ba kila lap tynkrein ba ki trok dumper kila kit palat pud ia u mawshun khlem kino kino ki lad jingiada haba iaid ha surokbah ban kit ia une u mar pohkhyndew.
U Merald ula kynnoh ruh ba kine ki trok kila ioh ban iaid laitlan bad kit mawshun palat ia kaba ki dei ban kit bad wat ki nongtrei ka tnad kam khlaw ka Range Forest Office, Umkiang Range ki kubur ba kine ki trok ki kit tam.
Ka FKJGP kala kyntu iaka bor synshar district jong ka East Jaintia Hills bad ka tnad transport ban shimkhia ban pynshitom ia kine ki trok kiba kit tam bad ban pynshitom katkum ki kyndon jong ka aiñ.
Ki lai tylli ki sengbhalang na East Jaiñtia Hills ba kynthup ïaka Khasi Student Union (KSU) Jaintia Hills District Unit, ka Federation of Khasi Jaintia and Garo People (FKJGP) Jaintia Hills Zone bad ka Hynñiewtrep National Youth Front (HNYF) Eastern Region mynta ka sngi Balang ki la ïakynduh ïa u Deputy Commissioner ka East Jaiñtia u Bah E Kharmalki ha kamra treikam jong u ban ïakren halor ka jingslem ban shna ïaka Entry-Exit Points ha Ratacherra, East Jaintia Hills Distrcit.
Ha kane ka jingiakynduh ki sengbhalang ia u DC, ula pynshai iaka daw ba sahteng ka jingshna khyrdop Entry Exit Points ha Ratacherra kadei namar ba ki dang ap ka NOC na ka JHADC.
“Kane ka jaka ka heh 1 acre bad ngi la dep ai da ka jingthoh sha ka District Council bad mar sien ioh NOC yn sdang tei noh ia kane ka khyrdop," la ong u Bah Kharmalki.
U Finance Secretary KSU Jaintia Hills District Unit, uba long ruh u dkhot ka CEC KSU central body u SS Niangti, u President ka FKJGP u Tuesday Lytep, u President ka HNYF u Lamsuk Langstang bad ki katto katne ngut ki dkhot nongkitkam jong kitei ki Lai seng kila dawa ba nalor ka Entry-Exit Point kila ai jingmut ban thaw iaka District Task Force katkum ka aiñ Meghalaya Act No.
6 of 2016 clause 5 (1) of Meghalaya Residents’ Safety and Security Act, 2016.
Na kaliang ki nongialam sengbhalang kila kyntu iaka JHADC ban pynkloi ban ai iaka NOC sha ka sorkar khnang ban tei iaka khyrdop ban iada iaka jylla na ka jingrung beaiñ ki ri.
Ki Home Guard Volunteers for COVID -19 da ka jingialam jong ka Khasi Students’ Union, Jaintia Hills District kila iaid da ka rally ban pynbor iaka bor district ban pynioh iaka bai bylla jong ki kaba kila trei naduh u bnai Lber (March) ban long kum ki volunteer ban iakhun pyrshah iaka khlam COVID-19 haka por ba khangdam.
Kine Home Guard Volunteers for COVID -19 hapoh ka jingialam u Justice Paul Lyngdoh, education secretary ka KSU kila iaid rally ryngkat ka jingthoh placard ban dawa siew iaka bai bylla jong ki Home Guard Volunteers for COVID -19.
Kane ka jingiaid paidbah kala sdang naduh na Jowai Police Station shaduh ophis jong u Commandant Home Guard, Jowai nangta kila leit sha ophis u Deputy Commissioner, West Jaintia Hills District.
Ki Home Guard Volunteers for COVID -19 kila trei haduh 171 sngi, katba naduh u bnai Lber ki dang ioh bai bylla tang 40 sngi.
Haba la poi ha DC ophis kila ioh ban iakren bad u DC bad la kular ban shimkhia ban pynioh iaka bai bylla jong ki volunteer.
U Justice Paul Lyngdoh ka daw ba slem ka sorkar ban siew iaka bai bylla kadei ka jingbakla naka tnad homeguard halor ka bai nongsngi kaba la buh dor ka sorkar kalong tang T.
439 katba kila phah dor T.
550 sha ka sorkar.
Kumta kala pynphai iaka file bad kala wanrah ka jingsahteng bad siew iaka bai bylla jong ki spah ngut ki volunteer.
Na kaliang ki Home Guard Volunteers for COVID -19 bad ka KSU kila dawa ban siew noh mar mar ia kane bai bylla jong ki kaba dei ka hok jong ki.
Ki Pulit jong ka Rilum Jaintia kila kynmaw burom ia ki pulit kiba la aiti iaka jingim ba kordor haka por ba pyndep iala ka kamram.
Kane ka jingkynmaw burom ia ki pulit kiba la pha iaka jingim haka por ba pyndep iaka kamram, kadei kaba ju pyndep manla u snem haka 21 tarik u Risaw kaba la tip kum ka ‘Police Commemoration Day’ Ha West Jaintia Hills la pynlong ha Jowai Reserve Police bad ha East Jaintia Hills ha ophis treikam u Superintendent of Police, East Jaintia Hills District.
Ha kane ka jingleh burom iaki pulit ba khlad ha ka por trei la iadonlang ki heh pulit jong kitei ki ar District bad la pynlong ruh iaka jingbuh syntiew bad ka jingsngap ba jar jar shipor.
U Superintendent of Police, West Jaintia Hills Bikram D Marak ula pule iaka kyrteng ki pulit baroh kiba la pha iaka jingim haka jingshakri iaka kam bad aiti iaka jingim n aka bynta ka ri.
U Deputy Commissioner (Supply) East Jaintia Hills District ula pynbna paidbah bala pyllait ia u shna bad khaw naka bynta u bnai Risaw (October) ki bym donkam ban siew eiei naka skim PMGKAY hapoh ka district.
Ka rukom sam ia u khaw ka long ba ia ki AAY yn sam 5 kg shi khlieh tang ia kito ki ba don ka Card Rashon AAY bad ia u PHH yn sam 5 kg shi khlieh tang ia kito ki ba don Card Rashon PHH.
Ka jingsam ka long kumne, ia u AAY yn sam 1 kg shi card shi bnai tang ia kito kiba don ka Card Rashon AAY.
Ia u PHH yn sam 1 kg shi card shi bnai tang ia kito kiba don ka Card Rashon PHH.
Katba ia u shana, ia u AAY yn sam 1 kg shi card shi bnai tang ia kito kiba don ka Card Rashon AAY.
Ia u PHH yn sam 1 kg shi card shi bnai tang ia kito kiba don ka Card Rashon PHH.
Kumta, la kyrpad  ia ki paidbah ba lada ki shem ba ia une u khaw bad shana ba ki Dealer kim ai katkum ka kilo ba ki dei ban ioh lane ki pan pisa, ki dei ban ujor mar mar sha u Deputy Commissioner (Supply), East Jaintia Hills District khnang ban pynshitom ia ki kat kum ka ain ba la buh da ka Sorkar.
Ka East Jaiñtia National Council (EJNC) kala ai dorkhat sha u Deputy Commissioner, East Jaiñtia Hills ban pyrshah iaka jingthmu pynlong Public Hearing na ka bynta ban pynheh par mawshun ka kharkhana dewbilat ka Star Cement ha phyllaw ka DC ophis.
Ka EJNC kala ong ba kane ka public hearing la thmu ban pynlong haka 21 Naiwieng (November) 2020 katkum ka jingpynbna jong ka MSPCB  haka 16 Risaw (October) 2020.
Kane ka public hearing kadei na ka bynta ban pynheh ia ka par tih Mawshun haka jaka kaba heh 42.
051 hectare haka shnong Bishyrnot.
Lah ban pynkymaw ba kane ka public hearing kala pulom la ar sien hadien ka jingpyrshah u paidbah, ki shnong bad ki sengbhalang bapher bapher.
Ka Moosalyngkat Dorbar Chnong kala jam sha u mawmer jong ka jingiaid lynti ba 50 snem (1970-2020) haka sngi ba Ar.
Ban lehkmen ia kane ka jingïaid lynti kaba 50 snem (Golden Jubilee) ka dobar chnong kala buh da u mawnongrim iaka Community cum Indoor Sports Hall.
U kongsan ha kane sngi u dei u Dolloi ka Elaka Jowai u Ma Puramon Kynjing, u symbud kongsan u Prof.
PM.
Passah nalor ki dkhot ka Executive Committee Shnong, ki longkmie longkpa, ki samla bad kiba shah khot sngewbha.
Iaka jingïalang la pynïaid da u Ambrose Gatphoh bad ki kyntien pdiang burom na u Waheh Shnong u R Tariang.
Khyndiat shaphang ka khana lyngkot jong ka Moosalyngkat, la sdang ïaka lyngba ka Street Light Committee hapoh ka jïnglam khmat u (L) Rev L.
Gatphoh ïaki briew kiba shong ha Kynruh Saphlang, Moosalyngkat, Umsacham.
Ka jingpyrkhat kaba mih na utei u rangbah kumjuh ki longkpa longkmie ïaka jingdonkam ka street light khnang ban shngaiñ ka leit ka wan ki briew khamtam kiba shong basah hapoh ka dong bad ha u snem 1970 la thaw ïaka Moosalyngkat Local Committee.
Ka Moosalyngkat ka don ruh ïaka riti treikam (Constitution) naduh u snem 1972 bad ka la ïasoh bad ka Jowai Town Committee ha u snem 1971.
Ha u snem 1974 ka ophis Registrar of Society Act ka la register ïaka Moosalyngkat Local Committee (Register Under Societies Registration Act XXI ofl 860 vide No SR/MLC- 3/74 OF1974).
Haka 29 tarik Jylliew 2016 ka Moosalyngkat ka la ïoh ïaka NOC na ka Ladthadlaboh Dorbar Shnong ban ithuh noh ïaka kum ka Dorbar Shnong bad ïa kane ka kam la pyndep ha ïing skul ka Ladthadlaboh haka jingïadon lang u Dalloi Elaka Jowai u Puramon Kynjing.
Haka 10 tarik Nailur 2016 u Dalloi u Puramon Kynjing ula pynskhem Waheh Shnong ïa u Ricky Tariang bad ïaka sanad jong ka Shnong Moosalyngkat la pynbna haka  22.
05.
2019 kaba sdang naka  12.
12.
2018 haduh 12.
12.
2020.
Ha kaba ïadei bad ka Community Hall, la iathuh ba la pynïeng ïaki païa ka iing dorbar haka 05.
03.
2016 lyngba ka jingkyrshan pisa ki nongmihkhmat ba kynthup ia u Prof RC.
Laloo MLA, Kong Wansuk Syiem MP Rajya Sabha, VH Pala MP Lok Sabha, JU Nongrum, Moonlight Pariat MDC barim, Andrew Shullai MDC.
La pynphuh pynphieng ïa katei ka sngi da ki jingrwai bad jingshad naki khun samla ka Shnong.
Ka surok ka ban pyniasoh iaka Tahpat, Lapangap bad Khanduli kadei ka surok kaba rim bad ka kam kaba la pyntrei kadei tang ka kam maramot, ong u Deputy Commissioner, West Karbi Anglong u Syed Isfaqur Rahman.
“Kane ka surok kadei kaba rim kaba la don naduh mynshuwa bad la trei ia kane ka surok tang ban maramot (repair)," la ong u DC West Karbi Anglong haka jingialang ki ar DC jong ka West Jaintia Hills bad West Karbi Anglong ha conference hall jong ka Soil and Water Conservation, Jowai.
Ha kane ka jingialang nalor ki DC ba kynthup ruh ia u DC West Jaintia Hills u Garod LSN Dykes uba pyniaid iaka jingialang la don ki SP jong ki ar district u Bikram D Marak, ka Ramandeep Kaur, IPS, ki border magistrate jong ki ar district, ki ophisar na ki tnad bapher bapher bad ki nongmihkhmat ka KAAC bad ki ophisar.
Hadien ka jingialang ki DC la don ruh ka jingiaphylliew jingmut ki MDC ka KAAC bad JHADC haka jingiadonlang u (Dr) Mansing Rongpi MLA -20 Baithalangso, katba na ki MLA jong ka rilum Jaintia kiba hap ha jaka khappud ka Nartiang bad ka Mowkaiaw kim don satia ha kane ka meeting.
Haba kren bad ki nongthoh khubor ki ar ngut ki DC kila ong ba ka jingialang kala rai ban thaw iaki committee ha ki shnong khappud jong ka West Karbi Anglong bad West Jaintia Hills ha kaba yn iadonlang ki Waheh Shnong bad ki Goan bura ka Karbi khnang ban pynbeit iaka jingeh ki paidbah nalor ka kam khajia pud.
Nalor kata yn kyntiew ruh iaka lad kamai kajih jong ki nongshong shnong khappud da kaba thaw iaki iew kiba iasyriem kum ki border haats ba ki paidbah nongrep na ki ar district kin ioh ban die markylliang ia ki mar rep kiba ki pynmih ha kine ki iew.
Ha kane ka jingialang la mynjur ba ki DC kin pyntip markylliang shwa ban sdang kano kano ka jingpyntreikam jong kano kano skim ha ki khappud.
“Ngin thaw iaki lad ban pynsuk iaka jingtreikam hapdeng ki ar district bad namar ba kine ki thain ki hap haka Sixth Schedule yn thaw ia ki lad ban kynthup lang iaki konsil khnang ban nang pynbha shuh shuh iaka jingiadei jong ki nongshong shnong ha khappud.
Lada lah shuh shuh ban pynlong sha ki jingialang ban iakynduh lang bad ki cultural prokram kan nang iarap shuh shuh ia ki paidbah nongshong shnong ha khappud ban iakren ia kino kino ki jingeh," la ong u DC West Karbi Anglong.
Ka Khasi Students’ Union (KSU) War Jaintia Circle kala ujor sha u Chief Engineer (Civil Work) jong ka Meghalaya Energy Corporation Limited (MeECL) halor jingbym ioh trei ki trai jylla ha Leshka.
Ka KSU kala pynpaw ka jingbnynñiaw kaba khraw halor ka rai jong Meghalaya Energy Corporation Limited (MeECL) ban ai jingtrei ha ki company bar jylla na ka bynta kino kino ki kam tei jingtei bad shna maramot ha Leshka.
Ka KSU kala kynnoh ruh baka MeECL ka khlem pynbna paidbah ruh iaki tender naka bynta kino kino ki kam ha Leshka.
“Ka MeECL kala leh shilliang khmat namar ba bun ki trai jylla, ki company bad ki riewshimet kiba lah ban trei ia ki kam bad projek ha Leshka, hynrei ka MeECL kala ai kam pynban tang iaki bar jylla bad ki company kiba nabar kaba pynduh lad ia ki trai jylla.
Kane ka wanrah ruh iaka jingwan buhai shnong ki bar jylla kiba trei bylla kiba wanrah ki company," la ong ki nongialam ka KSU War Jaintia Circle ba kynthup ia u president bad secretary u Laitphar Syngkrem bad Lurman B Talang.
Ka KSU kala kyrpad ia u Chief Engineer (Civil Work) ban pynbna paidbah iaki tender na bynta kine kino ki kam ha Leshka bad ka MeECL kadei ruh ban ai kam iaki trai jylla ia ki kam kiba ki lah ban trei khnang ban myntoi u paidbah ka thain.
Ka seng Kur Warjri ka la noh jingïarap da ki marbam mardih, ki jain sphong bad iarap ruh ban shna iing ia kawei ka longïing jong i Meirad Thaneh Warjri ba shong basah ha Shnong Kyrdemkulai.
Ki katto katne ki rangbah kur Wajri bad ka India Every Home Crusade kila iarap ia noh synniang ia kine ki mar bam bad ki jainsphong.
Hadien pat ka kur Wajri kala mang tyngka ban noh synñiang na ka bynta ban shna pynbha ïaka ïing kaba la jot.
Ka Meirad Thaneh Warjri ba shong basah Ka Meirad Thaneh Warjri ka la kem byrie la palat phew snem haduh ban da matlah syndon.
U pyrsa kurim jong ka ula khlad dang katto katne bnai bad hadien kane la khlad sa ka khun khatduh bad ïehnoh khunswet ïa lai ngut ki khun, ka Aidalin Warjri bad la ki ar ngut ki para shynrang ba dang rit.
Kiwei kiwei ki khun ruh ki lah ïa poikha bad shong shnong sha ba kham pajih bad ki shem shitom ban kit ïa la ka kmie namar ba ïalade ruh ki long ki ba duk ba kyrduh bad hap beh bylla kylleng kylleng.
Ka Aidalin ba dang khat hynñiew snem ka rta ka la hap ban shimti ïaka lyngkor ban bsa la ka kmierad ba matlah bad ki arngut ki para shynrang da kaba trei bylla ha marjan shnong.
Ka jingshem lanot jong katei ka longïing ka long kaba la palat liam namar ba ka ïing kaba ki shong ki sah riehtngen haka khyndew jong ka Meghalaya Electricity Corporation Limited ruh ka la jot bad kim don lad ban maramot.
Ka Kur Warjri hapoh ka jingialam ïa u President u Bah DL Warjri, Saiñpynïar, Sunshine Warjri ha ryngkat ki dkhot rangbah, Bah Rudy Warjri bad Bah Raphael Warjri haka 19 tarik ki la leit ban sakhi ïaki kam ba la bynshet na ka bynta ban khmih ïaka bha ka miat jong ka longïing ha ryngkat u synñiang, ka kyntu kynpham bad kyrkhu kyrdoh ba kin ïa bit ïa biang.
Ka seng Kur Warjri ka la pyntip ba ïaka Dorbar Kur kaba juh pynlong shisnem kaba la thmu ban pynlong mynta u snem ha Sohryngkham la hap ban pynsangeh noh namar ka jinghiran bad pyrkhing adong haka Jylla.
Wat lada ym ïoh ban pynlong ïaka Dorbar Kur hynrei la kyntu ïaki shnat kiba don ha kylleng ka ri Khasi-Jaintia ban long kiba peitngor ïaka imlang sahlang khamtam eh ïaki parakur parajait ba kin lait na kano kano ka shitom ka jynjar.
Ka seng Kur ka pynpaw ba don ki parakur kiba la wanrah burom ba dei ban pyrto ïaki kam kiba la rasong ha ka imlang sahlang, ka long kaba sngewphieng ban tip ba ha ri Argentina ha kaba ka sorkar Jylla ka la ainam ïaka shilynter ka surok ha ka kyrteng jong u Sohblei Patrick Warjri na kadaw ki kam ba bha haka imlang sahlang.
Haka jingïakren bad u Bah Rudy Warjri la sngewthuh ba ki kam radbah jong u Sohblei Patrick Warjri kadei namar ba ula jop ban rat dyngkhong ïaki kam sniew kam smeh na kaba kyrni dih aphin (drugs)  bad ki kam awria ha shnong ha thaw.
U Dolloi ka Elaka Nongjngi u ma Copiousness Daw ula pynpaw ka jingpyrshah kaba jur halor ka jingpynbna jong ka Jaintia Hills Autonomous District Council (JHADC) baka shnong Thadmynri ka hap hapoh ka Elaka Nartiang.
“Ka Elaka Nongjngi baroh kawei ka pyrshah jur ia kane rai bad ka jingpynbna jong ka konsil ha kaba nakaliang ka elaka ngi dawa naka konsil ban pyndam ia kane ka jingpynbna namar ba kane ka shnong ka hap hapoh ka elaka naduh bala seng shnong iaka Thadmynri," la ong u Dolloi Elaka u ma Daw hadien ka jingwan iakren bad u Chief Executive Member (CEM) jong ka JHADC u ma Thombor Shiwat haka sngi Nyngkong.
“Ka Shnong Thadmynri ka hap hapoh ka Elaka Nongjngi naduh ka kam thung Waheh Shnong ruh la thung daka Elaka Nongjngi bad nga kyntu iaka Executive Committee ka JHADC ban pynbeit ia kane kam ban lait mih jingeh hadien habud," ong u Dolloi.
Ka JHADC kala pynmih iaka jingpynbna haka 7 tarik une u bnai ka shithi NO.
JHADC/POL/33/2014/20 bad kane ka jingpynbna ka ong baka Executive Committee Jaintia Hills Autonomous District council Jowai hadien ba la bishar bniah ia ki kot ki sla ki ba iadei bad u pud u sam jong ka shnong Thadmynri la shem ba ka shnong Thadmynri ka hap hapoh u pud sam jong ka Elaka Nartiang.
“Ka Executive Committee Jaintia Hills Autonomous District Council Jowai ka la rai ba naduh ba pynmih ia kane ka jingpynbna ka Shnong Thadmynri kan hap hapoh ka jingpeit jong u Dolloi ka Elaka Nartiang," la ong ka jingpynbna.
Halor kane ka jingpynbna u Dolloi Nongjngi, ka Raij Namdong ha ryngkat bad u MDC ka Khanduli Mynsngat u ma Dawan Lyngdoh kiba iakynduh ia u CEM JHADC ma Thombor Shiwat ban pynpaw ka jingpyrshah bad sngewlyngngoh halor ka jingpynbna ka JHADC.
“U CEM ula kren shai iaki ba um lah shuh ban leh eiei halor kane ka kam bad lada ki don jingpyrshah ki lah ban ujor sha ka iingbishar halor kane ka kam," la ong u MDC ka Mynsngat bad ki nongialam rai bad elaka Nongjngi.
U waheh Raij Namdong, Ma Elias Susngi ula ong ba shnong Thadmynri ka hap hapoh ka shnong Namdong.
Naduh u snem 1970 bad ka shnong kala jop mukotduma haka por baka ka konsil ka dang hap haka United Khasi Jaintia.
Ka shnong Thadmynri kadei ka khlaw bad kadei ka shnong Namdong kaba ai jaka iaki nongshong shnong ban seng shnong.
“Ula buh jingkylli ruh ia u CEM ki kot ki sla aiu baka konsil ka don bad pynthikna ba ka Thadmynri ka hap hapoh ka Elaka Nartiang," la ong Elias bad dawa ban weng mardor iaka jingpynbna ba ka Thadmynri ka hap haka elaka Nartiang.
Ka Seinkur Suchiang (Central Body) ka pynpaw ia ka jingnsgewnguh ia u Ma Kalbod Suchiang u ba la ai sngewbha ia ka jaka kaba heh 5000 sq.
phut sha ka Seinkur Suchiang Central Body kaba don ha Phramer, Elaka Shangpung.
Kum ka dak ban pynpaw ka jingsngewnguh ia une u rangbah na ka liang jong ka Seinkur Suchiang Central Body kala pynlong iaka jingialang pynkup burom ia u ma Kalbod Suchiang ha ka 17th Oct.
2020 ha Clearwater U.
P School Shangpung.
Ha kane ka jingpynkup burom ia u Kalbod Suchiang la pyniaid iaka jingialang da u President jong ka Seinkur Suchiang Central Body, Carmel Suchiang.
Kiba la ai jingkren ki kynthup ia u Parajan Suchiang, J.
Treilang Suchiang Local MDC 16 Shangpung, Dr Running L.
Suchiang, Smt Ruby Suchiang bad kiwei kiwei ki heh kur.
Baroh ki nongkren kila pynpaw iaka jing sngewnguh kaba khraw iaka jing kylluid mynsiem jong u Ma Kalbod Suchiang, kaba la plie lad plie lynti iaka Sein kur ba kan ioh la ka jong ka jaka na ki bynta ki jingdon kam bapher bapher jong ka Seinkur Suchiang Central Body.
Hadien ka jingmih ka kynhun kaba kumba 100 ngut ki nongshong shnong jong ka Shnong Jarain ha ka 17 Oct, 2020 ngi na ka liang ki nongkitkam shnong ngim banse ban pynshai ia baroh ki jingshisha kiba la jia hapoh shnong Jarain.
Halor ka jingkynnoh ba la thung donbor da u Dolloi ia u Acting Waheh Shnong, Jarain ngi wan ban pynshai kumne: Ba na ka liang jong u Dolloi ula bthah ia u Skhemtriang Pohti, General Secretary, Jarain Village lyngba ka shithi NO.
DEA/2020-21/15 Dated 3 July 2020, ban jied 25 ngut ki riew Rangbah jong ka Shnong Jarain khnang ban ioh ban jied ia u Acting Waheh Shnong jong ka Shnong Jarain katkum ka jingbthah jong ka Administrative Officer, JHADC.
U Dolloi ula kdew shai ba ym lah ban jied Acting Waheh Shnong khlem ka jingiadon lang jong u Dolloi lane ki briew jong ka Elaka ba la bthah da u Dolloi.
Na ka liang jong u Skhemtriang Pohti ula phah iaka shithi Dated 9th July 2020 sha u Dolloi ba ka jingialang kaba la don 25 ngut ki briew bad ki la jied ia u Kliarbha Sana kum u Waheh Shnong (ym kum Acting Waheh Shnong).
Haba peit iaka list jong kita ki 25 ngut la paw shai ba don tang 19 iing kiba poi ha katei ka meeting bad la mih ruh arngut lai ngut shi iing.
Ki nongsoi kyrteng ia kata ka meeting ruh kim dei ki dkhot jong ka Executive Committee jong ka shnong bad kim dei ruh ki riew Rangbah hynrei kidei ki briew kiba la jied tang na ki 19 iing kiba kynthup ia u Kliarbha Sana bad ka lok jong u ka Idaroi Pohleng, u Skhemtriang Pohti bad ka lok jong u ka Rani Suting, u Rolin Phawa bad ka ook jong u ka Banni Surong bad u khun jong u Hemi Surong, ka Tan Pamthied bad u lok jong ka u Khraw Tariang bad u khun jong ki u Wanphai Pamthied.
Na ka liang jong u Dolloi um lah ban pdiang ia kane, namar ki la leh khlem ka jingiadonlang jongu bad kumta u la phah ia ka shithi No.
DEA/2020-21 Dated 13th July 2020 da kaba pyntip ia u General Secretary Shnong, Jarain ba un wan sha ka shnong Jarain ha ka 18th July 2020 ha ka por 11:00 AM khnang ba yn lah ban jied ia u Waheh Shnong/Acting Waheh Shnong.
Hynrei ia kane ka shithi jong u Dolloi na ka liang jong u Skhemtriang Pohti ula leit ujor sha ka SDO (Civil), Amlarem bad ka SDO ka la pyntip ia u Dolloi ba um lah ban pynlong kano kano ka jingialang khlem da ioh jingbit na u Deputy Commissioner.
Na ka liang jong u Dolloi ula pan jingbit na u Deputy Commissioner bad hadien ba u la ioh ia ka permission na u DC ula khot ia u General Secretary Jarain ban ia kynduh ia u Dolloi ha Headquarter jong ka Elaka ha Mupyut ha ka 31 July 2020 lyngba ka shithi No.
DEA/2020/21/24 Dated 29h July 2020.
Hynrei u Skhemtriang Pohti hadien ba u la dep pule ia ka shithi um treh ban pdiang ia ka shithi bad na kata ka daw ki nongshong shnong ki len ba kim tip bad ki kynnoh pynban ia u Dolloi.
Ha ka jaka ba kin pyrshah ia u Dolloi ki la dei ban pyrshah ia u Skhemtriang Pohti.
Kumta ha ka jingiadei bad ka jingkynnoh ia u Ami Tariang, Acting Waheh Shnong bad u Jingieit Nangbah, General Secretary, ba ki kwah shuki, ngi pynpaw hangne ba ka shuki Acting Waheh Shnong ka don ha poh pla jong u Secretary Shnong (Skhemtriang Pohti) hynrei namar ba kim treh ban iatreilang bad u Dolloi, la thung ia u Ami Tariang bad mynta pat ki la babe kylla bad pynmih jingkulmar hapoh shnong hapoh thaw.
Halor ka jingiakren jong u Jefrin Sumer uba kam ialade ba u dei u dkhot shnong, ba ki pyrshah iaka jingthung Acting Waheh Shnong bad kim don jingpyrshah iaka jingplie iaka iew Jarain Hynrei balei pat ki khang ia ka jingplie iaka iew? Ka jingshisha ka long ka la don ka jingthmu jong ka Dorbar Shnong Jarain hapoh ka jingialam jong u Klarbha Sana kum u Waheh Shnong bad u Skhemtriang Pohti kum u Secretary Shnong, ban knieh jubor ia ka lew Jarain da ka Dorbar Shnong ha kine ki snem ba la dep.
Ha u snem 2018 ka Dorbar Shnong Jarain ka la thep sha District Council ia ka Managing Conmmittee bad halor kane ka District Council ka la bthah ia u Dolloi ban leit enquiry halor kane ka kam namar ba mih ar tylli ki Managing Committee.
U Dolloi ula pynlong iaka Mecting ha Mupyut ban iakren halor kane ka kam ha ka 13 Oct 2018.
Ha kata ka jingialang ruh ki nong Jarain ki la iamih kumba 60-70 ngut ban kam ba ka iew kadei ka jong ka Dorbar Shnong Jarain.
Hynrei ynda la iakren hapoh kata ka jingialang la sakhi da baroh ki shnong ba ka lew Jarain ka dei ka jong ka Amwi Ar-Lyngdoh.
Hadien ba ki nong Jarain kim don nia shuh, ki la kdew nia ia ka jingdkoh jong ka Managing Committee jong  ka iew Jarain.
Halor kane la shim rai ha kane ka Dorbar ban thung ia ka Sub Committee ban wad bniah ia ki jingdkoh jong ka Committee lew bad la jied ia u Dolloi kum u Chairman kane ka Sub-Committee bad ki Waheh Shnong jong baroh Saw Shnong kum ki Dkhot.
Kane ka Sub Committee kaba kynthup ia u Kliarbha Sana kum u Waheh Shnong jong ka Shnong Jarain ka la pynbeit ia kita ki jingduna ka Committee lew bad la jied thymmai ia ki nongkitkam jong ka lew ha ka jingialang jong ka Amwi Arlyngdoh ha ka 5h Oet, 2019.
Ha u snem 2019 la dep die lilam ia ka lew Da ka District Council, hynrei u Kliarbha Sana um ailad ia u nongthied iew ban khrong khaja.
Na ka liang ka District Council ka la summon iaki nongkitkam jong ka Shnong Jarain bad ha kata ka por la dep iasoi ia ka Agreement ban ailad ia u nongthied iew ban khrong khajna ia ka iew Jarain.
Hynrei ynda la poi hapoh shnong u Kliarbha Sana u la khang ia u nongthied iew ba um dei ban khrong khajina.
Kumta u nongthied iew um banse ban pan refund na ka JHADC ia ka pisa kaba ula thied ia ka iew.
Ki nongshong iew ki lait na kane ka khajna baroh u snem 2019-20.
Ha ka 21st Feb 2020, ka JHADC lem bad ka Managing Committee ba la jied da ka Amwi Ar Lyngdoh la die lilam biang ia ka iew Jarain da ka jingmynjur lang jong baroh ki Waheh Shnong kynthup ia u Kliarbha Sana, u Waheh Shnong jong ka Jarain Village.
Ka jingbym sngewthuh jong ki nongshong shnong kadei na ka daw ba ym pat shah ban long Dorbar.
Kumta da ka jingsngewkhia mynsiem, ngi pynshai hangne khnang ba ki paidbah kin sngewthuh bad ha kajuh ka por ngi kyrpad ia ki nongshong shnong Jarain ban poi sha ka miej jingiakren khnang ban lah ban wanrah ia ka jingia shongsuk shongsain hapoh shnong jong ngi ynda la shah ban pynlong Dorbar ngin sa pynshai baroh ha khmat ka Dorbar Shnong khnang ba ki paidbah kin sngewthuh shai.
u Ami Tariang.
Acting Waheh Shnong Jarain.
u Jingieit Nangbah.
General Secretary Jarain.
Ar tylli ki trok kila thung baji sha poh synrang kaba jrong kumba 200 phut eiei ha Sunapur, East Jaintia Hills District.
Kane ka jingjia kala jia hynnin ka nohphaisngi haka por kumba 4:30 Pm.
Kine ki ar tylli ki trok ki dei ka trok kit fridge bad ka trok ki nar rod ban kit sha Assam, hynrei haba la poi ha Sunapur hajan ka mandir kila hap shapoh riat kaba jylliew kumba 200 phut la iathuh ki nongshong shnong.
Kine ki trok kiba hap kila shakut ha shiteng riat ba shah ki dieng ki siej.
Baroh shimiet ki paidbah ha ryngkat ki pulit kila wad iaki nongniah bad nongbud kine ki trok.
Haduh bala thoh iaka khubor ruh ym pat lap iaki nongniah bad nongbud ki trok.
Ka Hill Farmers Union (HFU) Thadlaskein Block Unit kala hiar sha ka shnong Larnai ban jurip iaki mar rep kiba la shah pynjulor iaki runar kiba ym lah ithuh bad la lap ba ka jingjulor kala kot palat 15-20 lak.
“Ka la long shisha ka nemsniew kaba khraw haduh katta katta ia ki nongrep ka shnong Larnai mynta u snem 2020.
Nalor ka jingshah pynjulor ki jingthung jingtep ha ka bor mariang, ka jingduhnong naka jinghiar dor ki mar rep na ka jingbymbiang ki iew ki hat naka daw ka khlam COVID-19 bad mynta sa ka jingshah thombor ki paidbah nongrep ha ki runar kiba la pynjulor phom iaki mar rep kiba la thung harud ka pynthor Sung Valley," la ong u Mutshwa Thabah.
Ha ka step 16 tarik October 2020, ka HFU kala hiar hi dalade ban leit jngoh ia ki lyngkha jong ki nongrep naka shnong Larnai West Jaintia Hills, Meghalaya ki ba la shah pynjulor ha ki runar bym lah ban ithuh haka jingialam u presidetn HFU Mutshwa Thabah, secretary u Chanbor Rymbai bad kiwei kiwei dkhot ka HFU Thadlaskein Block ha ryngkat u Waheh Shnong ka shnong Larnai u Koyas Kharbithai, ki EC Members ka shnong Larnai  bad  ruh ki nongrep.
Ha kane ka jingleit jurip, naka liang ka HFU ka la ioh I da la ki jong ki khmat ia ka jingleh riewkhlaw kine ki runar ki ba la pynjot ia ki jingthung jingtep jong ki nongrep kiba la theh umpjah iaka jingtrei shitom jong ki nongrep bapli ki ba la pynlut ia ka bor ka sor bad ka pisa ban thied ia ki jingdonkam ha ka rep ka riang.
U Mutshwa ula iathuh ba u waheh shnong ka Larnai ula ong ba haduh 26 tylli ki longiing ki nongrep ki ba la shah pynjulor ki jaka rep ha kine ki runar bymlah ban ithuh bad haba khein iaka jingjulor kala kot shaduh ka 15 haduh 20 lak ka jingduh nong jong kine ki nongrep.
“Kaba kham i pangnud ka long ba kine ki runar ki la pynjot naphang khlem map shuh ia ki jingthung jingtep ki ba lah long ban kheit bad kumjuh ki ba dang lung bad ruh wat ia tiar ki tar ba ki nongrep ki pyndonkam kum ki iing jri rieh slap, ki khiew shetja sngi, bad pynpait ruh ia ka iing rieh slap ba la shna da ka dewbilat bad kiwei kiwei," la ong ka HFU Na ka liang ka HFU Thadlaskein Block, ka la pynrem jur ia kane ka jingjia bad ka la kyrpad ia ka sorkar lyngba ka tnad pulit ba ka dei ban trei shitom ban thwet bad ban kem mardor ia kum kine ki runar bad kyntu ia ki bor synshar district ban pynioh jingiarap ia kine ki nongrep.
Ka Joint Action Committee (JAC) kaba kynthup iaka Jaintia Hills Truck Owners and Driver Association (JHTOA), Meghalaya Truckers Union (MTU) bad ka All Jaintia Hills Clinkers and Cement Association (AJHCCA) da kawei ka sur kala mynjur ban pdiang ia dor thymmai na ka bynta ban kit dewbilat na ki kharkhna.
Ia kane ka rai la shim haka jingialang paidbah ka JAC kaba long ha Phramer haka sngi Saitjain.
Ka tnad Transport haka 25 tarik u bnai Nailur (September) 2020 kala pynmih iaka jingpynbna bad buh dor thymmai iaka dor bai kit dewbilat hadien ka jingialang kaba bun bun sien ban iakren halor kabe ja dor hapdeng JAC, JHCMA bad ka ka sorkar jylla lyngba ka tnad transport bad kumjuh bad u myntri rangbah ka Jylla Conrad K Sangma bad u Myntri transport u ma Sniawbhalang Dhar.
Ka sorkar hadien ba kala shong bishar sani bha ia kane ka kam kala pyndam iaka jingpynbna kaba la pynmih haka 13 Kyllalyngkot 2020 bad kala pynbna bad pynkylla thymmai iaka dor bai kit mar ki trok kata T.
7 haduh T.
11 na ka T.
9 shito kilometre shiton haki surok rong, T.
8-12 naka T10 shiton  shi kilometre ha ki surok maw bad T.
10-12 naka T.
12 shiton shi kilometre ha ki surok khyndew.
U Chairman ka JAC u Nehemayah Tyngkan hadien ka jingialang ula ong ba ka jingialang da kawei ka sur kala pdiang ia kane ka dor thymmai jong ka sorkar bad shen kin iakynduh ia u DTO jong ka East Jaintia Hills ban kyrpad ia u ban pyntreikam noh ia kane ka dor thymmai.
Ula ong ruh ba ka synjuk ki kharkhana dewbilat kila mudui da ka mukotduma pyrshah iaka sorkar jylla halor ka jingpynbna 13 Kyllalyngkot 2020, hynrei ka iingbishar Meghalaya High Court kala pynksan iaka sorkar Jylla bad ka section 67 jong ka Motor vehicle act ka pynkup bor iaka sorkar jylla ban buh iaka dor bai kali naka bynta ban kit mar.
U Nidamon Chullet, president JHTOA, ula pynpaw iaka jingsngewnguh iaka sorkar jylla, ka tnad transport bad ia u Myntri Rangbah ka jylla bad Myntri ka tnad transport kiba shimkhia ban sngap  iaka jingud jingnam ka JAC.
“Ngi la pdiang ia ka rai jong ka sorkar bad ka dor bai kit thymmai bad ki kharkhana dewbilat ruh ki dei ban pyntreikam mardor ia kane ka dor thymmai," la ong u Nidamon uba ai khublei ruh ia baroh ki seng kiba don haka JAC kiba iatreilang ban iakhih pyrshah iaki kharkhana dewbilat kiba leh kuman ban pyntreikam ia bai kit thymmai ha ki bnai bala dep.
Ka Additional District Magistrate jong ka Amlarem Civil Sub Division ka Kong JU Kharpuri kala pynjari syndon da ka kyndon aiñ Section 144 crPC ban khang iaka jingialum paidbah palat iaka 5 ngut ha ka shnong Jarain ban khanglad iaka jingiakhih paidbah.
Ka Kong Kharpuri kala pynjari da kane ka kyndon hadien ka jingiakhih pyrshah jong ki nongshong shnong halor ka jingthung Acting Waheh Shnong ka Jaintia Hills Autonomous District Council (JHADC) ia u ma Ami Tariang.
Ki paid nongshong shnong ka Jarain namar ka jingpyrshah ia kane ka jingthung acting waheh shnong kila mih sha surok bad pyrshah bad dawa naka konsil ban pyndam ia une u acting waheh shnong bad kynnoh ruh ba u Dolloi elaka Amwi, u ma Jemewell Pyrtuh ruh ula leh jubor khlem ka jingmynjur u paidbah.
Da ki spah ngut ki paidbah kila mih sha iew Jarain ban pyrshah bad pynpulom ruh iaka jingthmu plie iew Jarain kaba hap haka jingpeit ka Amwi Ar Lyngdoh.
Ka ADM, u Executive Magistrate u ma H Shylla bad ki pulit kila hiar sha kane ka iew.
Ka ADM Amlarem kala khang ruh iaka iew tad haduh b aka JHADC kala pynbeit iaka kam shnong jong ka Jarain.
Shuh shuh u ma Jephrin Sumer, u dkhot shnong haba kren ula ong ba kim pyrshah iaka jingplie iew, hynrei iaka jingthung actinig waheh shnong namar b aka bor shhnong bad u paidbah um don jingtip.
U Dolloi ula ong ba ym shym la lehbor bad la thung acting waheh shnong hadien bala kut ka samoi treikam u waheh shnong barim.
“Nga la bthah iaki nongialam shnong ka Jarain ban khot jingialang, hynrei kim shym  la burom bad katkum ka jingbthah jong ka Special Officer, JHADC nga la thung ia u Acting waheh shnong," “Nyngkong ngam shym la ioh jaka ban pynlong jingialang bad jia ryngkhat ruh bad ka jingkhang ban pynlong jingialang namar ka jingiakhun pyrshah iaka khlam COVID-19, kaba ka sorkar kala khang ban pynlong jingialang paidbah bad dei namar kane la poi sha ka jingthung acting Waheh Shnong," ong u dolloi ma Jemewell Pyrtuh.
Ula ong ruh ba un ujor ia kane sha ka konsil shuwa ban shim kino kino ki rai.
Ka Jaintia Hills Autonomous District Council (JHADC) kala pynbna ba ka shnong Thadmynri, ka hap ha Elaka Nartiang.
Ka Kong R Phawa, Secretary JHADC haka jingpynbna bala pynmih haka 7 tarik Risaw (October) 2020, ka shithi NO.
JHADC/POL/33/2014/20 ka ong ba ka ka Executive Committee Jaintia Hills Autonomous District council Jowai hadien ba la bishar bniah ia ki kot ki sla ki ba iadei bad u pud u sam jong ka shnong Thadmynri la shem ba ka shnong Thadmynri ka hap hapoh u pud sam jong ka Elaka Nartiang.
“Ka Executive Committee Jaintia Hills Autonomous District Council Jowai ka la rai ba naduh ba pynmih ia kane ka jingpynbna ka Shnong Thadmynri kan hap hapoh ka jingpeit jong u Dolloi ka Elaka Nartiang," la ong ka Secretary JHADC haka jingpynbna.
Kane ka jingpynbna kala pynlyngngoh iaki paidbah jong ka Elaka Nongjngi kaba baroh shikatta kane ka shnong Thadmynri ka hap hapoh Elaka Nongjngi.
Ka khubor kaba iohlum u Dalloi Elaka Nongjngi un khot jingialang jong ki Raij bad ki Waheh Shnong ka Elaka ban iakren halor kane jingpynbna ka konsil.
Ka ophis u District Agriculture officer, Jowai ryngkat ka jingïatreilang ka ophis u District Horticulture Officer, Research Officer Jowai, Agriculture Technology Management Agency (ATMA), Jowai bad ka Krishi Vigyan Kendra (KVK) Jaintia Hills haka 16 tarik ki la rakhe iaka sngi kaba tip kum ka ‘World Food Day’ halor ka phang “Growth, Nourish, Sustain together" ha Wahiajer Community Hall West Jaintia Hills District.
U kongsan u Ma Kmenlang Shylla Waheh Shnong Wahïajer haka jingkren ula ong u ong, kumba 60% na ka 100% kidei ki longkmie kiba duna bam bad man ka 5 minit ki khynnah ki ïap tang na kadaw ba kim ïoh ïaka jingbam kaba biang bad ula kyntu ïaki nongrep ban don ka mynsiem rai kut ban ïakhun pyrshah ïaka jingpang duna bam bad ha kajuh ka por u pynpaw ka jingsarong ba wat hapdeng ka jingduna ki nongrep hynrei dang biang hi ka bam ka dih.
Shuh shuh ula ong, ka jingkyrduh bam kam dei eh tang na kadaw ba duna ka bam hynrei don ki jaka ba ki briew kiba don ba em ki bret sepei ïaka jingbam bad klet ba ki para marjan kiba thiah khlem bam.
U kyrmen ba lyngba kane ka jingrakhe kan pynkynmaw ba iaki briew ymdei ban pynsepei ïaki jingbam bad bam haka rukom ban tei bad ban ioh iaka met kaba koit khiah bad ban rep ban riang na ka bynta ban ioh bam ka lawei ban wan.
Hashwa kane u Ma D.
Lamar Research Officer District and Local Research Station and Laboratory Jowai, haka jingkren maitphang ula iathuh ba ïaka ‘World Food Day’ la rakhe man u snem ha kylleng satlak ka pyrthei ban kynmaw ïaka sngi ba seng ïaka Food & Agriculture Organization (FAO) da ka United Nation ha u snem 1945 bad napdeng ki 17 tylli ki thong jong ka UN kawei kadei ban pynlong ïaka pyrthei ka bym shah thngan shuh ne ‘Zero Hunger’.
Ula iathuh ba la don haduh 30 hajar jait ki jingbam bad tang 9 jait dei kiba pynkdang ia u briew.
Kiwei kiba ai jingkren ki kynthup ïaka Kong L.
Lakiang Project Director ATMA, Jowai, Dr D.
Paswet Senior Scientist & Head KVK Jaintia Hills, Kong RK.
Blah District Horticulture Officer haka jingialang kaba la pyniaid da u D.
Pyrbod District Agriculture Officer WJH District bad ki kyntien khublei na u L.
J Niang SDAO Amlarem.
Ka Bharatiya Janata Party (BJP) kala dep ban ujor da ka mukotduma pyrshah iaka bamsap JHADC bad kala rai ruh ban pan da ka RTI ban kyndang iaki projek ba sahteng ha riilum Jaintia.
U state president jong ka BJP bah Ernest Mawrie ula ong “Ngi la dep ujor da ka mukotduma pyrshah iaka bamsap jong ka Jaintia Hills Autonomous District Council (JHADC) halor ka skim SAG ban sei madan iaka jingbamsap bad pynbeit iaka jingtreikam jong kane ka konsil,".
“Ka Executive Committee kaba mynta kala bamsap shaba palat liam bad ngi dawa da ka jingtohkit CBI hakajuh ka por ngi ujor mukotduma ruh shaka iing bishar ba kan ai iaka rai khnang ban wanrah iaka jingkhuid jingsuba haka jingpyniaid iaki kam ki jam jong ka konsil," la ong u Bah Mawrie haka jingwan iuhkjat ba nyngkong jong u ha West Jaintia Hills haka sngi Thohdieng.
Kane ka jingwan jong u sha West Jaintia Hills ka dei naka bynta ban pynkhlain iaka jingtreikam ka BJP ha ki 5 tylli ki constituency.
Ha kane ka jingwan jong u sha rilum Jaintia la pynlong iaka jingialang ha Infinity Hall, Ladthaldboh, Jowai.
La iadonlang u ma Singh Mulieh MLA barim ka Jowai, uba long State General Secretary incharge West Jaintia Hills District, ma Lakhon Biam MDC JHADC uba long u State Secretary In Charge East Jaintia Hills District, Dawan Lyngdoh MDC JHADC uba long u State Executive Member, ma Shaphrang Lyngdoh President West Jaintia Hills District, B.
Marak Vice President uba long ruh u Spokesperson BJP bad kiwei kiwei.
Shuh shuh u Bah Ernest ula ong ba ha kane ka jingwan jong u, ula lap ba ki nongtreikam ka party BJP kilong kiba tylli mlon.
Kila iakren halor ban pynpoi hok sha u paidbah iaki skim jong ka sorkar kmie naduh ka Jal Jeevan Mission hapoh ka tnad PHE ban pynioh umbam umdih bad Saubhagya scheme.
ka skim pynioh bordinig iaki longiing sha baroh u nongshong shnong nalor kiwei kiwei ki skim.
Haba kylli iaki skim sahteng ha Rilum Jaintia, u Bah Ernest Mawrie ula ong “Ngi la rai ban pan da ka RTI ha baroh ki tnad sorkar ban kyndang iaki projek sahteng da ki bun bun snem kiba long ki mawjynthud iaka roi ka par ka rilum Jaintia.
".
Ki pulit jong ka West Jaintia Hills District Police kila pynpra phom iaka kynhun ki nonglute ha surok bah Jowai Bypass haka jingbuddien kaba la neh shitaiew lynter bad ioh kem 4 ngut ki runar ryngkat kawei ka pistol shna hi bad ki kuli kiba ym pat bthei.
Superintendent of Police, Bikram D Marak ula ong ba da ka jingiohkem ia kine ki saw ngut ki runar la ioh kurup iaki tiar ba ki pyndonkam ba kynthup iaka kawei ka wait tukri, pistol shna hi, 6 tylli ki kuli.
22 bym pat bthei, 2 mobile phones bad 2 battery of truck.
Ula ong ruh ba kila kurup iaka kawei ka kali maruti car 800 kaba ki pyndonkam haka por ba leh iaka kam lute ha katei ka surok bah.
Halor kane ka jingiohkem ki pulit kila register iaka case katkum ki kyndon jong ka aiñ bad ka jingtohkit kala iaid shakhmat.
Lah ban pynkynmaw ba kane ka jingiohkem ia kine ki saw ngut ka dei naka jingiohkem u wei uba kyrteng u Thehbiang Talang (27) na Barato uba la shah kem naduh 10 tarik une u bnai hadien ba mudue ejhar uwei u nongniah trok ba kyrteng Saiful Islam.
Haka jingujor jong une u nongniah trok ba ki don saw ngut ki briew kiba la lute ia u da kawei ka kali maruti car (WB-02R-4019), kila pynpait iaka iit ka trok haka por ba u dang pynieng iaka trok ha Jowai bypass haka 7 tarik u Risaw Une u nongniah trok ula ong ba kine ki saw ngut kila shoh la bom ia u bad u nongbud jong u da kaba pyndonkam iaka pistol bad wait bad lute ruh 4,000, mobile phone ar tylli ki battery kali.
Ka iew Jarain kaba pyniaid da ka Amwi Ar Lyngdoh kan plie biang naduh ka 17 tarik une u bnai, hadien ba la dep ban pynkhuid iaka  haka sngi Palei, katba ka iew kaba la pynlong ha madan Sawshnong jong ka Amwi Ar Lyngdoh, ka Jaiñtia Hills Autonomous District Council (JHADC) kala phah pynsangeh shisyndon namar ba la shna beaiñ ia kane ka iew.
Ha kine ki khyndiat sngi, ka shnong Jarain lyngba u kyrwoh bala phah da u Tam Pamthied la kynnoh ba u Dolloi ka Elaka Amwi, u ma Jemewell Pyrtuh ula thombor iaka shnong naduh ka jingjied acting Waheh Shnong bad ruh ban plie iaka iew Jarain khlem da burom iaka shnong Jarain.
Katkum ka jingkynnoh u Tam Pamthied ka kdew ba ka iew kaba pyniaid ka Amwi Ar Lyngdoh, ka dei ka iew jong ka shnong Jarain, hynrei haba peit iaki kot ki sla jong ka JHADC pat katei ka iew ka hap haka jingpeit jong jong ka Amwi Ar Lyngdoh, kaba ka JHADC ka ai iaka bhah (share) sha ka committee jong ka iew Amwi Ar Lyngdoh Jarain Pvt market la bun  bun snem.
Haba peit iaki kot ki sla ka don kaei kaei sha lyndet ha kaba iadei bad kane kane ka iew Jarain, hynrei ki kot ki sla kiba mih na JHADC, ka bor ban peit iaki iew nongkyndong, ka pynshisha ba ka Iew Jarain ka hap haka Amwi Ar Lyngdoh.
Haka juh ka por ka JHADC kala bthah ia u waheh shnong barim ka Jarain u Kliarbha Sana ba u dei ban pynsangeh shisyndon iaka iew beain kaba long ha Madan Sawshnong, ka jaka kaba hap haka jingpeit ka Amwi Ar Lyngdoh (Katkum ka shithi 8 Nailur (September) 2020).
“La bthah ia phi ban pynsangeh noh shisyndon ia ka iew kaba phi pynlong ha katei ka jaka lym kumta ka ophis kam banse ban shim da kiwei pat ki kyndon pyrshah ia phi bad ruh ban aiti iaphi sha ka bor jong ka aiñ," la ong ka shithi kaba la soi da ka special officer, JHADC.
“Kane ka jingpynlong ne shna iew jong phi khlem da ioh bor na ka District Council ka long pyrshah ia ka Section-3 jong ka Regulation “The Jaintia Hills Autonomous District (Management and control of markets) Regulation, 1975," ong shuh shuh ka shithi ka special officer.
Nalor kata kala pan report ruh na Dolloi bad u Acting Waheh Shnong Jarain halor ka jingpynlong iew ha katei ka jaka, kaba kila iathuh ba ia kane ka iew la seng haka por ba sdang ka jingkhang khyrdep naka bynta ban iakhun pyrshah iaka khlam COVID bad la pynlong iew ha kane ka jaka ne ka madan Sawshnong.
Ka jingkynnoh ki nongshong shnong ka Jaraiñ kadei ka jingkynnoh ka bym don nongrim, ong u Dolloi ka Elaka Amwi.
“Nga khlem leh donbor nga ïaid katkum ki aiñ ki rule ba la bthah bad bynshet ha nga bad kano kano kaba nga leh nga leh lyngba ka jingiatip lang ka Managing Committee jong ka Ïew", ong u Dolloi ka Ekala Amwi.
Ula pynshai shuh shuh da kaba ong ba, “Hadien ba ka ophis jong ka SDO bad JHADC ki la bthah ia nga ban plie ia ka ïew da kaba pynbiang iaki dkhot jong ka COVID-19 Management Committee bad nga la pynbna ban plie noh iaka ïew haka Jaraiñ naduh ka 17 tarik mynta u bnai", ong u Dolloi.
Ha kaba iadei bad ka jingjied Waheh Shnong haka Shnong Jaraiñ, “Kane ruh nga ïaid katkum ka aiñ jong ka District Council namar ba la kut ka por treikam jong u Waheh Shnong ka Jaraiñ", ong u Dolloi ma Pyrtuh.
U Deputy Commissioner, East Jaintia Hills Bah E Kharmaliki, ula pynmih iaka hukum ban plie iew baroh 7 sngi haka shitaiew ha East Jaintia Hills District.
Haka hukum kaba la pynmih haka sngi Palei, u Bah Kharmalki ula ong “Na ka bynta ban kham pynsuk bad kylluid ka por ia ki nongleit siew leit tda bad ki nongshong dukan hapoh ka District.
Kumta, la pynmih ia kane ka Hukum ba la shah ban plie ka iew haka sngi Saitjain (Saturday) bad sngi Robibar (Sunday).
" Ula ong “ka por plie dukan bad khang dukan naduh ka sngi nyngkong (Monday) haduh ka Sngi Robibar (Sunday) kan long naduh ka por 8:00AM haduh 6:00 PM.
" Ula bthah ruh ia baroh ban bud iaki kyndon bala bthah da ka Sorkar ha kaba iadei bad ka jingsait kti da ka um bad ka sabon ne sanitizer (Hand Hygiene), ka jingieng ia jngai iwei na iwei pat (Social distancing), Jingdeng ia ki jain tap khmut tap shyntur (Mask) dei ban bud bad ban bat ryntih da baroh.
Kane ka Hukum kan treikam shi syndon naduh bala pynmih iaka bad haduh ban da pynbna da kumwei pat.
U briew u dei u jingthaw uba don ka bor ban sngewthuh na baroh ki lai phew jingthaw, phewse ka jinglong jingman kaba la jia ha kawei ka shnong ha West Jaintia Hills District la paw ba u briew ula kylla long thik kum u hati bad ula pynjulor iaki jaka rep jaka riang jong ki paid nongrep.
Kane ka jingjia kala jia haka shnong Larnai, ka shnong kaba hap hapoh ka Thadlaskein Block.
Ka jngai tang kumba 10 km na Ummulong.
Haduh 26 tylli ki longiing kila hap ban iam kthang naba haka por ba kila dei ban kheit ia u soh uba kiba la bet haka lyngkha kiba don markhap bad ka shnong Maskut, Elaka Maskut.
U Waheh Shnong Larnai u Bah Koyas Kharbihthai, ula kynnoh ba haka Sngi U Blei ki runar kiba suba jur naka shnong Maskut kila wan ban thombor bad pynjulor lut naphpang iaki jaka rep jong ki 26 tylli ki longiing jong ka shnong Larnai.
“Baroh ki mar rep kiba la dei por ban kheit bad ban die noh sha iew sha hat, pynban ha ka Sngi u Blei  kila wan hiar thma ia kitei ki jaka rep ban pom lyngkhot lyngkhai ia baroh ki jhur jhep bad kiwei kiwei ki jingthung haduh ban da julor phom," la ong u ma Kharbithai.
Ula ong ruh ba nalor bala pynjulor ia kitei ki jaka rep la pynpait ruh iaki jaka buh tiar rep kaba la synniang u MDC ka Ummulong-Moodymmai Constituency u ma Jesse Suiam haka dor T.
50 hajar bad rong tuh lut ia baroh ki tiar.
“Ka pynsuba jur ia ngi ba ia kane ka kam la leh da ki nongialam shnong ka Maskut bad Dolloi Phrangki Rynjah bad u Waheh Shnong Kyrsiew Kharbithai.
Ka daw kaba la pynlong ïaki ban suba ïa kitei ki nongïalam jong ka Elaka Maskut namar hashwa ban jia ka jingshah pynjulor ki mar rep ka la don ka jingmaham ïaki nongrep jong ka Larnai bad hadien ka jingmaham ka la jia noh ka jingshah pynjulor ïak jhur jong ki nongrep," ula ong u Waheh Shnong Koyas Kharbihthai Ula ong ba dei haka sngi Nyngkong jong ka taiew ba kila lap ba la julor ki jaka rep jong ki bad mar mar la mudui da ka jingujor ejahar ha khmat ki pulit jong ka Ummulong Beat House.
Ki nongrep ka Larnai kila iathuh ba shuwa ban jia kane ka jingjia, “U Waheh Shnong ka Maskut ula wan ban maham bad ula ong kane ka jaka ka hap ha elaka Maskut.
Ula byrngem ba lada ki nongrep ka Larnai ki dang bteng ban rep ha katei ka jaka phi iohi ia kaei kaban sa jia….
," la ïathuh u Ma Kynsaibha Talang.
U MDC ka thaiñ, u Jesse Suiam ula hiar jurip ia katei ka jaka rep kaba shah pynjulor bad ula kular ban shimkhia ban pynioh lad jingiarap ia ki paid nongrep kiba shah ktah.
“Shisnem shiteng nga la long kum u MDC kane ka thaiñ, nga sngew duh thiah duh dem tang na bynta kane ka kam ïa khajia jaka rep, shiphang la wan ujor da ka shnong Moodymmmai, Tyrshang, Larnai bad haki khyndiat bnai wat ki nongshong shnong jong ka Shnong Puriang kaba don markhap bad ka Maskut ruh kila wan ujor namar ba shah pynjot ki mar rep jong ki bad baroh ki nongujor ki pharep beit tang ïaka Shnong Maskut," la ong u Jesse Suïam.
Ka Joint Action Committee (JAC) kaba kynthup iaki nongialam ka Meghalaya Truckers Union (MTU), All Jaintia Hills Clinkers and Cement Association (AJHCCA), Jaintia Hills Truck Owners and Driver Association (JHTOA) kala rai ban khot da ka jingialang paidbah haka 17 tarik une u bnai Risaw ban iakren iaka bai kit thymmai kaba la ai dor ka sorkar.
Kane ka jingialang kanlong haka por 1 baje nohphaisngi ha Phramer.
U Publicity Secretary ka JAC u Jersom Shylla, ula ong ba ka sorkar lyngba ka tnad transports kala ai iaka dor thymmai bad ha kane ka jingialang kin shim iaka rai ban kin pdiang ne em ia kane ka dor thymmai kaba la buh ka sorkar.
Katkum ka jingpynbna jong ka sorkar Jylla haka 13 tarik Kyllalyngkot 2020 la kyntiew ia ka dor sha 9 tyngka haka shi kilometre shiton haka surok rong, T.
10 shi ton haka ki surok maw bad haka surok khohruh khohram T.
12 shi ton.
Halor kane ka dor la bun bun tylli la pynlong hapdeng ka JAC, ka synjuk ki nongpynmih dewbilat bad ka sorkar.
Ka khubor kaba iohlum kala don ka jingtyrwa ban pynkylla iaka dor ban kit dewbilat hadien ba la ud ka synjuk ki nongpynmih dewbilat ka Jaintia Hills Cement Manufacturer Association (JHCMA) ba kim lah ban lah ban pyntreikam iaka dor kaba la buh ka sorkar.
Dr.
Bremley Wanbantei B Lyngdoh October 16, 2020 Ha kine ki sngi mynta kala don ka jingiakren ba khluit bha halor ka jingorpait bad jingpei jong ki uranium ore tank kiba don ha Nongbah Jynring ha South West Khasi Hills District.
Te kum u samla uba wad bniah shaphang ka imlang shalang kaba ia dei bad ka mariang (social scientist and environmental economist) nga sngew ba ka long ka kamram jong nga ban pynpaw bad kdew ia ki jingshisha baroh ha la ki jong ki briew ia ki jingsniew bad jingma jong ka bih radiation kaba mih naka jaboh uranium.
Nga la wan peit hi dala ki khmat lajong bat nga shem ba baroh saw tylli kita ki tank ba thep ia ka jaboh uranium ki lah pei bat orpait shisha.
Nga lap ruh ba ka radiation level ka long kaba khliah palat palat hajan ka tank kaba lai, bat ka jingthew ha u Geiger counter ka poi haduh 1092 Count Per Minute (CPM) kumba long hapoh ki nuclear reactor.
Mynta pat ngan batai bniah halor ka phang jingtih uranium.
U uranium u long uwei na ki mar pohkhyndew uba khia tam.
U long u jait mar u bym neh, uba kylla rong bad kylla dur haduh 14 sien.
Ha kane ka jingkylla dur jong u, u la nang rit nang rit haduh ynda kylla sisa.
Ha kane ka jingkylla dur u pynmih pat ia kata ka bor ka bym lah ban iohi da ka khmat kaba ki khot ka Atomic Radiation.
Ka pynmih ruh haduh kumba 12 jait ki mar radioactive ki bym neh ki bym lah ban iadie iathied.
La tip ia ki kum ki uranium decay products.
Kine ki dei kiba la kyntait (waste) hadien ba la tih ia u uranium.
Uwei na kita kiba la kyntait u long uba long bih bha uba ki khot u radon, bad kiwei pat ki khot ki radioactive solids.
Ki mat kiba shyrkhei haka jingtih uranium ki long kine: 1.
U uranium bad ki bynta jong u kiba ia snoh lang kiba la tep sha ramew la wan rah sha sla pynthei.
2.
Ka jingmih jong ka radon gas na ki par uranium kaba pynioh pang cancer.
3.
Ki jaboh jabain kiba la kyntait na ka jingtih uranium ki don ruh kumba 12 jait ki radioactive materials.
4.
Ym lah ban pynbiang jaka buh kaba paka ia kine ki jaboh ba la kyntait na ka jingtih uranium kaba lah ban iada na ka jingktah ia ka mariang, ka um, ka lyer, ka khyndew, ki jingthung jingtep, ki dohkha, ki mrad bad ia ki briew ruh kumjuh.
Kiba sniew tam na kine ki jaboh kiba la kyntait na jingtih uranium ki long u thorium (230), u radium (226), ka radon gas (222) bad ka polonium (210).
Lada ia une u shyiap radioactive la shu ieh ha khyndew bad ynda la tyrkhong bha ka lyer ka lah ban rah kylleng sawdong, ka lah ban rung sha ki jingthung jingtep, sha ki jingbam jingdih, lane ka lah ban rah sha ki wah, ki pung bad kan pynlong bih ia ki baroh bad um long ban dih shuh ia kato ka um.
U thorium (230), u mar kyntait uba don ka jingim kaba jrong tam u neh da ki spah hajar snem – kaba mut shi junom.
Une u mar kyntait uba long bih iaka met jong u briew bad u ktah nyngkong ia ki dkhot met kiba shapoh jong u briew kum u dohnud bad ia u ksang.
U pynmih ruh ia ka jingpang leukaemia bad kiwei de ki jingpang snam.
U thorium (230) u kylla dur biang ban pynmih ia u radium (226) uba la pynmih pat sa ia ka radon gas (222).
Uwei na kiba shyrkhei tam na ki mar ba la kyntait na ka tih uranium u dei u radium (226).
U long u kynja mar uba khia uba don ka bor radioactive ban pynmih ia ka alpha gas.
U radium (226) u don ka jingiasyriem ia u calcium hynrei lada nguid u krih sha ki shyieng, sha ki bniat bad sha ki glands pynmih dud.
U lah ruh ban rung sha ki jingthung jingtep.
Khambun na ka radon gas (222) la tep jylliew shapoh ki maw kiba don shapoh ka khyndew, hynrei ynda la tih ia ka khyndew bad la sei ia kito ki maw bad la pynpait ia ki, kane ka radon gas ka la mih noh ban leit ia khleh bad ka lyer.
Ki nong trei par uranium ki ring mynsiem ia kane ka lyer kaba don ka bor kaba khlian ban thaw cancer.
Haba iai ring mysiem ia kane ka lyer bih, ka sa thaw cancer ha ki tor.
Ki jakhlia jakhlaid na ka jingtih uranium kiba tip kum ki tailings, ki pynmih ia ka radon gas lyngba ka jingkylla dur jong u radium (226).
Kane ka lyer bih ka lah ban her da ki hajar kilometer tang ha ki khyndiat sngi.
Kumta ko ki nongshong shnong ym don mano mano ba lah ban lait na ka jingiaid lynti kane ka er bih namar ha ka jingiaid jong ka, ka iai pynhap ia ka solid radon ha kyndew kaba ngam sha ka um bad ktah ia ki jingthung jingtep.
Ka radon gas (222) ka lah ban iakhleh noh ha ka um bad ka ngam pat shaduh ka tyllong um kaba dong shapoh ka khyndew bad sha ki pung ki wah duid, bad ka pynlong bih ia ki.
Ha kaba ia dei bad ka jingpynmih ia ka bor nuclear ha ri India, la buhrieh lut baroh ia ka jingshisha kaba ktah ia ka jingim jong u luk u lak, bad kaba lah ban sngewthuh tang da ki kyndiat ngut ki riewstad.
Namar kata ka daw, u paidbah India um lah ban sngewthuh ia ka jingma jong ka jingstad nuclear.
Kumta ngi dei ban hikai ia ki briew jong ngi shaphang ka jingma jong ka jingstad nuclear.
Donkam ban da bishar bniah biang ia ka rukom khein ka UCIL haka jingktah ia ka mriang ha kaba ia die bad ka Nalgonda uranium project.
Ka long ka bymdon jingmytoi ei ei lada shu aiti ia kane ka kam ha ki briew kiba khmih lynti tang ia ki grant bad ia ki jingioh myntoi na ka Department jong ka Atomic Energy.
Nalor nangta ka long ka bym iahap ban shu ia khleh jaktung lang ia ka jingpyndom kam bor nuclear na ka bynta ban shna bomb bad ban pynmih ding electric.
Kane ka jingleh lymmuh ha kaba iadei bad ba bor nuclear ka la pyntyrkhong ia ki funds na ka bynta ban pynmih bor ding na ka um, bad na kiwie pat ki lad kiba khuid kum na ka sngi, na ka lyer bad na ki jingat phyllung na duriaw.
Ka bor ding kaba ioh na ka um ka lah ban ai ruh ia kiwei ki jingmyntoi nalor ka bording, kum ka um dih, ka jingpyniaid ia ki lieng bad ka jingri dohkha.
Kine ki long ki ban pynkhlian ia ka jingroi ha ka ioh ka kot.
U Buddhikota Subbarao, PhD ha ka jingstad nuclear, uba long ruh u Captain jong ka Indian Navy mynshuwa bad kum u advocate jong ka Supreme Court, u la shem ba ka Nalgonda uranium project ka la pynmih bun ki jingma kiba ktah ia ki briew jong ka district bad ha kiwei ruh ki jaka jong ka Andhra Pradesh.
Namar kine ki mar radioactive ki rung sha ka khyndew, sha ka um, sha ki jingthung jingtep, ki mrad, ki dohkha bad sha ki briew ruh, kaba la pynmih ia ka jingjot ka bym lah shuh ban pynbha.
U sngew khia na ka bynta ki briew jong ka Nalgonda, bad u ai jingmut ba ym dei ban shu ieh ba kin kylla long ki nongshem jynjar sah jong ka jingpyndonkam thurmur ia ka plan ban pynioh 20,000 MW hapoh ka snem 2020 da kaba pyndonkam ia ka bor nuclear.
U ngeit ba kane ka Nalgonda uranium project ka long pyrshah ia ka mon ka jong ki briew bad ia ka mariang.
Nga ia mynjur bad ka jinglap bashisha jong une u stad nuclear namar nga lah da leit jngoh hi da ladei ia ka Nalgonda district bad ia kren ruh bad ki briew hangto.
Mynta ngin ia phai pat ia ki jingjia sha kiwei pat ki ri jong ka pyrthei kiba la shah ktah jur na ka daw jong ka jingtih uranium.
Kaei kaba la jia ha ri Australia na ka jingtih uranium kaba la neh haduh 47 snem kaba la ktah jur ia ka mariang bad ia ki nongshong shnong kiba don sawdong jong ka Radium Hill mine ha South Australia.
Ka la ktah jur ruh ia ka Emu Plains bad Maralinga kaba la poi shaduh u pud ban pynkynriah shnong noh ia ki trai shnong kiba nyngkong (aboriginal), na ka bynta ban test ia ki nuclear bomb khnang ban lah ban pynbiang ia ka jingdonkam bor nuclear jong ka ri Bilat.
Ha ri America pat ka jingtih uranium ha Texas naduh u December 1954, ha ka jaka kaba ki khot ka Karnes County kaba don 50 mile shah thei lam mih ngi jong ka San Antinio kaba la neh haduh kumba 30 snem ka la ktah jur ia ki nongshong shnong sawdong jong ka South Texas uranium province bad ia ki jingri jingdup baroh.
Ha ka shnong jong ki Navajo Indian pat kaba don hapdeng ka New Mexico bad Arizona la pynsangeh noh mardor ia ka jingtih bad jingpyntrei uranium naduh 29 tarik u April, 2005.
Hadien ba la mynjur da ka Navajo Nation Council, u President Joe Shirley Jr.
u la soi ban pynlong ain kaba ki khot ka Dine Natural Resources Protection Act (DNRPA) 2005.
Kane ka ain ka ong ba yn um don shuh mano mano ruh ban tih bad pyntriekam uranium ha kino kino ki jaka kiba hap hapoh ka Navajo Indian Nation.
La pynshong nongrim ia kane ka ain haka Fundamental Law jong ka Dine.
Ka Dr.
Rosalie Berthell na ri Canada, ka stad nuclear ba pawnam tam ha pynthei, ha ka jingwad bniah jong ka, ka la lap ba 2 tylli ki tribe (Hopi bad Navajo) kiba heh duh ha ri America ki la iap haduh 1,50,000 na ka daw jong ka jingtih uranium bad jing test ia ki bomb nuclear.
Nalor kine 2,00,000 ngut ki shipai ka ri America ki la duh noh la ka jong ka jingim.
Ka sorkar America ka la hap siew bailut haduh Rs.
22,50,000 ia uwie pa uwie u briew uba la shah ktah na kane ka jingjia.
Haduh katno pat ka sorkar India ka lah ban siew bailut ia ki tribal kiba la shah ktah ha kum kane ka juh ka jingjia? Ki stad scientist jong ka ri Russia kiba pawnam, ki la pyntikna bad pynshngain ia ki briew kiba shong ha Chernobyl ba kan ym don jingma ei ei ruh ban thep ia ki jaboh jabain (nuclear waste) ha ka top sisa kaba heh bah kaba ki la shna kyrpang.
Hynrei kaba sngewsih ka long ba hadien ba la dap ka jaboh, kata ka top ka la bthei kynsan kum u bomb bad ka jingtap kaba heh bah jong ka, ka la her sha ki lyoh.
Ka tdem bad ka ding kum ka leilieh ka la mih na kata ka jingbthei bad ka la pyniap haduh 80,000 ha ka shi khyllipmat.
Kam kut tang katta, bad hapoh 10 snem hadien jong kata ka jingjia ka la ktah sa ia ki 50,00,000 ngut ki briew kiba shong sawdong jong kata ka jaka.
Lada jia ha Meghalaya kumba la jia ha Chernobyl, ka jaitbynreiw jong ngi kan sa duh jait syndon na ka pyrthei.
Na kine ki jingjia baroh wat ha ki ri kiba la shai bad pawnam ha pyrthei kiba la pynmih bun ki riewstad nuclear kiba la pyntikna bad pynshngain ia ki briew ha la ki jong ki jong ki ri, hynrei kaba mih ka long tang ka jingiap bad ka jingjot kaba shyrkhei! Haduh katno pat ki stad scientist jong ka ri India ki lah ban ai jingshngain bad jingiada ia ki briew ha ri jong ngi? Da kaba pynshong nongrim halor ki jingshisha kiba nga la kdew haneng bad ki sakhi kiba shai kiba nga la pynpaw, nga nud ban pynkut ba ka jingtih uranium ka long kaba pyrshah ia ka mon ka jong ki briew bad ka ban pynjot ia ka mariang.
Ki don ki sakhi kiba shai kdar ba ha ka jingtih uranium kaba tikna ka long ba ngim lah lait na ka jingktah radioactive bad jingpynjot ia ka mariang.
Namar kata ko ki para nongshong shnong wat nym shah pynbiej ha ki khwan myntoi, namar ba ka jaboh jabian kaba la kyntait na ka jingtih uranium ka don ka bih kaba shyrkhei bad kaba neh shyrta.
Namar kata ngan nym hun haba nga la tip ia ka jingshisha ban shu sngap bad ban shu peit kai halor kine ki jingjia, katba ki briew ha ki nongkyndong kin shu iap kai ha ki jingjynjar bad ba ka jingitynnad jong ka maraing yn pynjot junom ban ioh ia ka jing angnud ia ka bor nuclear jong ka UCIL.
Ka long ruh kaei kaie ka bym lah ban mutdur ba kin don bun ngut ki khwan myntoi kiba don haka sorkar jong ka ri jong ngi mynta, kiba kwah ban pynpait ia ka jaitbynriew jong ngi bad kiba nud ban die tat ia ka jingim ki briew ba lui lui bad ban pynjot ia ka jingitynnad jong ka mariang tang namar ban pyndap ia la ki jong ki pla.
Ha ba nga pyrkhat nga da sngew lyngoh shisha, shano kin kit ia kata ka pisa.
Hato kin sngew hun mo man ba kut ka sngi haba ki shet kylla iala ki jong ki briew bad ban bthat noh ia ka lawie ka jong ki? Nga sngewkhia ka mnysiem ruh namar ba ki nongialam jong ki jingiaseng bapher bapher ha ka ri jong ngi ki shu sngap tlip na daw aiu ruh ngim tip.
Balei mo kim ong ei ei halor kane ja jingma jong ka jingtih is u uranium? Bun ki parabangeit kiba pule ia ka Bible ki tip ba la khot ia ki Christian baroh haka kitab Genesis ban iada ia ka mariang bad ia baroh ki kingthaw bakyrpang jong U Blei.
Hato ngin su ia kut noh tang da kaba ia rwai bad ia duwai ka jingiaseng hynrei ngim nud ba leh ei ei na ka bynta ka burum jong U Blei U nongthaw jong ngi ban iada ia ka ri kaba kyrpang kaba U la ai ia ngi? Ko Samla ka Ri bad ki nongshong shnong to kyndit bynriew bad to leh ei ei noh mynta katba dang don por.
Shu mut dur maphi kan myntoi aiu ban ia pien ia ka pisa da ka jingim jong phi.
Namar kata nga khot ia phi baroh ki Samla ka Ri bad ki nongshong shnong kiba don ka jingtip briew tip Blei ban ieng rangbah ban pyrshah ia kane ka jingshyrkhei bad ka jingleh lymwir jong ki nongialam jong ngi da kaba phi pynpaw ia ka jingsngew khia da ki kam lada phi pyrkhat iala ki jong ki khun ki kti bad ia ka lawei jong ki.
Nga da kyrpad kyrpang ruh ia ki khun samla ka ri jong ngi kiban long ki nongialam jong ka lawei kiba don ha kylleng sawdong ka state jong ngi, bad shabar ka ri ban ia tylli lang kawie ban ia klet noh ia ki jingiapher baroh, bad ban shim ia ka rai kaba stad bad kaba da bishar bniah.
Haba pynkut nga kwah ban kyntu ia ki nongthaw ain jong ngi ba kin da pyrkhat bun sien shuwa ban ai ia ka rai khatduh halor kane ka kam, namar tang shu bakla, ka lawei jong ki khun ki ksiew jong ngi kan long kaba artatien.
Ki nongshong shnong jong ka Shnongpdeng ha ryngkat bad ka Search and Rescue Team jong ka Fire & Emergency Service kila lap iaka met jong ki shi kmie shi khun kiba la ngam jyllop ha Wah Umngot haka shnong Shnongpdeng haka sngi Palei.
Nyngkong ki nongshong shnong kila lap ia i khun Tariang Lymba (8 snem) haka por 10:30 baje mynstep bad haka por 5 baje nohphaisngi ki paidbah kila lap iaka kmie I kong Julias Lymba (27 snem).
Kine ki shi kmie shi khun kila leit ban tong dohkha bad kila jam shilliang iaka wah da ka lieng kynda ryngkat bad 2 ngut ki ba haiing, hynrei ka ka jingkhlain bor ka um ka lieng kala kylla ha ka thwei kaba tip kum ka lad lad (rapid).
Baroh 4 ngut ki la hap sha poh um bad ki shi kmie shi khun kila ngam jyllop, katba 2 ngut kila lait da im.
Kane ka jingjia ngam jyllop kala jia haka sngi Balang.
Ka report jong ka National Cancer Registry Program 2020 ba la pynmih da ka Indian  Council of Medical Research ( ICMR ) ka bad National Centre for Disease Informative and Research ( NCDIR ), Bengaluru ka buh antad ba ha u snem 2020 ka jingpang bampong (Cancer) ha ka ri India kan poi 13.
9 lak bad kane ka lah ban kiew pat sha ka 15.
7 lak ha u snem 2025 lada bishar kat kum ka jinglong jingman kaba mynta.
Kine ki jingantad ki long katkum ka jinglum jingkhein halor  kane ka jingpang ba la lum da ki 28 tylli ki jaka lum jingtip bad buh jingkhein ia ka jingpang bampong, ki Population Based Cancer Registries (PBCRs) bad 58 tylli ki Hospital Based Cancer Registries (HBCRs) kiba don ha kylleng ka ri India.
Ha u snem 2020, la buh antad ba kane ka jingpang bampong kaba mih  na ka daw jong ka jing pyndonkam ia u duma ( tobacco related Cancer ) kan long kumba 3.
7 lak,  kaba mut 27.
1% na baroh ki jaid jingpang bampong.
Ha ki kynthei  ka jingpang bampong jong ki jymbuin la buh antad ba kan long 2.
0 lak ( 14.
8 % ) bad jong ka plakhun kumba 0.
75 lak (5.
4 %).
Haba shim kyllum lang  shynrang bad kynthei , ka jingpang bampong jong  ka kpoh la buh antad  kan long 2.
7 lak,  kata 19.
7 %  na baroh ki jingpang bampong.
Ka jingpang bampong salonsar ha ki shynrang ka bun tam ha Aizawl, Mizoram kata kumba  269.
4 (Ka jingkhein ba pyniapher katkum ka rta- AAR) bad duna tam ha Osmanabad & Beed, Maharashtra kata kumba 39.
5 ka jingkhein ba pyniapher  bad ka rta ha man ka 100,000 ngut ki nongshongshnong.
Kumjuh ruh ka jingshim jingkhein na ka bynta ki kynthei ka bun tam ha Papumpare District, Arunachal Pradesh kata kumba 319.
(Ka jingkhein ba pyniapher  kat kum ka rta- AAR) bad duna tam ha Osmanabad & Beed, Maharashtra kata kumba 49.
4 (Ka jingkhein ba pyniapher  katkum ka rta- AAR) ha man ka 100,000 ngut ki nongshongshnong.
Ka jingpang bampong na ka jingpyndonkam ia u duma (tobacco related Cancer) ka kynrei bha ha ki thain Shatei Lam mihngi (North East India) jong ka Ri bad ka kham bun ha ki shynrang.
Kumjuh ruh ka jingpang bampong jong ki tor (lungs), shyntur (mouth), kpoh (stomach) bad tangkro (oesophagus) ka kham kynrei bha ha ki shynrang, bad ha ki kynthei pat, ki jymbuin bad ka plakhun ki long ki dkhot met kiba kane ka jingpang ka ktah bha.
Kadon ka jingkiew jong ka jingpang bampong jong ki jymbuin ha ki kynthei, ka  jingkiew ruh jong ka jingpang bampong jong ki tor (lungs) bad ki bynta ka khlieh bad ryndang (head and neck) , hapdeng ki shynrang bad kynthei kumjuh ia kaba la shem ha man ki registries ha kylleng ka Ri.
Lah shem ruh baka don jinghiar jong ka jingpang bampong jong ka pla khun.
Katkum kane ka thup lum jingtip, la shem ba ka East Khasi Hills District jong ka jylla Meghalaya ka don kham bun ka jingpang bampong ha kito kiba pyndonkam ia u duma ( tobacco related Cancer); kumba 70.
4 na ka shispah ha ki shynrang bad 46.
5 na ka shispah ha ki kynthei ki ioh ia kane ka jait jingpang bampong.
Hapdeng ki shynrang, la shem ba ka jingpang bampong ka duna bha ha West Arunachal Pradesh (24.
5 na ka shispah) bad ha ka liang ki kynthei kaba duna bha kadei ha Thiruvananthapuram district, Kerala (10.
2 na ka shispah).
Ka jingbun jong ki nongpang bampong na ka jing pyndonkam ia u duma ha ki kynthei ka bun eh ha ki phang shatei lam mihngi jong ka ri bala bud da kiwei pat ki registries badon ha ki bynta ba hapdeng bad sepngi jong ka Ri India.
Bunsien, ka jingpang bampong  jong ki  tor (lungs)  haba lap ne shem kala long dier  por kata ynda ka lah saphriang sha kiwei pat ki dkhot met  (distant metastasis ).
Ha kawei pat ka liang ka jing saphriang jong ka bampong kaba ktah ia u ryndang, ka kpoh, ki jymbuin bad ka pla khun ka saphriang tang ha ki dkhot met ba iajan.
Ban sumar ia ka bampong jong ki jymbuin bad kumjuh ruh jong ka khlieh bad ryndang la leh lang da kaba puid, dih dawai bad da kaba syang (radiation).
Ka rukom ai jingsumar ia ka bampong jong ka pla khun la leh da kaba ai dawai bad kaba syang bad kumta ter ter, bad ia ka jingtip kaba kham bniah lah ban shem na ka website:  Ka  ICMR  ka  la sdang ia ka National Cancer Registry Programme ha u snem 1982 hapoh ka jingpeit jong ka National Centre for Diseases Informatics & Research,  Bengaluru.
Ki tnat treikam jong kane ka office kata kum ki Population bad Hospital Based Cancer Registries (PBCRs & HBCRs) ki lum jingtip halor ka jingdon ki nongpang bampong, ka jingiap na ka bad ki rukom jingsumar ba ki nongpang ki ioh.
Kine ki jinglum jingtip pat ki iarap kumno ban iada (prevention) bad ban tehlakam ia kane ka jingpang ha ka jylla bad ka ri hi baroh kawei.
Kum shi bynta jong kane, la sdang ruh ia ka Population Based Cancer Registry (PBCR), ha Civil Hospital Shillong bad dang shen la sdang ruh ia ka Hospital Based Cancer Registry (HBCR) ha NEIGRIHMS Shillong.
Khyndiat shaphang Ka ICMR – NCDIR: Ka National Centre for Disease Informatics & Research (NCDIR) ka dei kawei na ki shlem treikam hapoh ka ICMR, kaba long ka ophis kaba ha khlieh tam haka ri kaba wad bniah ia ki jingpang jingshitom.
Ka jingthmu  jong ka, ka long ban pynbiang ki jingtip/ban ai ki jingtip kiba tikna, bad ban kyrshan ha ka jingpyn wan dur ia ki rukom treikam , ka jing bud dien ( monitor ) ia ki rukom treikam bad ban pynshong nongrim ia ki rukom treikam kaba iadei bad ka koit ka khiah.
Ka NCDIR ka khmih bniah ia ki jait jingpang ki bym ia bit, kata kum ka bampong, ka pang shini, ka jingpang klong snam bad thied snam bad ka jingpang iap shiliang namar ba bthei thied jabieng.
Ka NCDIR ka pynwandur, da kaba ia shim bynta bad  pyntreikam ia ki rukom ba bun jait katkum ki jinglap ki jingtip kiba thymmai, ban pyniaid/ban pyntyllun ia ki prokram ba pher ba pher kiba iada bad ai jingsumar ia ki nongpang.
Ia ki jingtip ba kham bniah phi lah ban shem ha ka website  Shaphang ka ICMR: Ka Indian Council of Medical Research (ICMR), New Delhi, kadei ka ophis trei kam kaba ha khlieh duh jong ka koit ka khiah ha Ri India kaba wad ia ka lad ka lynti, ban peit ia ka jingiaid beit iaid ryntih bad kaba ia leh ban pynkiew ha ka liang ka jingwad bniah ia ki lad jing pynkhiah bad ka dei ruh kawei na ki ophis treikam kaba la rim bha ha ka pyrthei.
Ki bynta ba ka ICMR ka wad bniah ki iahap bad ki jongdonkam kiba ha khmat eh, kiba ka jaitbynriew baroh kawei ka donkam.
Ha kane ka jingpang COVID-19 kaba la ktah ia ka pyrthei baroh kawei, ka ICMR kala shim bynta ban lam lynti  ia ki jaka test jong ka sorkar kumjuh ruh jong ki riew shimet kumno ba kin leh ia ki test kaba long ka jing pyntikna ba ka Ri India ka lah ban ialeh pyrshah ia kane ka jingpang COVID-19, bad kumno ban lap ruh ia ki lad ki lynti ban iada bad ban ai jingsumar ia kiba pang kum ia kane ka jait jingpang.
Ban ioh jingtip bakham bniah phi lah ban leit sha ka website  Phi  lah ban ioh jingtip kham bniah na ka website –  bad na ka address harum: Director, ICMR – National Centre for Disease Informatics and Research, II Floor of Nirmal Bhawan, ICMR Complex, Poojanhalli Road, Off NH-7, Kannamangala Post, Bangalore – 562 110.
India, Email: ncdir@ncdirindia.
org.
Ka bor Synshar District jong ka West Jaintia Hills haryngkat ka jingiatreilang bad ka District Social Welfare kala sdang iaka  District Nasha Mukt Bharat campaign ha DC ophis training hall, Jowai.
Kane ka campaign ka dei ban iakhun pyrshah iaka jingkyrni ha u drugs kaba la ktah iaki khun samla bad imlang sahlang baroh kawei.
Ha kane ka jingsdang ia kane ka campaign u Deputy Commissioner West Jaintia Hills District, Garod LSN Dykes ula long u kongsan haka jingiadonlang ka Kong J Synnah District Social Welfare officer, u SP WJH u Bikram D Marak bad ki nongialam jong ki kynhun seng ba kynthup iaka SURE, Manbha foundation bad ka KJP Synod Mihngi.
U Ma Garod haba ula kren ula ong ba kane ka campaign kadei ban iakhun pyrshah ia u drugs bad ka thong jong kane ka campaign kalong ban iakhun ban pynduna iaka jingdawa jong u drugs ha kito kiba la ngop bad ban iasyllok bad ba kin lait naka kynjri jong ka jingkyrni.
U khot u wer ia baroh ban ai ka jingiatreilang ha kane ka campaign khnang b aka jingthmu kanlong kaba jop.
Kane ka campaign kan kut haduh u bna Lber 2021.
Ki Nongshong shnong jong ka Shnongpdeng kila lap iaka metiap I khynnah iba ngam jyllop haka ka sngi Balang.
Ine I khynnah i dei u Tariang Lymba (8 snem) iba la ngam jyllop bad I kmie I kong Julias Lymba (27 snem) haka sngi Balang hadien ba kylla ka lieng kynda haka por ba ki thmu ban jam shilliang iaka wah Umngot ban leit khwai dohkha.
La lap ia ine I khynnah khampajih naka jaka ba kylla ka lieng ha thewi Lad Lad da ki trai shnong.
Katba iaka met I kong Julias haduh bala thoh iaka khubor ym pat lap satia.
Ka jingwad ia I ka dang iaid shakhmat da ka jingiarap ka kynhun Search Rescue Team ka Fire & Emergency Service.
Ki ar tylli ki sengbhalang na East Jaintia Hills District ba kynthup ka Khasi Students Union (KSU) Khliehriat Circle bad ka Federation of Khasi Jaintia and Garo People East Jaintia Hills (FKJGP) hadien ba kala ioh ioh shibun ki jingujor na ki paidbah jong ka East Jaintia Hills District halor ka jing bym iohlad jong ki ban shalan ia u dewiong uba la dep thew (Auction Coal) kala kyrpad iaka sorkar ban ailad iaki nongkhaii ban shalan ia une dewiong Kine ki ar tylli ki seng kila ong ba kine ki nongkhaii dewiong ki kynduh jingeh namar ba watla ki don iaki challan hynrei kim ioh ban shalan dewiong.
“Kumba ka long mynta ki paidbah ha East Jaintia Hills District ki iakynduh jingeh bha khamtam naduh ba wan jia kane ka khlam covid-19 kaba la ktah haduh katta katta ia ka ioh ka kot namar ka jingkyrduh kam  jong ki paidbah khamtam kito kiba trei bylla sngi.
Te lada ka sorkar kan ailad ban khaii ia une u dewiong (auction) kan long ka jingmyntoi bad jingkyrkhu kaba khraw ia ki paidbah ha kum kane ka por ba ki paitbah ki kyrduh kam.
Ka sorkar ka la dep tip ba naduh ba ka National Green Tribunal ka la khanglad ban tih bad shalan ia u dewiong hapoh kane ka jylla jong ngi ka la ktah haduh katta katta ia ki paidbah jong ka East Jaintia Hills District  namar ki paitbah ha kane ka district ki dei kiba ju im ja kpoh da kaba tih bad shalan dewiong, la ong u kyrwoh bala phah da u pesident FKJGP-EJH, M Suting bad u General Secretary KSU-KC Cherity Suja.
“Halor kane ka jingujor ba ngi la ioh na ki paidbah,ngi ki ar seng (KSU-KC & FKJGP-EJH) ngi dawa na ka sorkar ba ka dei ban ailad noh ia kito ki nong khaii dewiong baroh kito kiba la don ia ka chalan ba kin pyniaid iew ia u dewiong," la ong ka kyrwoh u pesident FKJGP-EJH, M Suting bad u General Secretary KSU-KC Cherity Suja.
Ka Di Iah Ryntihlang Fishing Welfare Association (DIRFWA), Jarain kala maham ia kino kino ki briew ki ba thmu ban pynjulor ne pyniap pathar ia ki doh um doh wah da kaba pyndonkam iaki dawai bih ne ki bom ban ha shilynter ka wah Umngot ba don Marjan bad ka shnong Jarain.
U Lucky star Pamthied, Assistant Secretary ula ong ka synjuk ka la rai ruh ba kan ia trei lang bad ki bor sorkar ban teh lakam ia ki ne ki briew ban pynjulor ia ki doh um.
Ka DIRFWA ha kine khyndiat bnai la lap ba don shibun ki briew ki ba la leh ia kane ka kam pyniap pathar iaki dohum dohpnat bad lada lap ia kino kino ki briew nangne shakhmat kiba leh ia kane ka kam kim banse ban shain daka kuna kaba heh bad ban ai ti ha ki bor jong ka ain.
Ka DIRFWA kala kyrpad ruh ia baroh ki nongkhwai ha ka wah Umngot ba kin ymbit shuh ban pyndon kam da ki dawai ne ki jar ha ka wah Umngot.
Ka Dorbar Shnong Mawryngkneng ka la dep ban thied ia ka jaka kaba heh 6 acre ka jingheh ha ka dor 8 lak tyngka ka bynta ban tei ia ka Community College na ka bynta ka jingmyntoi ki samla pule ym tang na katei ka shnong, hynrei ki shnong ba marjan.
Ha ka jingialang ia mir jingmut halor kane ka jingthmu ha ka step Sngi Nyngkong ha Orchid Resort, Mawryngkneng, u Bah Pynïaid Sing Syiem, MDC ka Sohryngkham bad Chairman ka KHADC, da ka jingkmen kum u nongmihkhmat bad shi bynta ban don ka jingiatreilang, u la noh synñiang da ka tulop MDC ba 2 bnai jong u ban ia tynrong lang ban siew ia ka bai jaka.
Ka Dorbar Shnong Mawryngkneng ka la don ia ka Community College bad khnang ban ïoh pyniasoh bad ïoh jingithuh na ka skul bah North Eastern Hills University (NEHU) katkum ki kyndon University Grants Commission (UGC) kan hap ban pynkhreh ia ka jaka kaba paka bad biang bha ban tei ia ka College.
Ha ka jingialang ia mir jingmut ha ka jingiadonlang ki nongialam shnong ba kynthup ia u Bah Peter J Lawai, Sordar ka Shnong Mawryngkneng, u Bah Wallambok Kharsati, Secretary, u Bah Devan Nongpluh, Chairman ka Mawryngkneng College Committee bad kiwei pat, u Bah Pynïaid u la ong ba un don ryngkat ban ia trei ryngkat bad ki bor nongialam shnong halor kane ka jingthmu.
“Kham ha shwa nga la dep mang 3 lak na ka skhim MDC ban ai sha ka Mawryngkneng College, hynrei mynta nga ïoh sngew ba phi la dep ia thied ia ka jaka ban tei da ka Community College kaba pura bad nga kum u nongmihkhmat ngan don ban ia ai lang ka kti kamon kadiang ha kino kino ki bynta na ka bynta ka jingthmu.
Na ka liang jong nga na ka skhim MDC jong u snem mang tyngka 2020-2021 ngan ïoh ruh shuh shuh ban ai ka jingkyrshan lang ia phi", la ong u Bah Pyniaid ha ki nongshong shnong.
“Ka dei ba ka Shnong bad ki nongialam shnong hi lem kiba ia don bynta lang ban ïoh ka jingai mynsiem na ka bynta kane ka jingthmu", u la ong.
U Bah Pynïaid u la pynpaw ruh ba u la dep ia kren bad u Symbud Myntri Rangbah ka Jylla, Bah Prestone Tynsong na ka bynta ka Surok ban pyniasoh na Mawpyrshong sha Mawryngkneng.
“Nga khmih lynti ba kan urlong bad u Symbud Myntri Rangbah u shim khia ia kane ka mat", u la ong.
Na ka liang u Bah Peter J Lawai u la pynpaw ka jingai khublei ia u MDC watla ha ka bor kaba rit hynrei u iai tyllun bad met bad mynsiem na ka bynta ka jingmyntoi ki nongshong shnong hi baroh kawei.
“Na ka liang jong ngi kum ka Shnong hi baroh kawei ngi ai ka jingsngewnguh bad khublei kitbok ia u Bah Pyniaid na ka bynta ka jingai mynsiem bad jingïatreilang na ka por sha ka por", u la ong.
Hadien kane ka jingialang, ka la don ka jingleit jurip ia katei ka jaka kaba don ha ka jaka kaba biang paka bha ha Dong Mission, Mawryngkneng kaba long pdeng na ka bynta ki samla pule bad ka don ruh ka kham jan ban mih sha Shillong Bye-Pass bad na ka surok sha ka Shnong Ksehpyndeng.
I Ma Kaman Laloo ba shong basah ha Pdengshnong Sohra, East Khasi Hill iba la shongthait na ka kam kum i Pharmacist haka Health Department jong ka sorkar Meghalya ila khlad noh haka 14 tarik Risaw (October) 2020.
I Ma Kaman i ju bat ruh iaka kam President jong ka Meghalaya Pharmacy Professional Association.
Ka sngi ban pyndep iaka jinglehniam ba khatduh ia i Ma Kaman Laloo kan long ha ka 15 tarik Risaw (October) 2020 na iing kmie na Loomkyrwiang, Jowai hadien yn rah sha lum jingthang ka Seinriaj, Jowai kaba don ha Khimusniang haka por 10.
00 baje mynstep.
Ki nongjngohkai pyrthei kiba na ka jylla Meghalaya mynta ki la lah ban leit shang pyngngad sha Mawsmai, Sohra naduh ka 16 tarik mynta u bnai Risaw.
Ka Mawsmai-Nongthymmai Elaka mynta ka sngi ka la pynbna ba la shah ia ki nongwankai kiba na ka jylla ban leit jngoh ia ki jaka ba itynnad jong kane ka shnong naduh ka 16 tarik mynta u bnai.
Ka Mawsmai ka dei ka jaka ba don ka Kshaid Nohsngithiang ba don nam, ka Krem Pubon ba itynnad, ka Thangkharang Park, Eco Park bad ka jaka shang pynngad ba dang plie thymmai ia kaba la tip kum ka Kshaid Khmat Kharai ne ka Double Drive.
Ia kane ka rai ban plie ia kine ki jaka shang pynngad la shim hadien ka jingpynbna da ka Sorkar Jylla ban plie noh ia baroh ki jaka shangkai ha ka jylla naduh ka 16 tarik u Risaw ryngkat da kaba bud ryntih ia ki kyndon ban ym ialum lymbung shi jaka.
Ka Mawsmai-Nongthymmai Elaka ka la kyntu ruh ia ki nongwankai na ka jylla ba kin bat ia ka jingryntih, ban ym ialum lymbung, ban bat ia ka akor burom bad khamtam eh ba kim bit ban bret jaboh jabain, bilor ne plastic ha kine ki jaka shangkai.
Ka la pynbna ruh ba la shah ia ki iingbasa kiba don hapoh ka jylli jong ka shnong kum ki hotel bad guest house ha kane ka jaka ba kin plie noh naduh katei ka sngi khnang ba ki nongwankai kin lah ban sah.
Ki shi kmie shi khun kila ngam jyllop ha Wah Umngot haka shnong Shnongpeng, War Jaintia haka step sngi Balang.
Kine ki shi kmie shi khun ki dei ka Kong Julias Lymba (27 snem) bad ka khun kaba dang 8 snem ka rta ka Tariang Lymba.
Ka khubor kaba iohlum na ki nongshong shnong ka iathuh ba kane ka jingjia kala jia haka por 4 baje mynstep.
Kine ki shi kmie shi khun kila leit ban tong dohkha bad kila jam shilliang iaka wah da ka lieng kynda ryngkat bad 2 ngut ki para nongshong shnong, hynrei ka ka jingkhlain bor ka um ka lieng kala kylla ha ka thwei kaba tip kum ka lad lad (rapid).
Baroh 4 ngut ki la hap sha poh um bad ki shi kmie shi khun kila ngam jyllop, katba 2 ngut kila lait da im.
Haduh bala thoh iaka khubor ki nongshong shnong bad ki pulit fire emergency service ki dang iawad ia kine ki shikmie shikhun.
Ka synjuk ki nongtrei muster roll hapoh ka lama jong ka All Jaintia Muster Roll Workers & Labour Union (AJMRWLU) kala byrthen ban iakhih paidbah lada ym ioh bai bylla hapoh 17 tarik une u bnai Risaw.
Ia kane ka rai la shim hadien ka jingiakynduh ki nongialam ka Muster Roll bad u Ma M Pohsnem, Assistant Executive Engineer ka PWD (Rds) Border roads, Amlarem Civil sub division, uba laiathuh ba  ka bor ban pyllait iaka bai bylla jong ki ka sah ha u EE jong ka PWD South Jowai Division.
Nakaliang ka ophis kala dep phah man la u bnai sha ka division sha Jowai ïa ka bai bylla sngi jong ki nongtei muster roll ha Amlarem Sub Division.
Mynta, ka bor ka shong ha u Executive Engineer PWD(Rds) South Jowai division, Jowai ban siew pyndep ïa ka baibylla sngi kaba dang sah baroh.
Ka AJMRWLU kala ong ba kin ai por tad haduh 17/10/2020 bad lada kane ka ophis kam pyllait iaka bai bylla jong ki kin pynlong iaka jingiakhih paidbah namar ba baroh kiba trei muster roll ha Jowai Circle kaba hap haka ophis u Chief Engineer PWD (Rds) kila dep ioh lut iaka bai bylla jong ki.
Katba ka South Jowai Division naduh u bnai Iaiong 2020 haduh Nailur 2020 kam pat lah ban siew iaka bai bylla jong ki muster roll.
Ka HYC South West Khasi Hills ha ryngkat ka HYC Umdohlun Circle kala leit ban ai dorkhat haka Deputy Commissioner, South West Khasi ban dawa thung jingtohkit ba laitluid halor ka jingsuba lait ka lyer bih uranium ha ka Nongbah Jynrin, Mawthabah.
Kine ki artylli ki tnad treikam ka HYC kila dawa naka Deputy Commissioner, South West Khasi Hill ban thung iaka jingtohkit ba laitluid ‘Independent Expert Inquiry Investigation Agency, ban pynthikna ia ka jingktah ka jaka pyllang lyer bih uranium ha Nongbah Jynrin, Mawthabah ban lait ktah iaki nongshong shnong bad ki shnong ba marjan.
“Ngi dawa ruh ba dei ban pyndam noh mardor bad kset sbak ia kitei ki jaka pynlang jakhlia uranium bad ban pynthikna ba kitei ki jaka kin nym pei (leak) shuh," ong ka HYC bad bynrap ba HYC kala dep pynthikna b aka don ka jingorpait ba mih ka lyer bih na katei ka jaka pyllang lyer uranium.
“Ka Deputy Commissioner ka dei ban tuklar bad shimkhia mar mar ban kset ia kitei ki jaka sbak ban shong shngain u paid ka dong ka thaiñ bad ia ka distrik hi baroh kawei," la ong u Moonkingstar L Paliar, General Secretary HYC SWKH.
Ha kane ka jingiakynduh ia ka DC South West Khasi Hill nalor u Moonkingstar la iadonlang u Arbok Kharjahrin, President ka HYC SWKH, ha ryngkat ki nongialam ba hakhmat ka HYC Bantei Wanniang, Vice President HYC SWKH, Rishotroy Kharjahrin, Organising Secretary HYC SWKH bad kiwei kiwei ki dkhot.
Hadien ba mih bun ki jingujor bad ki jingud na ki nongshong kali passengers, kiba don hapoh West  Jaintia hills & East Jaintia Hills District, ka All Jaintia Tourists & Commercial Vehicle Association (AJTCVA)  kaba  dei peit ia ka bha ka miat ha ka kam kamai kali ka kwah ban pynshai ba ha ka jingiadei bad ka bai kali & ka rukom thep passengers ha kine ki por ba don ka khlam Covid -19.
U President ka AJTCVA, u Paila Lyngkot ula ong ba kila dep bthah ia baroh ki nongniah kali ki ba kamai ba kim dei ban shim kabu ia ki nongleit nongwan (passenger), hynrei ki hap ban bud kat kum kyndon ba la bthah da ki bor ba dei ban peit ia ka Transport ha ryngkat ki bor jong ka Sorkar ki ba don ha District.
“Wat hapdeng ki ba bun ki jingeh ba ki nongkamai kali ki ia kynduh, nalor ba la kiew ka jingsiew ha ki kot kali, ki Taxes, ka Petrol & Diesel bad kiwei kiwei, bad ruh hap ban thep passenger kat kum ka jingbthah Ka Sorkar ka wanrah iaka jingkiew dor ka bai kali.
Ka AJTCVA ka hap ban bud ia ki kyndon ba la bthah da ki bor ba dei ban peit ia ka Transport khamtam ha kum kine ki por ki ba baroh ngi ia kynduh shibun ki jingeh namar jong ka khlam kaba hap ban shong kali katkum ka kyndon jong ka khlam COVID-19 bad ym lah ban thep passenger ne nongshong kali katba mon," la ong u Paila.
“Na kaliang ka seng ngi kyrpad iaphi ki nongleit nongwan ba phin sngewbha ban iai shah bad ban iatreilang khnang ba kan ym don kano kano ka jing ia sngewthuh bakla hapdeng ki drivers jong ngi bad ki nongleit nongwan baieit jong ngi ki ba shaniah ha ki kali kamai jong ngi ban pynpoi iaphi na kawei ka jaka sha kawei pat.
Lada don kino kino ki drivers ki ba shim kabu iaphi ki nongleit nongwan da ki kali kamai sngew bha ban iasnohkti lang bad ka seng da ka phi pyntip sha ka Seng ia ki number jong ki kali ki ba shim kabu iaphi ki nongleit nongwan khnang ba ngin lah ban pynshitom ia ki kat kum ki kyndon jong ka Association lane phi lah ban ia kynduh ia ki nongkitkam AJTCVA," la ong u Paila.
Ka AJTCVA ka maham ruh ia ki drivers ki ba shim kabu ia ki nongleit nongwan da ki kali kamai ba lada ka seng kan lap ia kiba shimkabu ka seng kam don jingkitkhlieh bad kan pynshitom ia ki da ka ba tyngeh kat kum ki kyndon jong ka Association.
Ka Khon Khynroo Saphai-B ryngkat ki katto katne ki rangbah nongshong shnong haka sngi Nyngkong ki la leit ban ai dorkhat sha u Deputy Commissioner ka West Jaintia u Garod LSN.
Dykes, IAS ban pyllait iaka surok Pasyih-Garampani ka ban leit sha Assam.
“Ka jingkhang iaka surok Pasyih-Garampani ka ktah shibun eh iaki paidbah ba rep ba riang, kiba khaii pateng, kiba kamai jakpoh bad kiwei kiwei de na shapoh Assam", ong u Rihokmi Biam President KHS.
Ki nongshong shnong jong ka Shnong Saphai ki ju leit die leit thied sha Lai Kilo ka iew ba jan duh kaba don ha Dima Hasao District Ha kaba iadei bad ka jingkyrpad jong ka Khon Kynroo Saphai-B, na ka liang u Deputy Commissioner, WJH ula ong ba un iakren haka 20 tarik mynta u bnai bad u DC ka Dima Hasao District, Assam ban iakren halor kane ka bynta.
Ka ophis u District Medical & Health Officer (DM&HO), West Jaintia mynta ka sngi ka la sdang iaka “National Deworming Day" ne ka prokram pyndih dawai wieh iaki khynnah khyllung naduh 1 snem ka rta haduh ki samla 19 snem ka rta.
Kane ka prokram pyndih dawai wieh kaba la sdang mynta ka sngi Nyngkong kan kut haka 19 Risaw.
U Ma Lyngkor Kynjing, Additional Deputy Commissioner West Jaintia Hills, haba kren kum u kongsan haka prokram ialang plie, ula kyntu iaki kmie ki kpa ban ialam iaki khyllung bad ki khynnah sha ki jaka ai dawai ban ioh bynta ha kane ka National Deworming Day.
Ula kyntu iaki ASHA ban leit mih ha man ki thliew iing bad ban pynsngewthuh iaki kmie ki kpa jong ki khynnah namar bun ki kime ki kpa ki dang donkam ka jingpynsngewthuh ia kane ka rukom ai dawai.
Ula ong ba ki khynnah kiba don wieh ki long jaituh, thait bad duna haka rukom bam bad tlot ka bor jabieng bad ki ioh kem ia kiwei ruh ki jingpang.
Ia kane ka prokram pyndih dawai wieh la sdang na Ladthadlaboh Urban Primary Health Centre, Jowai haka jingiadonlang ka Dr M.
Syngkon kaba long ka District MCH Officer ka la pynsngew ba ka thong jong ka National Deworming Day ka long ban iarap ia baroh kito ki khynnah kiba naduh 1 snem rta haduh 19 snem rta ban lait na ka jingdon wieh.
Ka ong ruh ba lada ki khynnah kim dih dawai wieh, ki dak ki shim kin paw kum ka jingat kpoh, pynhiar kpoh, prie, duna snam nalor kiwei ki jingshitom.
La iadonlang u Dr S.
Warbah Urban Health Consultant, ki nongtrei jong ka UPHC kynthup naduh ki ASHA, ANM, ki khynnah ba wan dih dawai wieh bad kiwei kiwei haka jingialang kaba la pyniaid da ka Dr E.
Challam Additional DMHO.
Kane ka jingai dawai wieh la pynbeit ruh ban ai dawai haki Aganwadi Centre khlem da donkam ban siew eiei.
Ia kane ka prokram dih dawai wieh la pynlong la kylleng ki District jong ka Jylla bad ka ri ban iakhun ban pynduh jait iaki wieh ba don haka met ki khynnah, ki samla ban ioh iaka met kaba koit kaba khiah.
Ka General Meeting jong ka War Jaintia Progressive Farmers Association (WJPFA) kaba la kyrshan da ka Society for Urban Rural Empowerment (SURE) kan long haka 17.
10.
2020.
Ka Field Coordinator SURE ka la ong ba kane ka jingialang kan long ha ophis u BDO, Amlarem, Amlarem Sub-Division haka por 11 baje thik.
U Halen Nongtdu, u player ialehkai ka Ri India u ba la pynkhreh ialade ban mihkhmat sha ka AFC U-16 ula shah jied kum u Youth Ambassador jong ka AFC-Aurora eGoal programme na ka bynta South Asian Zone.
Ka eGoal Programme kaba hap hapoh ka Aurora’s Model, ka thong jong ka long ban kyntiew ïaka ka sap ïalehkai jong ki khynnah samla bad ban wanrah ïaka bha ka miat haka imlang sahlang bad lyngba ka eGoal Programme ka ai rynsan ïaki samla ba kin ïasaid bad ban don ka jingkitkhlieh haka kam ïalehkai phutbol.
Hapoh ka Asian Football Confederation (AFC) la don Artylli ki Zone ka South Zone bad Central Zone ha kitei ki artylli ki Zone la don 12 tylli ki ri kynthup ïaka ri Bangladesh, Bhutan, India, Maldives, Nepal, Pakistan, Sri Lanka, Afghanistan, Islamic Republic of Iran, Kyrgyz Republic, Tajikistan, Turkmenistan, bad Uzbekistan.
Man kawei ka ri la jied 3 ngut ki khynnah samla kynthup kynthei bad shynrang kiba hapoh 18 snem rta bad ha India la jied ïa u Halen Nongtdu bad arngut ki ‘thei ialehkai ka ri ne National Team, ka Sai Sankhe bad ka Aveka Singh.
“Ka long ka jingkyrkhu bah ïa nga bad nga ai khublei kyrpang ïaki nongpynïaid kiba la jied bad ibit ïa nga ban long uta u brand Ambassador ne nongrah khubor jong ka ri", ong Halen Nongtdu.
Ula iathuh ba ha eGoal programme la don 9 tylli ki subject kynthup ka Sport for Development and Peace, Sustainable Development Goals, Philanthropy in Football, Diversity and Inclusion, Safeguarding and Child Protection, Civic Engagement and Ethical Volunteering.
Napdeng ki 9 tylli ki subject 3 tylli la dep ban batai lyngba ka Online da ki briew jong ka UNESCO.
U Pastor CL Laloo ula pyllait paidbah iaka kot ‘Ka lynti ka jingim’ kaba la thoh da u tymmen basan jong ka Balang Jowai Presbyterian u MC Rymbui haka 9 tarik une u bnai ha iing sah jong u ha Mission Compound, Pohskur Jowai.
U MC Rymbui udei u nongthaw jingrwai, nongthoh drama bad kiwei kiwei, hynrei ka dei pat ka sien kaba nyngkong ia u ban pynmih paidbah da ka kot.
Ula thoh ia kane ka kot halor ka jingiaid lynti jong u mynta 60 snem kum u khun khristan bad ban pynsah nam ia I Mei I Pa jong u kiba la bam kwai ha dwar U Blei.
“Ban thoh iaka kot ka long kaba eh haduh katta katta namar ba hap ban puson bha bad ban pyllait iaka por, hynrei da ka jingialam lynti U Blei, nga la lah ban pynmih ia kane ka kot haki jingpyrshang ba bun sien ban thoh kot," la ong u MC Rymbui.
Ula ong shuh shuh “Ka jingthmu ba nga thoh ia kane ka kot ka long kumno ban iatei ia ka jinglong jingim ba kynja mynsiem kum ki khun khristan.
".
U Myntri jong ka sorkar MDA uba long ruh u MLA ka Khliehriat, u ma Kyrmen Shylla ula kubur bad ong “Ka dei ka jingleh jong ngi hi ba shah khang ka jingtih dewiong ha Jylla.
" “Ngi khlem ai jingiada bad sumar iaka sawdong sawkun ka mariang, kaba la wanrah ka jingiap bad jaboh ki um ki wah ba ka National Green Tribunal (NGT) kala khang iaka jingtih dewiong haka jylla baroh kawei," la ong u ma Kyrmen Shylla haka jingialang plie paidbah iaka iingdorbar jong ka Datsimpein, Ladrymbai haka sngi Saitjain.
Ïa kane ka iing dorbar jong ka Datsimpein, Ladrymbai la tei haka jinglut kaba 6 lak tam kaba kynthup naka MP Scheme (MP-LADS) 2018-2019 bad naka MLA skim Special Rural Works Programme (SRWP) 2019-2020 T.
2 lak 50 hajar.
Ha kane ka jingplie paidbah ia kane ka iing dorbar nalor u ma Kyrmen Shylla la iadonlang u MDC ka thain u ma Finelyness Bareh, Dolloi ka Elaka Jowai u Puramon Kynjing, u Waheh Shnong Datsimpeiñ u T.
Suchiang, u Fr.
Simeon Sungoh bad kiwei kiwei.
U Ma Kyrmen ula ong shuh shuh ba shuwa ka jingkhang ka tih dewiong kane ka district kadei kaba pahuh haka kamai ka kajiih bad u paidbah nongshong shnong haba don kino ki kam na ka bynta ki kam pynroi ha shnong ka thaw ban shna iaki lynti shnong bad ki iinghall ki shnong ki phai khmat sha ki malik dewiong, hynrei mynta wat ka kam ruh ki paidbah kila phai sha ka sorkar bad ki lad pynroi kum ki hall bad kiwei kiwei ruh ki shnong kila khmih lynti naka sorkar.
Shuh shuh u Ma Kyrmen ula ong “Nga kyrmen skhem ba haka jingïalam ba stad jong u Myntri Rangbah ka sorkar Jylla u Conrad K Sangma u paidbah un sa ioh biang ban tih ia u dewiong kumba ju long ryngkat ki lad ïada ïaka mariang.
".
Hadien bala sniew ar tylli ki trok, ka leit ka wan ki kali kala thud bad wanrah biang iaka dheng kali haka surok bah Shillong Jowai.
Kane ka jingsniew ki trok kala jia ha Dongrashi Mookyndur haka por 9 baje mynstep.
Kane kala wanrah iaka jingsahkut kali.
Nalor kine ar tylli ki trok, kawei pat ka trok kit umphniang kala sahkut hapdeng kine ki trok bad nang pynban shuh bad sahkut ha baroh arliang ka surok.
Ka jinglong jingman kane ka bynta jong ka surok ha Dongrashi Mookyndur ka donkam ban shna pynbha iaka surok, kata ban kham pynjem ia u riat bad ka jingkhun jong ka surok ban lait na ka jingsniew bad jingsahkut kali.
Namar kane ka jingsniew kine ki kali, ki Pulit ki shah ban leit tang ki kali rit (LMV) bad la buh No Entry iaki Kali Heh (HMV) na Mawryngkneng shaduh Jowai.
La kyntu ia baroh ki kali ba kim dei ban overtake ne iaknieh shuwa kawei ia kawei ka kali ban lait na jingsahkut kali.
Ka Khasi Students’ Union (KSU) Barato Unit haka sngi Saitjain kala synñiang da u khaw haka jingdap 10 snem ka jingiaid lynti jong ka sha ki briew ba duna dkhot met.
Ha kane ka jingrakhe iaka jingdap 10 snem katei ka Unit, ki nongialam ka KSU Barato Unit ha ryngkat ka jingiadon lang u Waheh Shnong ka Shnong Barato, U MDC katei ka thaiñ Aibor Shadap, u Hamar Muskut president KSU Nartiang Circle, Chanbor War GS KSU Nartiang Circle, u SS Niangti CEC Member, u Wallam Nongsiej President KSU Delhi Unit, u Rueben Najiar Incharge Jaintia Hills bad kiwei kiwei kila iadonlang.
Haka juh hi ka sngi la pynshkem ruh iaki nongkitkam ba thymmai kane ka Unit naka bynta ka samoi treikam 2020-2023.
Ia kane ka unit la pynshkem da u Rapborlang Paliar Vice President ka KSU Sengkmie.
Ki dkhot ba thymmai ka KSU Barato Unit ki kynthup ia u Ehboklang Sten President, Titos Shadap Vice President, Ready Shadap General Secretary, Pynshongdor Sten Assistant General Secretary, Pynkyrhai Sten Organising Secretary, C.
Tyngkan Sports Secretary, Nihun Sten Finance Secretary, Education Secretary Marki Pala, Thrangmynsien Tmung Publicity Secretary, PA System Incharge Neveruse Tyngkan, Consciency Tmung kum u Advider bad kumba 14 ngut ki dkhot.
Ha kawei pat ka khubor, ka KSU Barato Unit ka la maham jur iaki briew kiba pyniap iaki dohum ha Wah Mynriang da kaba thang bom ha katei ka wah, pynap jar, ber dawai bad kiwei kiwei kiba ktah iaki dohum dopnat bad ka koit ka khiah ki briew.
“Ngim pyrshah iaka jingwan khwai jong ki, hynrei ngi pyrshah lada pyndonkam da u bom, ber dawai bad pynap jar sha katei ka Wah" la ong u Samla Ehboklang Sten President Katei ka Unit Ka KSU kala maham jur iaki riewsniew kiba mlien ban pynjot ia katei ka Wah naduh na ka jaka ba ki khot Iashem Um haduh ha Thwai Syrngan ba lada lap naka liang ka KSU ha ryngkat ka Dorbar Shnong yn pynshitom katkum ka ain.
Ka shnong Byndihati haka sngi Saitjain kala pynkup burom ia u Halen Nongtdu, uba la ioh ban mihkhmat bad deng iaka jersey jong ka Ri India ban ialehkai haka lympung ialehkai AFC champions league haka kyrdan U-16 ka ban long ha Bahrain mynta u snem.
“Kan long ka sngi ban sah kynmaw bad sengew haka history jong ka shnong Byndihati, East Jaintia Hills ban ioh pynkup burom ia u samla Halen Nongtdu, u ban deng iaka jersey jong ka ri India ban mihkhmat Asian Champions League kaba dei kawei na ka lympung ialehkai baheh haka Asia," la ong u ma Kyrmen Shylla," Myntri Sorkar ka Jylla haba kren haka jingialang pynkup burom kaba pynlong da ka bor shnong Byndihati haka sngi Saitjain.
U Ma Kyrmen Shylla, uba long ruh u MLA ka Khliehriat, ula ong kum u MLA ka thaiñ “Nga sngewsarong ba don kum une u samla ba mih na kane ka shnong bad nga kitbok kitrwiang ia u Halen Nongtdu ba un lah shisha ban ialehkai bha bad ban wanrah ka nam ka burom ym tang iaka ri, hynrei iaka jylla ka shnong bad ka iing ka sem jong u baroh kawei.
" Ula iaroh iaki ïaki kmie ki kpa bad kiba haiing jong u Halen kiba la ïohi jngai bad pynshlur ia u Halen ban ioh pyndonkam hok iaka sap kaba u don.
“Ka jingshah jied u Halen kum u nongialehkai ka ri, un long kum u nongrah khubor iaka shnong Byndihati ban pynithuh iaka shaka pyrthei kaba dei ka jingsarong iaka shnnong Byndihati bad ka District bad ka Jylla hi baroh kawei," la ong u ma Kyrmen bad ban jur ia u Halen ban kiar na ka jingsniew ka imlang ka sahlang bad ri kyndong iaka akor ka burom ban jop haka jingim.
Ka Shnong Byndihati, East Jaintia Hills District ka la pynkup burom ïa u Halen Nongtdu u ban mihkhmat ïaka kynhun ïalehkai ka ri India ban leit iashim bynta haka AFC U-16 Championship ka ban long ha Bahrain ha u Naiwieng mynta ka snem.
U Halen Nongtdu 16 snem rta udei u khun jong ka Kong Thilda Nongtdu bad Bah Kynsai Dkhar ba shong basah haka Shnong Byndihati.
Ïaka jingïalang pynkup burom la pynïaid da u Waheh Shnong u Bah Hambertus Nongtdu uba dei u Mama trai jong u Halen uba la pynshlur bad ai mynsiem ban ialehkai football.
“Kane jingpynkup burom ka long kum ka jingai mynsiem ïa u Halen ba un ïalehkai bha na ka bynta ka ri India ha katei ka lympung ïalehkai ha kajuh ka por ka long ruh ka jingpynshlur ïa kiwei pat ki khynnah kiba don ïaka sap ïalehkai phutbol bad ruh ïa kiwei pat ki jingïalehkai ba kin long kiba trei shitom haka kam ïalehkai", ong u Waheh Shnong Bah Hambertus Nongtdu.
Kiwei pat kiba la ai jingkren ki kynthup ïaka Kong Thiangmon Shylla, Seril Suja, Felix Siangshai bad kiwei kiwei kiba la pynpaw ka jingsngew sarong ïaki kmie ki kpa, ka ïing ka sem bad ïaka shnong Byndihati ba ki la ïoh ïa u khun samla uba la wanrah nam rah burom ïaka shnong ka thaw bad ïaka District kumjuh ka Jylla.
Kumban shuh pynkynmaw u Halen Nongtdu naduh ka rta kaba dang 6 snem rta u sngewtynnad ïaka kam ialehkai phutbol.
Hadien ba ula ïoh ka jingkyrshan na ki Kmie ki Kpa ula leit shah pyntbit haka shlem ai jinghikai ka DSK Shivajan Football Academy kaba don ha sorbah Pune.
Hangne u Halen ula pyndep ïaka jingpyrshang trial ba la pynlong da ka All India Football Federation bad mar sien dep ïaka jingpyrshang kaba ar taiew ula shah jied ban don bynta ha ka kynhun ialehkai AFC U-16 jong ka ri India.
U Halen haba kren ha kane ka jingialang pynkup burom ym shym la kren bunktien hynrei ula mynsiem ia ki paralok ialehkai football baroh kum juh ki kynthei da kaba ong “Ym dei tang ki shynrang ba nang ialehkai, hynrei ki kynthei ruh.
U Blei ula ai ia ngi la la ka jong ka sap pyndonkam hok bad trei shitom ban poi sha ka thong.
" Nalor u Halen Nongtdu, ki don ruh sa arngut ki rangïalehkai na kane ka Jylla ki ban leit mihkhmat lang sha katei ka lympung kiba kynthup ïa u Emboklang Nongkhlaw na ka Shnong Sohryngkham, East Khasi Hills District bad u Lionel Daryl Rymmei na Bhoirymbong.
Hynriew snem hadien ka jingiapher jingmut jong ki nongshong shnong ka Ratacherra, East Jaintia Hills tang na ka bynta ka skim sorkar, kata na ka skim pynpoi umbam umdih hapoh shnong kaba la poi ruh shaduh ka iinglieh iingsaw kila poi shaka jingiasuk bad ia map markylliang bad rai ban iaklet ia kiei kiei kiba jia shadien.
Ka daw bala poi shaduh ka jingïapher jingmut kadei halor ka jingsngewthuh bakla ïaki rukom pynïaid shnong kynthup naduh ka jinglum ia u synñiang shnong bad ki jingshna ïaka surok sam umbam umdih.
Kawei na kine ki kynhun ki long ki nongshong shnong kiba shaniah tylli tyllup haka jingïalam jong ka Dorbar Shnong Ratacherra, katba kawei pat ka kynhun la ïalam da u Bah Worly Pohiing kala ieng pyrshah iaka jingbeit ka shnong.
Kila poi sha ka miej jingïakren namar ka jingshim khia jong ka Dorbar Shnong Ratacherra kaba la phah ïaki shithi ban wan ïakren ïasuk noh bad na ka liang kiba pyrshah Shnong ki la pdiang hun ïa kata ka jingkhot jong ka Shnong bad ki kwah noh ban poi shaka jingïatylli bad ïasuk.
Kine ki ar liang mamla, ki la ïarai ban ïasuk noh ba kin iaklet noh ïa kaba la dep jia ha ki snem ba la dep shadien bad ban sdang da ka jingïadei kaba thymmai na ka bynta ka bha ka miat jong ka Shnong ka thaw.
Ki arliang mamla kiba la kloi ban ïasuk noh na bynta ka bha ka miat haka 2 tarik Risaw la pynlong ïaka jingialang kaba kyrpang ha madan phutbol jong ka shnong haka jingïadonlang ki nongkitkam jong ka Elaka Narpuh ba kynthup ia u Dolloi u Manbha Kyndoh, u Sibren Sumer Secretary Elaka, u Jerimaia Dhar Finance Secretary Elaka bad u Bah P Syih Vice Chairman Elaka haka jingialang kaba la pyniaid da u Bah Faires Pohshna Chairman Shnong.
“Ngi la poi shaka jingiasuk haka 17 tarik Nailar ha kaba ngi la wan shaka miej jong ka jingïakren iasuk khnang ban pyntyllun ïaki kam shnong kam thaw bad ban wanrah ïaka shongsuk shongsaiñ, ka bha ka miat bad ka imlang sahlang kaba lah ban ïa sngewthuh jingmut bad baroh khoit ki nongshong Shnong, ong u Desous Pohshna Waheh Shnong Ratacherra.
“Kum ki briew ngi don ka jingtlot hynrei U Blei haki 6 snem ba shadien U khlem ïehnoh ne lyndet ïa ngi, hynrei ïai phai bad khmied sha ngi kat haduh ba Ula pynpoi ïa ngi shaka jingïasngew thuh jingmut bad jingïasuk khnang ba ngin lah ban tynrong ïaka shnong haka lynti kaba bha kaba lah ban poi shaka burom", ong u Bah Desous Pohshna.
“Ngam pat ju kmen haka jingim kumba nga kmen haka por ba nga ïoh pdiang ïaka shithi ïasuk, nga pule ïaka man ka miet bad hadien ba la dep ban pule nga ïohthiah hun mynsiem bad kane ka sngi ka long ka sngi sah kynmaw iaka shnong Ratacherra," ong shuh shuh u Bah Pohshna.
Haka jingpynïaid shnong bun ki lait ki let hynrei ula kyntu ïaki nongshong shnong haba shem ïaki lait ki let dei ban ïakren pynbeit ym ban khñium namar ka jingkren pynbeit ka lah ban wanrah ïaka bha ka miat jong ka Shnong ka thaw.
Naka liang ki nongkitkam ka Elaka haka jingkren ki la pynpaw ba ka sngi ba ïasuk jong ka Shnong Ratacherra kadei ka sngi kaba kmen tam ïaka Elaka Narpuh.
“Ngi duh thiah duh dem bad pyrshang ban weng ïaki jingeh hapoh ka Shnong Ratacherra hynrei da ka jingïalam bastad jong U Kynrad ka jingsuk ka la wan hapoh ka Shnong Ratacherra", ong u Dolloi Manbha Kyndoh.
Ula kyntu ïa baroh arliang mamla ban weng lut ïa baroh ki jingujor ba la phah mar kylliang sha baroh ki tnad sorkar bad na ki arliang mamla ki la kular ban leh ïa kata.
Ula kitbok kitwriang ruh ïa baroh ki nongshong Shnong kumjuh ka Shnong ba nangne shakhmat da ka jingïatylli para nongshong Shnong kan kiew ha baroh ki liang.
U Damian S War chief organising secretary ka FKJGP Jaintia Hills Zone ula shah jied kum u waheh shnong ba thymmai ka Namdong B.
Ïa kane ka jingjied waheh shnong ka Namdong ‘B’ la pynlong haka sngi ba Ar.
Ha kane ka jingjied waheh shnong ka Dorbar Shnong Namdong B la rai ban pynlong da ka jingiathep vote khnang ba kan long kaba ïaid beit ïaid ryntih.
La ïadonlang naduh u Dolloi ka Elaka Nongjngi u Pius Daw, u Waheh Raij Namdong Elias Susngi, Secretary Raij Isidol Pakma, bad ki dkhot shnong.
Ki don saw ki nongialeh ia ka kam waheh shnong bad u paidbah ka shnong Namdong B kala jied ïa u Damian S War ban shakri iaka shnong Namdong.
Ka Kong DM Suja, Project Director, District Rural Development Agency (DRDA), East Jaintia Hills District ka la plie paidbah ïaka Retaining Wall ba la shna lyngba skhim bylla 100 sngi ne ka Mahatma Gandhi National Rural Employment Guarantee Scheme (MGNREGS).
Ïaka jingïalang plie paidbah la pynpaw da u Waheh shnong ka Moolang u Bah Kwen Shylla haka jingdon lang u BDO u Tammiyaki Shylla, u G Pdang Gram Sevak bad kiwei kiwei.
La ïoh ka jingkren na u Pdianghun Dkhar Waheh Shnong barim uba la ong ba dei lyngba kane ka skhim ba ka shnong ka ïoh ïaki kam pynroi naduh ki lynti ïaid kjat bad kiwei kiwei bad u kyrmen skhem ba lyngba katei ka skhim yn sa lah ban shna ïaki tyllong umbam umdih khnang ban myntoi ki nongshong shnong.
U Rev.
S Siangshai haka jingkren ula kyntu ïaki nongshong shnong ban shimkhia bad sumar ïa kino kino ki jingmyntoi ba wan lyngba ka sorkar khnang ban myntoi hadien habud.
U Bah Piwel Shylla ula iaroh iaki Waheh Shnong barim ba ki la wanrah shibun ki skhim pynroi hapoh Shnong pohthaw.
Ula ong lada ki shnong nongkyndong ki sahdien ka ri bad jaitbynriew ruh ka sahdien.
U Dr Tammiyaki Shylla, BDO Khliehriat haka jingkren ula pynpaw ka jingkmen ba ka shnong ka la pyntrei hok ïaka skhim bad ula kyntu iaki nongïalam kumjuh ki nongshong shnong ban ïatreilang ryngkat ryngkat bad ki tnad treikam sorkar khnang ban lah shuh shuh ban wanrah ïaki skhim pynroi.
Ka kongsan ka Kong DM Suja ka la ong, ka skhim MGNREGS ka ïarap shibun ïaki paidbah khamtam ïaki thaiñ nongkyndong bad ka ai kam ai jam ruh ïaki nongshong shnong.
Ka bor Shnong ka la pynkup burom ïaka Kong Jelry Rymbai ba ka la ai sngewbha ïaka jaka sha ka Shnong ban ïoh pynshna ïaka Retaining wall, kaba la long artad kum ka lynti iaid kjat.
Ka Sengbah Ki Nongshat Nongkheiñ, Hynñiew Skum Hynñiew Trep, lyngba une kyrwoh ka pyntip “Ka Nguh Blei Dem Blei ïa ki trai Ri Trai Muluk" kaba long shisien man la ka snem ha Bañiun, Mylliem Syiemship, Upper Shillong kan long ha ka 03 Tarik U Ïaiong 2021.
Na ka daw jong ka jinglong jingman bad ka jing ï aid ka por ne ka jingeh jong u COVID-19 ki bor pynïaid District ki la ban bud pyrkhing ïa ki kyndon SOP COVID-19 lyngba ka shithih No.
C&S.
21/COVID-PER/2020/Vol.
13/379 Dated 15 th March, 2021 na ka ophis Deputy Commissioner, East Khasi Hills District, kumta la kyrpad ïa baroh ki para kur para kha ba kin ym sngew eiei ba ha kane ka kynti ruh ngin ym lah ban ï awer paidbah ha katei ka sngi 03 Tarik U Iaiong 2021.
Ka jingïashim bynta ha kane ka sngi kan long tang da kaba yn pyndep ïa ka Niam ka Rukom da ki Riewtymmen Ka Sengbah bad ki President/Secretary na ki Tnat Seng Khasi, ki Seiñ Raij bad Seiñ Kyntu-12 Daloi.
Ka Seiñriij Mukhla kala pyndep ïaka jingleh niam knia ïa ka Syiem Khlam bad u Ram Shyllong kiba long ki Blei kiba ker bada bad ri bad sumar ia ki khun ki raiot ka Seiñraij Mukhla haka sngi Nyngkong.
Kane ka jingleh niam knia ka dei kaba ju pyndep man la u snem ha u bnai Lber (March) shi sien shi snem ha shuwa ban thung ban bet ïa u symbai u phniang haki jaka rep.
“Ka jingmut jong kane ka lehniam knia khlam ka long ba ngi ki khun ka Seiñraij Mukhla ngi ai nguh ia ka Syiem Klam bad u Ram Shyllong kiba la ri lada ia ngi ba ngin lait na ka pang ka shitom ka khlam ka ngoh ka iap ka sa hapoh ka Seiñraij Mukhla.
Ïa kane ka jingleh niam la sdang ia ka naduh ka por 6:00 Am ha ïing Blei (iung Langdoh) hapoh ka jingialam u Pa Langdoh Niam bad ryngkat ki Waheh Sankur ki ba long ki nongbud jong u Langdoh Niam.
Ha ka por 7:00 Am ngi la mih na ing Langdoh ban leit Knia hapoh Duwan Knia ha khlaw kyntang jong ka Seiñraij Mukhla," la ong u Standbyme Sari, u Waheh San Kur na ka Kur Sari.
“Haka por step katba ka bri Langdoh bad u Pa Langdoh bad ryngkat ki Waheh Sankur ki dang ia bunkam ban pynkhreh ia ki tiar knia, ki khun ki hajar ka Seiñraij Mukhla ki ia pynkhreh ban oh shrong oh shrup ia u siej ban rah sha ïing Blei ban beh ia ka khlam ka shitom sha ki jaka ba jngai napoh ka Raij ka Muluk bad ka Shnong ka thaw, ia kane ka jingleh niam knia la pyndep ia ka da u maji niam ka Seiñraij Mukhla uba na ka kur Sari, bad ia ki tiar Knia la pyndon kam da u syiar shynrang bad u sniang shynrang," la ong u ma Standbyme.
Soolangki Laloo March 30, 2021 Aiom ïakhih ladei ka por Pyrshah sorkar, pyrshah riew donbor.
Aiom ïakhih ka juk mynta, A! ban peit la I thamula.
Balei sha kumne ka jia Haman ki por man ki kynta ? Khun ka Ri diengpynkiang ïakynduh, Man la ka sngi kum ka ding bapluh.
Mano sha baleh ïa kane ka pop ka sang, Haduh ba hap kit ka pateng kynthei, shynrang.
Ïano sha yn kynnoh, ïano yn kynta, Ïa ka pateng ba la leit ne ia ka pateng mynta? Ïakhih ki khun ka Ri ban dawa ïa la ka hok, Bakla shah bom, shah tied, shah set phatok.
A! balei sha kumne ka jia, Ïa ki khun ka Ri ha ka juk mynta? Hynrei bakla pat ki ’riew donbor u wei u ar, Ha khmat ka ain jah lut u dieng bishar, u dieng synshar.
Madan ki lum, rngad lut ki wah, Lynti ka hok, ka burom ruh lakhang lakah.
Juk, aiu sha kum kane? Ïa ka hok la tyllep, ïa ka pop la khyllie.
A! ka juk mynta, Ban peit la I thamula shisha.
Kat shaba phai dap tang jingialeh Haba kut u Duk -u Rangli ba kynduh jingeh.
Synshar bad Bishar Hok hapyrthei imat laduh Lawei ka Ri shano kan poi ym tip shuh.
Ym shuh kum ha ki por mynshuwa, Ki briew dang bat shisha ia ka hok nylla.
Kiba ieng da ka hok ka nia, ka shi kyntien, Kiba bat jutang, bad trei khlem kylla ktien.
Naduh lashai ka sngi 30 tarik une u bnai ka Jowai Municipal Board (JMB) kan sdang biang ban pynlang ïaki ñiut kiba mih na Iawmusiang, Jowai hadien ba kala sangeh mynta la ar artaiew hadien ka jingpyrshah ka KSU Mupyut Unit, War Jaintia Circle bad ki shnong ba marjan ïaka jingbret ñiut pathar kat shaba lap ba shem.
Ïa kane la pynthikna hadien ka jingwan ïakynduh ki nongïalam ka Seinraij Jowai, CNI Market Committee bad ka Dorbar Shnong Tympang Iawmusiang ïa u Deputy Commissioner, West Jaintia Hills District u ma Garod LSN Dykes ha ka sngi ba Ar.
Ha kane ka jingïakyduh ia u Deputy Commissioner la ïadonlang ruh u PK Boro, CEO, Jowai Municipal Board.
U Ma Edystone Shylla ula ïathuh ba ka jingwan ïakynduh ïa u Deputy Commissioner ka district kalong kaba seisoh bad ka jubab kaba kila ïoh kalong ba ka JMB kan sdang ban lum ïaki ñiut kiba mih na sor Jowai naduh lashai ka sngi 30 tarik Lber.
Ula ong ruh ba hadien bala dep lum ïaki ñiut na Iawmusiang, ka JMB kan sa leit ban pyllang ïa ki ñiut na man la ki thliew ïing.
Na kaliang jong kine ki nongialam kila pynpaw ïaka jingsngewnguh ïa u Deputy Commissioner bad ka JMB halor ka jingshimkhia jong ki ban pynbeit kane ka kam.
La kyntu ruh ïaka sorkar ban shimkhia ban lait na kine ki jingeh bad ban theh ki lad jingïarap ban shna pynbha ïaka jaka theh ñiut ban ïabit ïabiang lang baroh salonsar.
Shuh shuh u ma Edystone Shylla ula ong ba kila thaw da ka Coordination Committee for Clean Iawmusiang ne ka committee ban iakhun ban pynneh ïaka jingkhuid jingsuba ka Iawmusiang.
Ïa kane ka committee yn khlieh da u ma Edystone Shylla kum u Chairman, Vice Chairman Arwotki Sumer, Secretary bad Assistant Secretary u Ambrose Gatphoh bad u Latu Nartiang.
Palat 300 ngut ki khynnah, ki samla bad rangbah kila shimbynta shitrhem haka campaign ‘ We Ring the Bell Campaign 2021 ’ jong ka Bethany Society, Phramer-CBID Unit, ka campaign ban pynshlur ia kiba duna haka bor met ban leit skul bad ruh ban pynrung skul ïa kum kine ki khynnah ha ki skul haka Jylla.
Ïa kane ka prokram ka Bethany Society, Phramer-CBID Unit ryngkat ka jingkyrshan ka Jan Vikas Samiti, Varanasi kala pynlong ha Thadmuthlong-B, Muthongrim and Thadmuthlong-A naduh ka 20 tarik haduh 25 tarik une u bnai.
Nalor ki khynnah la ïashimbynta ruh ki kmie ki kpa, ki khynnah skul, ASHA, ki nongtrei Anganwadi, nonghikai, ki nongïalam shnong bad kiwei kiwei.
Ka Wanbait Tang kaba pynïaid ïa kane ka campaign ka jingthmu ba pynlong ïa kane ka prokram kalong ban kyrsiew kyntiew iaki nongïalam shnong ki shnong ban kyrshan ïa ki khynnah kiba don jingduna haka bor met bor pyrkhat ban pynshlur ïaki ban leit sha skul khnang ba kin lah ban ieng hala ki jong ki kjat.
“ Kane ka campaign We Ring The Bell Campaign ka dei kaba la sdang daka ‘Liliane Foundation’ kaba ïakhun bad ïalap ban pynïph jingnang jingstad ïa ki longïing kiba duna haka ioh ka kot bda kiba duna haka bor met ne kiba anna naduh u snem 2012, " la ong ka kong Wanbait.
Kala ong shuh shuh ba kane ka campaign kala pynktik iaki ba bun naduh ki khynnah skul, ki longkmie longkpa bad shimbynta ha kane ka campaign bad pynrung skul ïaki khynnah kiba duna.
Bun ki khynnah kiba don jingduna kim ïoh ka lad ban leit skul namar kiba bun ki jingeh kaba ki ïakynduh haka imlang ka sahlang naduh ka jingbym don ki lynti syngkien kiba paka ba kin suk ban ïaid ban ieng, ki skul kim treh ban pynïakhleh lang ïa kum kine ki khynnah nalor kiwei kiwei, hynrei lyngba kane ka campaign bad katkum ka hok ban ïoh jingnang jingstad (Right to education) ka sorkar India lyngba Sarva Shiksha Abhiyan (SSA) kala plie lad ïa baroh ki khynnah ban leit skul khlem donkam ban siew eiei.
“Ba kine ki khynnah kiba duna kin ïoh ka lad ban leit skul, lyngba kane ka campaign ngin pynduh ïaka jingpep skul shiteng por bad ban ïakhun ïaki jingduna haki skul da kaba pynbiang ïaki kamra klas ban pynktik ïaki khynnah bad rung skul, ban pynbiang ïaki jaka leit shabar, ki lynti ban ïaid ki khynnah ba anna da kaba ïatreilang bad ka bor pynïaid skul bad ki kmie ki kpa," la ong ka kong Wanbait.
Ha kane ka campaign la pynlong ïaki jinglehkai bad jinghikai ba har rukom ban pynshlur ïaka kmie ki kpa bad ki khynnah ban phah skul ia ki khun ki kti jong ki.
La pynlong ruh ïaka jingpyrta, da kaba thap kti bad tied iaki tiar kum ka pliang bad kiwei kiwei ban phah ïaka khubor sha kiba nongmihkhmat, ki nonghikai bad kiwei kiwei ki riew pawkhmat bad kiwei kiwei ba kin shimkhia ban pynjan iaki skul sha ki shnong khnang ba kine ki khynnah kin ioh ban leit skul.
Haduh mynta ka sngi la kynjoh 10 sngi ka jingsangeh pyllang ñiut ka Jowai Municipal Board (JMB) bad ki ñiut kiba la pynlang pynlum na ki basa iew bapher bapher Jowai kila dap smam bad wanrah iaka jingsma iwtung.
Wat ki longïiing bapher bapher kiba hap haka shnong Jowai ruh kim shym la ïohlad ban bret iaki ñiut kiba la lumthup ha ki ïing ki sem jong ki.
Kane ka kala jia hadien ba ki 7 shnong bad ka Khasi Students’ Union (KSU) Mupyut bad ka War Jaintia Cricle ki mih paidbah haka 19 tarik une bnai ban pyrshah ïaka jingtheh ñiut ha Mynkjai, ka jaka theh ñiut ka Jowai da kaba kynnoh ba JMB bad ka JHADC kila leh torti bad bret ïaki ñiut kat shaba lap ba shem kaba la wanrah iaka jingsma iwtung kaba ktah ïaka sawdong sawkun ka mariang bad kaba lah ban koit ka khiah ki nongshong shnong bad ki paidbah ba leit ba wan.
Ki nongïalam ka Seinraij Jowai bad ka Dorbar Shnong Tympang Iawmusiang kila mih ban jurip ïaki jaka pynlang ñiut ki paidbah ha Iawmusiang bad la lap ba ki ñiut kiba la lumthup na ki basa iew kila syrtap kaba la wanrah iaka jingsma iwtung kaba shyrkhei.
Halor kane ka jingbymlah ka bor district ban pynbeit ïa kane ka kam U President ka Seiñraij Jowai ma OR Challam bad u ma Edystone Shylla Waheh Shnong Dorbar Shnong Tympang Iawmusiang kila pynpaw ka jingsngewkhia bad banjur iaka ïabor district ban shimkhia ban pynbeit khnang ba wanrah iaka khuid ka suba ki iew ki hat kumjuh ki ïing briew.
“Ka Jylla jong ngi kan rakhe ïaka jingdap 50 snem, hynrei ka jinglong jingman jong ngi haduh mynta kam pat don kano kano ka jingkylla.
Ka Sorkar Kmie lyngba ka Swachh Bharat Mission ban ïakhun ban pynlong ïaka ri kaba khuid kaba suba, pynban ka Jowai ka ïitkhmih jong ka West Jaintia Hills District ka dang sah shadien haka khuid ka suba bad haduh kane ka kynti kam pat ïoh iaka jaka theh kaba bit kaba biang," la ong u ma Challam bad bynrap baka jingkhang pyrshah ban theh ha katei ka jaka kam lah ban weng iaka jingeh, hynrei kaba donkam ka dei ban don ka jingïasyllok bad shen yn khot ïaka jingïalang paidbah ha Jowai ban ïakren ïa kane ka mat.
Ula ong ba kaba lyngngoh shuh shuh ba ki ñiut kiba ju lum thup ha ki jaka kum ha khmat DC, Lad Kiang Nangbah Road ba bunsien haba ym kit ñiut ka JMB ki dap smam smam, hynrei mynta ka kynti kine ki jaka kila long kiba kylluid bad ym don satia ba bret ñiut bad kane ruh ka pynsuba jur ba ki paidbah kila bret ïaki ñiut kat shaba lap shem bad ki jaka ba kynjah kaba lah pat ban wanrah ïaka jingeh hadien habud.
U Waheh Shnong ka Tympang Ïawmusiang u Edystone Shylla ula ong, ka jingkhang jong ka 7-Shnong bad KSU War Jaintia Circle ban leit thep ñiut ha katei ka jaka pyllang ñiut ka long ka jingkhang kaba syndet syndet.
Ula ong shuh shuh “Ka jingïakhun ïaka khlam COVID-19 ruh ym pat kut, hynrei ha Jowai ngin hap ban ïakhun ban ïoh ïaka shnong kaba khuid kaba suba," la ong u Edystone.
“Ngin hap ban ïakynduh ïa u Deputy Commissioner ka District ban kyntu ïa u ban shimkhia ban pynbeit ïa kane ka kam ban khot ïakren baroh kiba don bynta ban pynbeit ïa kane ka jingeh," la ong u ma Edystone.
U Omarlin Wann khun jong I Kong Britimai Wann ba shong ba sah ha Shangpung Pyrmai, West Jaintia Hills District ula khlad haka 29.
3.
21.
Ka jingleit ontep ia u Omarlin kan long haka 31.
3.
21 ha u lum jingtep ka Balang Presbyterian Shangpung Khliehmushut Moolibang.
Kane ka long ka jingpyntip na kiba haïing hasem.
Haduh 3-4 ngut ki briew la suba ba kila iap op hapoh thliew um haka shnong Lumpyrtuh, Mihmyntdu haka sngi Nyngkong.
Kane ka jingjia kala jia haka por 2:30 Pm ha Lumpyrtuh Mihmyntdu.
Uwei na kiba lait mih napoh thliew um u Deiwa Lyngdoh, ula iathuh ba kane ka jingjia kala jia haka por kumba 2:30 pm haka por tan iaka um ban pynkhuid kaba jrong kumba 30 phut eiei.
Mar mar la pyntip sha ka tnad Fire and Emergency Service, Jowai.
Ki Pulit Fire and Emergency Service kila ioh sei arngut bad uwei ula khlad noh ha hospital Woodland WK Hospital.
U Deiwa ula iathuh nyngkong la rung shuwa arngut bad hadien pat kila iarung uwei hadien uwei haduh 7 ngut.
Shuh ha kaba iadei bad kane ka jingjia ka kynhun jong ka SRT na Shillong ruh kila wan poi ban iarap pyllait ia kiba sahkut shapoh.
Haduh 5 ngut ki briew kila duh ei iaka jingim bad 2 ngut kila lait im hadien ba kila sah kut haka pung um dih haka shnong Lumpyrtuh Mihmyntdu, West Jaintia Hills District haka sngi Nyngkong.
Kane ka jingïap jong kine ki briew kadei naka jingïap op naka tdem kaba mih naka kor pump um haka por ba ki pynkhuid iaka tyllong um kaba jrong kumba 35 phut.
Kine ki 5 ngut kiba la khlad ki dei u Hamklet Suchiang (37) uba dei u trai ïing bad u dei ruh u ophisar ka tnad Forest (Social Forestry Division), u Phima Dkhar (24), Daniboy Ïano (27), Niwan Suchiang (48) bad u Bunlad Suchiang (34).
Baroh kine kiba la khlad kidei kiba naka shnong Raliang, West Jaintia Hills District.
Ar ngut kiba lait im ki dei u Deiwa Lyngdoh (18) bad u Phrang Khyriem (40).
U Deiwa Lyngdoh, u wei na kiba lait im ula iathuh ba ki trei bylla ha kane ka iing.
Ula ong ba kane ka jingjia kala jia haka por kumba 2:30 nohphaisngi.
Ula ong ba hadien bala dep bam ja sngi kila pynkhuid ia katei ka um da kaba pyndonkam da ka kor pump um ban tan iaka um.
Ula ong nyngkong la rung shuwa ar ngut bad kila start iaka kor pump um na shapoh ka pung um, hynrei na ka jingsma bad ka jingjur ka tdem na ka kor pump um kala pynlong ïaki duh lyer.
“Uwei hadien uwei ngi la hiar shapoh ka tyllong um ban ïarap, hynrei baroh kila sahkut hapoh ka pung um bad kim lait mih shuh," la ong u Deiwa uba la bynrap ïalade ruh hadien ba um lah shah shuh u la ksaid jubor ban mih shabar na katei ka tyllong um kaba jrong kumba 35 phut eiei.
Hadien bala mih u Deiwa mar mar kila pyntip sha ka tnad Fire and Emergency Service, Jowai kiba la wan ban ai jingïarap.
Ki pulit Fire and Emergency Service kila ïoh ban sei ar ngut, nyngkong ia u Phrang Khyriem hadien ia u Bunlad Suchiang, uba la khlad ha hospital ha Woodland WK Hospital.
Hadien bala wan ki Search and Rescue Team na Shillong pat kila ïoh ban sei sa saw tylli ki metiap napoh ka pung um.
Ki Pulit jong ka Jowai Police Station kila shimtia iaki metiap bad kit sha Jowai Civil Hospital, Ialong ban pyndep iaka jingdonkam jong ka aiñ.
U samla Hammut-I Sungoh uba la jah rngai naduh ka 16 tarik une u bnai la lap biang ïa u hapdeng ka met kaba koit bakhiah hynnin ka miet na sor Shillong.
U Hammut-I Sungoh uba dei na ka shnong Mynksa, West Jaiñtia Hills District ula mih na shnong da ka jingthmu ban leit sha sor Shillong ban bylla.
U ma Kenny Paul Sungoh mama jong u Hammut ula ïathuh ba hynnin ka janmiet u Daohipathan Suchiang uba dei na kajuh ka shnong ula pyntip sha u ba la lap ïa u Hammut-I ha Shillong bad mar mar kiba haïing kila leit shaw noh ïa u.
Na ka liang kiba haïing hasem kila pynpaw ka jingsngewnguh kaba khraw ïa baroh kiba don bynta ha ka ban wad ïa Hammut-I kumjuh ki tnad Pulit.
Ka Khimusniang ka la khur iaka  nam jop ha ka lympung ialehkai Open to all T20 Cricket Tournament 2021 jong ka  All Jaintia Cricket Association ha Jrisalein Playground mynta  ka sngi.
Ha kane ka jingïakhun ka Moodymmai kala jop iaka toss bad kala kam trai shuwa ban tied.
Ka  Moodymmai buh iaka thong 129 ron na ki 20 overs bad ka la duh noh 9 wickets.
U Levestar Phawa u la kamai  40 ron (3×4 bad 4×6), u Nehlang Pariat bad u Richel Passah pat ki la kamai 21 marwei, U Pynilynti Bareh jong ka Khimusniang u la ioh khur 4 wickets na ki 4 Overs, u Tremiki Dkhar pat u la ioh khur 3 wicket na ki 4 overs.
Ka Khimusniang haba beh ïaka thong kala kamai 132 ron na ki 17 overs bad ka la duh noh 4 wickets.
