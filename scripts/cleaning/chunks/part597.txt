".
Shillong, Nailar 17: Ka North East students’ Organisation (NESO) ha ka sngi Balang ka la pynlong ïa ka jingïakhih shong kyllaiñ myngngor ha baroh kawei ka thaiñ Shatei Lam Mihngi jong ka Ri, ban dawa na ka sokar Pdeng ba kan pyntreikam ïa ki 12 tylli ki mat jingdawa kiba ka NESO ka la buh ha khmat ka sorkar na ka bynta ka bit ka biang ki trai ri trai muluk jong kane ka thaiñ.
Ha Nongbah Shillong ïa ka jingïakhih la pynlong ha khmat jong u dur mot jong u Woh Kiang Nangbah ha Barik ba la pynïaid da ka Khasi Students’ Union(KSU).
Haba kren ha kane ka sngi u Chairman jong ka NESO u Bah Samuel Jyrwa u la ïathuh ba dei namar ka jingsngap mynti ka sorkar pdeng ban ai ïa ki aiñ na bynta ka jingshong shngaiñ ki trai muluk.
“Ngi ïakhih ban ïoh ïa ki aiñ kiban wanrah jingshngaiñ na bynta ki trai ri trai muluk ka sorkar ka ai pynban ïa ka CAA na ka bynta ka jingshong shngaiñ ki mynder na Bangladesh" ong u Bah Samuel.
U Bah Samuel u la kdew ruh ba ka ri India ka la kynjoh 75 snem kaba ka la ïoh jinglaitluid katba ka hok bad ka jingshong shngaiñ jong ki trai ri trai muluk pat kam don kano kano ka sienjam na ka bynta jong ki hynrei ka pyrkhat nyngkong pynban na ka bynta ka jingshngaiñ ki briew kiba na bar.
“Ha u snem 1947 mynba laitluid ka ri India bad don ka jingpynïakhlad hapdeng ka Ri India ka Ri Pakistan da bun phew hajar ngut ki Bangladesh (East Pakistan ha kato ka por) la wanrah ha jylla Tripura haduh ba ki trai muluk ki kylla rit paid, ha u nsem 1952 la pyntreikam ïa ka AFSPA na bynta ban ïoh khñiot ïa ka hok ki trai ri trai muluk bad ban shu siat beit lada ki don kano kano ka jingïakhih na bynta ka hok jong ki, 1966 ka sorkar India ka la ther bom ïa ka Mizoram lyngba ki shipai Air Force bad lada ka don jingpyrkhat na bynta ki trai muluk hato kan leh mo ïa kane" ong u Bah Samuel.
Haba kren halor ka jylla bad ka jingdawa kaba ka jaidbynriew ka ïakhih naduh la slem bah u Bah Samuel u la ong ba ka sorkar India kam sngap ïa ki jingdawa kiba kum ka jaidbynriew ka angnud la bun bun snem.
“Ngi pan ILP la palat 30 snem ngim pat ïoh, ngi dawa ba ka ktien Khasi kan rung ha ka khyrnit ba phra kam urlong satia’ u la ong.
“Wat ban long nong India ruh ngim shym la ïoh ban jied da ka mon laitluid hynrei la shu pynbor da ki ktang suloi ban soi ïa ki dulir bad kaba kham sngewsih ka long wat ïa ki kyndon ba la ïa soi ha ki dulir kam shym la pynurlong" u la ong shuh shuh.
Ha ai jingkrern ha kane ka sngi u samla Lambokstarwell Marngar President ka KSU u la ong ba ka sorkar na Delhi kam don kano kano ka jingpyrkhat na ka bynta ki trai muluk jong ka thaiñ Shatei lam Mihngi ha kaba ïadei ha ka pule puthi ka sorkar kam shim khia ban seng ki jaka pule ban kyntiew ïa ka jingnang jingstad jong ki trai ri trai muluk, ka ïohkam ïoh jam ban ïeng ha la ki jong ki kjat u la ong.
“Ngi pan ILP na bynta ka jingshngaiñ ki trai ri ha ka jylla ki ai pynban da ka CAA na ka bynta ki poiwir bad ka ïuh roit ïa ki trai muluk" u la ong.
Haba ïadei bad ka ILP u Samla Lambok u la ther tyngeh ruh ïa ka sorkar jylla kaba ym shym la shim khia ban pynïoh ILP da kaba thet kti pynban ba ki la dep mynjur ïa ka resolution khlem bud dien bad pynbor ïa ka sorkar India ban ai ïa ka ILP.
U Samla Lambok ula ong ruh ba kam don satia kano kano ka jingpyrshah ïa ka sorkar India hynrei hap kylli la ka sorkar India ka pdiang ne em pat ïa ki jingdawa ki trai muluk.
Shuh shuh na ka liang jong u, u la ong ruh ba ka sorkar jylla ka pyrshang beit ban wad ki lad ban ïoh tih Uranium bad ula maham ïa kito ki ‘agent’ jong ka sorkar India bad ka UCIL ba ha ka wei ka sngi ka jaidbynriew kan ai jingsneng ïa ki da ka kam.
“Ngi pan ki aiñ ban ïoh jingshngaiñ ka sorkar ka tyrwa pynban da ki rel bad nga kwah ban ong da kaba shai ba na ka liang jong ngi kum ka jaidbynriew ngim pdiang da lei lei ïa kane ka jingthmu ka sorkar" u la ong.
“Don kiba ong ba ngam dei ban kren pynshit bad ai ding ïoh mih jingkulmar hynrei nga kwah ban kren da kaba shai ba ngan ïai bteng ban ai ding ngan pynshit na bynta ban shakri ïa ka jaidbynriew" u la bynrap.
Ha kane ka sngi u General Secretary ka KSU u Samla Donald V Thabah u la ïathuh ba ka jingkhot pynlong jingïakhih ka NESO ka dei ban dawa na ka sorkar India ba ka dei ban pyntreikam ïa ki aiñ na bynta ban shong shngaiñ ki trai muluk kata ban ai ïa ka ILP ha baroh kawei ka thaiñ Lam Mihngi bd ruh ïa ka NRC ba u snem 1951un dei u snem ot kyrteng, ban pyndam ïa ka AFSPA bad ka CAA, ban pynbeit noh ïa u pud ki jylla ha ka thaiñ, ban kyntiew ïa ka pule puthi, bad kiwei kiwei ki mat.
Ha kane ka sngi la wan shim bynta ruh da ki nongïalam jong kiwei pat ki seng Bhalang ba kynthup naduh ka FKJGP, JSU, HNYF, RBYF bad HITO.
Ha Garo Hills ruh ka GSU ka la pynlong ïa kajuh ka jingïakhih shong kyllaiñ myngngor ha nongbah Tura.
Mawkyrwat, Nailar 18 : Ka jingïalehkai Charity Football Friendly Match hapdeng ki Pastor ka Mawkyrwat Zone pyrshah ïa ki Ophisar Sorkar ka Sout West Khasi Hills District ha madan Saitsnad kan long ha ka 23 tarik u ‘Nailar, 2022 ha ka por 1 baje nohphai sngi.
U kongsan hakane ka sngi un long u bah Pius Marweiñ, Nongmihkhmat jong ka Ranikor Constituency.
Ha kane ka sngi yn ym donkam bai rung hynrei yn don tang ki donation box na ka bynta ki nongpeitkai.
Kumta la kyrpad ïa ki paidbah jong ka dong ka thaiñ kiba ieit ïa ka kam ïalehkai kynjatbol ba kin wan sakhi da la ki jong ki khmat ïa kane ka lympung jingïalehkai khnang ba kan long ka jingaimynsiem bad ban pynïaid shaphrang ïa ki kam ba bha.
Ka khleiñ ka pynshngiam bad pynbang ia ki jingbam, tangba ka jingbam antad ne kat ban biang ka long kaba kongsan tam.
Kaba bam palat ïa ki katto katne ki jait khleiñ ka long kaba ma bha, katba kiwei pat ki long kiba donkam bha, la ka long ha kano kano ka rta ruh.
Kita ki khlein ba kongsan tam ba kyntiew ia ka koit ka khiah ki dei kiba ngi lah ban ïoh na ki jingthung bad ki dohkha.
Ki don ar jait ki khleiñ – Saturated bad unsaturated fats.
Baroh ar kine ki jait khleiñ ki don mar katkum ki calorie, tangba ka khleiñ saturated fat bunsien la ñiew ba ka long ka khleiñ kaba sniew.
Kumta ka long kaba donkam ban tip ban long kiba husiar na ka khleiñ.
Saturated Fat: Ki jingbam ba bun kane ka khleiñ saturated fat, kum ki cake, pastry bad ka cheese ne jingbam ba shna na ka doi, ki ïalam sha ka jingsngaid khleiñ, ka jingkiew ka blood cholesterol bad ka jingkyntiew ïa ka jingma na kaba ïoh ïa ka jingpang ba ktah ïa ka shadem ne klongsnam bad ka type 2 diabetes.
Kine ki jingbam ki long kiba donkam ban bam da kaba husiar bha.
Haba leit ban thied jingbam, ka long kaba donkam ban peit ïa ka jingdon ka khleiñ ha ki bad ban jied da ki jingbam ba duna khleiñ (duna ia ka 1.
5g ka saturated fat ha man 100 g ka jingbam).
Unsaturated Fat: Kane ka jait khleiñ lah ban lap bha ha ki jingthung bad dohkha.
Kine ki khleiñ ki long kiba kham tei ïa ka koit ka khiah, tangba ka long pat kaba donkam na ka bynta ban tip ïa kiei kiei baroh.
Ki don ar jait kine ki unsaturated fat – ka monounsaturated bad ka polyunsaturated.
Monounsaturated Fat: Kane ka jait khleiñ ka long kaba lah ban shem bha ha ka umphniang olib, walnut, salmon bad avocado.
Kane ka jait khleiñ ka pynduna ïa ka blood cholesterol, khate ïa ka jingma na ka jingpang klongsnam bad ïarap ban teh lakam ïa ka jingpang shini ne diabetes.
Ka jingpule bniah na Harvard Medical School ia ki longkmie kiba ha ka rta 60 snem shaneng ka la shem ba kito kiba bam bun ka monounsaturated fat ki long kiba la ïoh jingïada pyrshah na ka jingring sti jong ka bor pyrkhat.
Polyunsaturated fat: Kane ka long kawei pat ka jait khleiñ kaba wan ha ki rukom bapher bapher.
Ngi donkam ïa ka omega-3 fatty acid kaba bha bad donkam bha na ka bynta ka koit ka khiah bad ban ïarap ïa ngi ban ïaleh pyrshah ïa ka jingpang klongsnam bad ka jingpang shini.
Ka omega-3 ka pynkhlain ruh ia ka bor treikam jong ka jabieng bad ka bor kynmaw bad ïada pyrshah na ka jingring sti ka bor pyrkhat bad ka jingkhia jingmut jingpyrkhat.
Ka tyllong kaba bha tam na ka bynta ban ïoh ïa kane ka jait khleiñ ka long, ki dohkha mackerel, bud pat sa kiwei kiwei pat ki jait dohkha ba khlein, kum ki dohkha salmon, sardine bad pilchard.
Kumjuh ruh katto katne ki jingbam ba ïoh na ki jingthung kum u walnut bad flaxseed.
Nangta ki don kita ki omega-6 fatty acid- kiba long ruh kiba donkam bha, tangba ngi bam bun palat.
Ka jingbam jong u briew mynshuwa ka don ia ka jingkhleh jong ka omega-6 bad ka omega-3 kumba 1:1.
Ha ki jingbam jong kane ka juk kaba mynta ka jingkhleh jong kine ki omega fatty acid pat ka long 15:1 lane palat.
Tangba ka long ka jingïaroh na ka bynta kita ki umphniang ba la saiñ ba ngi pyndonkam ha kaba shet jingshet.
Kaei kaba mih nangne ka long ka jingma kaba jur na baroh ki jait jingpang, kynthup ïa ka cancer.
Kumta ka long kaba donkam na ka bynta ban pyndonkam da ka umphniang olib bad kiar na ki jingbam ba la shet lypa ne ki jingbam die madan, kiba bunsien ki don ïa ki umphniang ba tad.
Shillong, Nailar 18 : Ka lympung ïalehkai OC Blue Shillong Premier League (SPL) 2021-22 ka la sdang biang ha ka sngi Palei (18-08-2022) ha kaba ka Mawlai SC bad ka Nangkiew Irat SC ki la mih madan ban aireng ha ka jingïalehkai kaba la long ha madan Third Ground, Polo, Shillong.
Ha katei ka jingïalehkai, kitei ki ar tylli ki team ki la ïasam mar shi point hadien ba ki la ïakhaid da kaba ïathep mar ar kol.
Dei ka Nangkiew Irat kaba la lait na ka nam rem hadien ba ka la ïoh ei shi kol kaba dei ruh ka kol pynïakhaid ba la kum thep bakla da u rangïalehkai ka Mawlai SC.
Kadei ruh ka sien kaba ar mynta ka samoi ba ka Nangkiew Irat ka la lah ban wanphai da kaba thep ar kol ban ïakhaid da 2-2, bad mynta kadei pyrshah ïa ka Mawlai SC ha ka OC Blue Shillong Premier League 2021-22 ha ka jingïalehkai ha ka sngi Palei.
Na bynta ka Mawlai ïa ki ar kol la thep da u Donlad Diengdoh bad u Manbha Iawphniaw katba na bynta ka Nangkiew Irat SC ïa ka shi kol la thep da u Shaibor Nongrum katba ïa ka shi kol la ïoh ei na ka jingbakla thep hi u rangïalehkai dien ka Mawlai.
Kadei ka sien kaba ar na bynta ka Nangkiew Irat SC ba kan lah ban pynphai ïa ki ar kol ha kaba dang shen ka la lah ban pynïakhaid da 2-2 ha ka jingïakhun pyrshah ïa ka Ryntih SC.
Haba phai sha ka jingïalehkai hapdeng kine ki ar tylli ki team ïa ka jingïakhun la dei ban pynlong ha ka 4 tarik Nailar hynrei na ka daw ka jingjur slap la pynkynriah noh ha ka 18 tarik Nailar (sngi Palei.
Kine ki ar tylli ki team ki la sdang ban ïakhun nyngkong ha kane ka lympung ha ka 15 tarik Jylliew ha kaba ka Mawlai ka la jop da 2-0.
Bad ha ka jingïakhun ha ka sngi Palei, ka Mawlai SC ka la mih madan da kaba khur 22 point bad don ha ka kyrdan ba nyngkong katba ka Nangkiew Irat SC ka kamai 9 point bad don ha ka kyrdan ba hynriew.
Ha ka jingïalehkai, ka Mawlai ka la ñion ha ka kylla step bad ïoh ruh ban thep kol.
Hynrei kadei ka sien kaba ar ba ka Mawlai SC kaba don ha ka kyrdan ba haklieh ka khlem khur jingjop.
Ha ka jingïalehkai ba dang ïaid ar minit, ka Nangkiew Irat ka la kham noh mynsiem hadien ba u rangap kol u Bobbyson Nongtdu u la pynur ïa u rangïalehkai ka Mawlai hapoh box hynrei utei u rangap kol u la ïoh ban kyrda noh ïa ka bol ba la shut da u Brolington Warlarpih.
Hadien katto katne minit ba la ïaid biang ka jingïalehkai, ka Mawlai ka la ïoh ban pynurlong hadien ba u Donlad Diengdoh u la thep ïa ka shi kol ha ka minit ba 7 jong ka jingïalehkai.
Ka Mawlai SC ka la sdang ïoh mynsiem bad ïakhun tyngeh ban ñion sha ka kut jong ka Nangkiew Irat ha kaba ka la ïoh biang sa kawei ka penalty.
Bad ha ka sien ba ar ka Mawlai ka khlem pynlehnoh ei shuh ha kaba u Manbha Ïawphñiaw uba la wan ban bahkhlieh khlem da pynlehnoh ei u la pynrung beit jlang ïa ka bol shapoh kol.
Katei ka kol la kyntiew sha ka hynñiew kol na bynta u Manbha Ïawphñiaw mynta ka samoi bad ïaryngkat bad u Shano Tariang jong ka Langsning FC.
Haba phai sha ka jingïalehkai jong ka kylla miet, ka Nangkiew Irat ka la kham lah ban ïalehkai bha ha kaba ka la ñion naphang sha ka kut jong ka Mawlai SC.
Ki rangïalehkai ka Nangkiew Irat ki la ïakhun tyngeh bad dei ha ka minit ba 57 ka la wan urlong hadien ba u Shaibor Nongrum u la thep ïa ka shi kol.
Lyngba katei ka jingpynphai shi kol, ka Nangkeiw Irat ka la ïai bteng ban ñion sha ka kut jong ka Mawlai bad ïoh pynsmiej katto katne ki jingpyrshang thep kol.
Na ka jingdon kum katei ka mynsiem ïakhun bad na ka jingïai pyrshang, ka Nangkiew Irat ka la ïoh ban pynhiar mynsiem hadien ba u rangïalehkai dien ka Mawlai u la kum thep bakla hapoh kol lajong kata ha ka minit ba 85.
Bad haduh kaba kut jong ka jingïalehkai watla baroh ar ki la ïakhun tyngeh ban thep pyntam pynban ka jingïalehkai la poi noh sha kaba kut ha kaba ki la hap ban ïasam mar shi point.
Mynta ka sngi ka jingïalehkai kan long hapdeng ka Mawkhar SC kaba dang ïoh 2 point pyrshah ïa ka Rangdajied United FC kaba kamai 15 point ha ka jingïalehkai ha ka por 4 baje janmiet.
Kitei ki ar tylli ki team ha ka jingïakhun ba lah dep ki la ïakhaid da kaba thep mar shi kol.
Jowai, Nailar 18 : Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi Jowai.
Haba phai sha ka jingïakhun mynta ka sngi 18 tarik ka kynhun ïalehkai jong ka 7-Wasa United kala lah ban pynliem da 3-0 kol ïa ka Ladthadlaboh.
Ïa kitei ki kol la thep da u Niponghi Sumer ha ka minit ba 69, kawei ka (own goal) ha ka minit ba 83 bad ïa ka kol ba lai la thep ha ka minit 85 da u Sucrip Manar.
Ka jingïakhun lashai ka sngi 19 tarik u Nailar kan long hapdeng ka Khimusniang pyrshah ïa ka Shangpung Lumiawmusiang haka por 3 baje janmiet.
Ka elekshon mynta ka la sdang ban shongshit bha namar jan baroh ki MLA ki la sdang ban khohreh leit sam skim ha ki constituency jong ki kaba long ruh shi bynta ban kynduh biang ïa ki nongkyrshan jong ki ha ki shnong ki thaw bad ki polling station bapher bapher.
Kane kadei ruh ka lad ïa ki nongmihkhmat ba kin ïoh ban pynshai paidbah kaei kaba ki leh ha kine ki saw snem shiteng bad kaei kaba ki dang thrang ban leh ha ki san snem ban wan lada ki paidbah ki jied biang ïa ki.
Dei ruh ha kum kane ka por ba ki kyrtong kiba thmu ban aireng na ki constituency bapher bapher ki pyrshang ban leit pyni dur khmat ryngkat ki song jingïarap khamtam eh lyngba ki lympung ïalehkai phutbol lane da kaba pynshna ïa ki lynti ïaid kjat, ïarap pynmaramot, ïarap ïa kiba pang ba shitom lane kiba duk ba kyrduh bad bun kiwei kiwei.
Da kaba leh kumne, ki paidbah ki sdang ban ïa nujor ïa ki kam kaba trei u MLA u MLA ha ki saw snem tam bad ki kam ba utei u kyrtong ba thmu wan aireng u pyni.
Ka shong ruh ha ka jingnang jong kito ki kyrtong ban pynshai sha ki paidbah bad lada ki nang lei lei sa ban kren, khlem artatien kin ïoh beit ïa ka jingkyrshan u paidbah.
Dei lyngba ka jingtbit jong ki kyrtong ba thymmai ba bun ki MLA kiba la jop bunsien ruh ki dang khyllem bad shah rem.
Kane ka la jia bun tylli ki constituency bad kam dei tang ki MLA kiba mad ïa ka jingshah rem hynrei wat kito kiba la don ha ka shuki Myntri Sorkar ruh ki ju ngat lang ha kum katei ka apot.
Khlem artatien, ka elekshon kaban wan ha kine ki hynriew bnai ei ei, ka dei ruh ka por ba ki paidbah nongthep vote kin phai dien aiu ki la ïoh na u nongmihkhmat jong ki ha kine ki khyndiat snem ba la dep bad kawei kaba ki la wanrah ha ki shnong ki thaw jong ki ha kine ki snem baroh.
Dei ruh ha kum kane ka por ba ki nongthep vote ki pynap shibun ki jingkylli na bynta u MLA ha shwa ba kin leit biang ban jied ïa u MLA uba thymmai ha u 2023.
Ha kum kane ka samoi ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka saiñpyrthei hi ha Meghalaya ka pher bha bad la ju ïohi ruh ba man ka san snem kumba 20 haduh 30 ngut ki MLA ki ju shah rem bad mih bujli da kiba thymmai.
Katkum ka jingïohi kane ka lah ban dei ruh na ka rukom sam ne pynpoi ïa ki skim kam pynroi sha ki shnong ki thaw ne ki iing ki sem.
Ki nongïalam jong ki unit bapher bapher kim dei satia ban shaniah tylli tang ha iwei ne ar tylli ki nongïalam hynrei ban da don ki briew kiba peit pyrman man la ki unit khnang ba ki kam pynroi kin ym poi tang ha ki bahaiing jong ki nongkitkam jong ki unit.
Kane ka ju jia beit ha man la ki constituency bad kane hi kadei ka daw kaba hakhmat eh kaba u MLA um ju tip ei ei ïa kaei kaba ki nongkitkam ki leh hynrei ha kaba khatduh dei ma u ba mad ïa ka jingshah rem.
Nongstoiñ, Nailar 18: Na ka bynta ban pynkhreh ïa ka election ka ban long ha u snem ban wan 2023, ka Hill State People Democratic Party Nongstoiñ Area Unit kan pynlong ïa ka jingïalang ha ka 20 tarik mynta u bnai kaba dei ka sngi saitjaiñ ha Bishop hall New Nongstoiñ.
Kat kum ka jingtip ba la ïoh lum mynta ka sngi la ong ba ha ka sngi balang ba la dep ka party ka la pynlong ïa ka Executive Committee ha ophis treikam jong ka ha Upper New Nongstoiñ.
Hynrei ha katei ka sngi ki don kumba san ngut ki dkhot ka Executive Committee kiba mar shu sdang ka Committee bad pynsngew ïa ki mat ban ïa kren, ki la mih jyndat noh bad kim shym la wan shuh haduh ba ka Committee ka la wai.
La ïoh jingtip ruh ba wat la ki kitei ki dkhot ka Executive Committee ki la phet jyndat noh ruh, ka Committee ka la ïaid beit namar ba palat sanphew ngut ki dkhot na ki primary unit hapoh ka Constituency, ki dang sah na ka bynta ban ïakren ïa ki agenda kiba la wan rah ha katei ka EC.
La ïoh jingtip ruh ba ha katei ka sngi ka EC ka la ïakut ban pynlong ïa ka jingïalang ha ka sngi saitjaiñ ban wan ka 20 tarik mynta u bnai.
Ka la kyntu ruh ïa baroh ki nongkitkam kata ki president bad ki secretary jong baroh ki primary Unit hapoh ka Constituency, ba kin ïa poi ryntih hakatei ka sngi ha ka jaka ba la buh ha ka por 11 baje mynstep.
Ha katei ka sngi ka jingïalang kan sa phah noh ïa ki aplikeshon jong ki kyrtong kiba la aplai tiket sha ki nongïalam jong ka Central Election Committee ba kin leh ïa kaba donkam.
Nongstoiñ, Nailar 18: Ka Meghalaya State Legal Services Authority, Shillong ha ryngkat ka jingïasnohkti lang jong ka Social Welfare Department, ka Health Department, ka C&RD Block bad ka District Legal Services Authority, Nongstoiñ kin pynlong ïa ka Health Camp cum Awareness Programme shaphang ka NALSA scheme bad Government Welfare Scheme halor ka phang “Bridging the Gap" ha ka 20 tarik mynta u bnai naduh ka por 10 baje mynstep ha St John Bosco Higher Secondary School, ha Nongkhroh-Rambrai.
Ka jingthmu jong kane ka programme ka long ban pynsngewthuh ïa ki paidbah shaphang ki scheme jong ka NALSA bad ki scheme bapher bapher jong baroh ki tnad Sorkar kiba don hapoh ka District, la ka long shaphang ka hok ki khynnah, ka jingïada ïa ki nongshong shnong ban pynsngewthuh ïa ka jingdon ka hok ban shakri ïa ki briew kiba duna ka ïoh ka kot ha ka imlang sah lang bad ban pyntikna ba ki lad ki lynti ban ïoh ïa ka hok bad jingshisha ïa baroh la ka long ha ka ïoh ka kot ne kano kano ka bynta.
Ka thmu ruh ban pynsngewthuh ïa ka koit ka khiah ha kaba ïadei bad ki khynnah ba dang khie dang san, ki kynthei ba armet ki lad jingïada bad kiwei kiwei ki jingkoit jingkhiah la ka long ïa ki shynrang ne kynthei.
Ha kane ka proramme yn wan ban pynsngewthuh da ki resource person kiba kynthup ïa I Judge jong ka High Court, Shillong Hon’ble Justice W Diengdoh, kong B Laitmon halor ka POSCO Act bad NALSA Scheme, 2015, kong AD Wanniang halor ka EIPAS Scheme, 2015, bah W Shabong DCPO halor ka Child Rights and Protections, Dr G Kharpuri MHO Rambrai PHC halor ka teenage pregnancies, bah L Lyngdoh Asst.
Director (CNCP) Social Welfare Department, bah T Diengngan BDO Nongstoiñ, SP WKH bah HG Lyngdoh, kong AM Pariat Chief Judicial Majistrate cum Secretary District Legal Services Authority, Nongstoiñ nalor kiwei kiwei pat.
Nongstoiñ, Nailar 18: Ki paidbah nongshong shnong jong ka thaiñ Kyrshai ba kynthup ïa ka Nongumbah, Darephang, Nongspung bad kiwei kiwei ki dei ki shnong kiba don ha khappud bad ka jylla Assam, ha kaba ka shnong Kyrshai bad Nongspung ki dei kiba hap ha ka hima Rambrai katba ka Darephang bad ka Nongumbah, ki dei ki shnong kiba hap ha ka Raidmynsaw.
Hynrei haduh mynta ym pat don satia ki surok kiba biang naduh kitei ki thaiñ haduh Rambrai bad Langpih kiba dei ki Headquarter jong ki bad kiba peit ba khmih ïa ka synshar khaddar bad ka khia ka shon jong ki paidbah nongshong shnong.
U bah P.
Syiem uwei na ki riew rangbah na ka shnong Kyrshai haba ïakren bad u nongthoh khubor, u la ong ba ka jingbym don ïa ki surok kiba biang na katei ka thaiñ shaduh Rambrai bad Langpih, ka la buh jingeh haduh katta katta ïa ki paidbah haba ki donkam ban ïakynduh ïa ki nongsynshar hima haba ki donkam.
U la ong ruh ba naduh Kyrshai haduh Rambrai, ka la don ka surok ba ki trok kit dieng ki ju ïaid.
Hynrei ki lah ban ïaid tang ha ka por tlang bad ha ki por lyiur pat kim lah ban ïaid namar ki thiep kiba jrong bad kim lah ban kiew.
U la ong ruh ba u la ïoh jingtip ba ka sorkar ka la dep khot Tender ban pyntrei ïa ka surok na Nongstoiñ Rambrai haduh Kyrshai, hynrei u la ïoh jingtip ba ka jingpyntrei ka long tang 37 kilomitar katba ka jingjrong jong ka surok na Nongstoiñ haduh Kyrshai ka don kumba 70 kilomitar tam.
U bah Syiem u la ïathuh ruh ba na Kyrhsai haduh Langpih pat lada dei kiba khlaiñ ban ïaid kjat ka shim por san haduh Hynriew kynta.
U la ong ruh ba ka jingleh klet jong ka sorkar jylla ban pynpoi surok ha katei ka thaiñ naduh ki por ba mynshuwa, ka pynlong ïa ki paidbah nongshong shnong kiba don kham shakhmat ïa ka Kyrshai kata naduh ka Ïew Ukiam ter ter haduh Borjhar kiba don harud ka surok ban leit sha Chaygaon, ban kham sngew tynnad bad longtrai shnong ha Assam ban ïa kaba don ha Meghalaya, namar ki kham ïoh shibun ki jingmyntoi na Assam ha ki liang baroh.
U la ong ruh ba wat la katta ruh ki jingïarap na Meghalaya kum ka jingpyntrei ïa ka skhim MNREGS ki ïoh kumba ïoh kiwei.
U la ong ruh ba ki paidbah jong katei ka thaiñ haba ki donkam ban leit sha Nongstoiñ na ka bynta ki kam kiba ïadei ba ki ophis sorkar, ki hap ban leit haduh Chaygaon bad hiar sha Boko shaduh Hahim Athiabari haduh Riangdo bad ha kine ki sngi tang na Athiabari haduh Riangdo, ka shim por haduh saw kynta ïa ki kali ban ïaid namar ka jingsniew palat ka surok.
U la ong ba lada ka sorkar ka pyntrei ïa ka surok na Nongstoiñ shaduh Kyrshai ha ka jingjngai kaba tang 37 kilomitar, kam pat don jingmut satia bad kat haduh ba kan da pyntrei ïa kaba dang sah lei lei ym lah ban tip sa hadien katno phew snem kan lah ban pynurlong.
U la ong ba lada ka sorkar ka shimkhia ka la dei ban pan jingïarap na ka sorkar pdeng ban shna surok na Kyrshai shaduh Langpih, khnang ba ki paitbah kin lait na ka jingeh ba ki la mad ha baroh ki snem.
Nongstoiñ, Nailar 18: Ka HYC Nongstoiñ Circle ha ka jingïalam jong u samla Redyfernandy Sun General Secretary bad u samla Wadbor Nonglang Education secretary ryngkat lang ki dkhot ka seng, ki la ïoh ban leit jurip ïa kawei na ki jaka sah jong ki khynnah skul JNV Nongstoiñ West Khasi Hills District.
Katei ka jingleit jurip seng ka long hadien ka jingïoh jingtip ba ka don kawei ka jaka sah jong ki khynnah pule ba dang shu dep shna dang khyndiat snem, hynrei mynta pat la jot bad pra kaba la wanrah ka jingma lada ki khynnah skul ki sah ha katei ka jaka.
Ki la ïoh ban leit peit man ki kamra bad ki la ïoh ban kynduh ruh ïa u Principal katei ka jaka pule ban ïoh kylli bniah halor kane ka jaka sah.
Na ka lïang jong u Principal u la ong ba na ka liang jong u ruh um don jingtip tikna halor kane mano ba pyntrei namar na ka liang jong u ruh u dang shu wan.
Na ka liang ki Nongïalam ka seng ki la ong ba halor kane ka jingtrei torti jong utei u contractor ka Seng kan sa wad bad buddien ban lap mano ba pyntrei bad kam ailad satia, u hap ban pyntrei bad shna biang, ong u samla Redyfernandy Sun General Secretary HYC Nongstoiñ Circle.
Riangdo, Nailar, 18: Ka Khasi Student’s Union Lai Hima unit kaba hap hapoh ka jylli treikam jong ka KSU Mawshynrut Circle, ha ka sngi balang ka la ïoh ban pynthymmai ïa ki nongkitkam jong ka na bynta ka samoi treikam 2022-25Ha katei ka sngi la pynïaid ïa ka prokram lyngkot da u samla Wanbhakupar L Nonglait Organising Secretary jong ka KSU West khasi Hills District unit, Armstrong Sohshang President KSU Mawshynrut Circle bad kiwei kiwei.
Haba ai jingkren u la pynkynmaw la seng ïa ka KSU ha u snem 1978 bad ka jingthmu jong ka seng, ka long ban peit kyrpang ïa ki khynnah pule kiba kynduh jingeh ha ki jaka pule ka jong ki ban ïoh rung ha ki college lane University bapher bapher.
Hynrei katba nang ïaid ki sngi ki por ka KSU ka dei ka seng kaba kam lah ban shu shong kli kti ne shu sngap ïa ki jingeh kiba wan ha ki jaitbynriew hi baroh kawei.
Dei halor kata ka nongrim ba ka seng ka ïohi ha kine ki sngi ki por ki ïaleh katba lah ban ïada ïa ka Ri bad ka jaitbynriew ban neh pynneh pynsah ïa ka riti ka dustur u mynba rim.
U la ong ruh haba rung sha ka seng ka KSU kam don eiei ban ai, hynrei ka KSU ka pynkhmati ïa ki dkhot ban shakri ïa ri bad ka jaitbynriew.
U Samla Willbest Wanñiang Education Secretary KSU West Khasi Hills District Unit, u la kyntu ïa ki dkhot ban kïar na ki kam politic ki la sdang ban rung ha man la ki thliew ïing bad ha man la ki jaka.
Namar ha kum kane ka por la jan ka election, kine ki politician ki sdang ban khroh ïa ki dkhot bad ki nongïalam jong ka seng, tang na bynta ka myntoi shimet jong ki.
U la ban jur ban kïar na ka rynsan politic namar ka riti treikam ka seng kam shah ïano ban ïadon bynta ha ki ar kynrad bad jia ba lada don uno uno ba pynkheiñ, yn weng beit shi syndon lada dei ïa ki dkhot ne Nongïalam.
La pyntian smai ïa ki nongkitkam bad ki dkhot ka KSU Lai Hima unit da u Samla Spaiñdarsing Lyngkhoi Office Secretary KSU Sengkmie.
Haba ai jingkren u la ong ba haba rung ha ka seng ki dei ban rung da ka jingkitkhïa, ym ban rung kum ka tamasa.
U la ong ban long nongïalam kam dei kaba suk namar hap ban mad shibun ki jingeh.
Ha ka jingïaid lynti don kiba kynthoh bad kynthoh, hynrei to shim ïa ki jingkynthoh kum ki jingsneng ban nang ïai tei skhem shuh shuh ïa ka nongrim.
Shim ïa ka jingïaroh kum ka jingkyrkhu ym ban kiew skong, namar kan ïalam sha ka jingjot bad jah burom.
U la pynkynmaw ruh ïa ki samla ba kin long kiba la khreh ban mih shakhmat lada ka jaidbynriew ka dawa, namar la sakhi bad ïohi ha kine ki sngi ba ka sorkar ka sngap mynthi halor ki mat kiba bun kaba ka seng ka ju pynsngew.
Ki nongïalam bad ki dkhot ka KSU Lai Hima Unit ki long Korbarlang Marthong President, Fairbording Marthong General Secretary, Shanbor Marthong Organizing Secretary, Banteibor Marthong Education Secretary, Arborlin Marthong Publicity Secretary bad kiwei kiwei.
Nongstoiñ, Nailar, 18: Ka jingpyntreikam jong ka sorkar pdeng ïa ka MGNREGS ha baroh ki jylla jong ka ri, ki la long ka jingkyrkhu kaba khraw eh haduh katta katta na ka bynta ki nongshong shnong bad ki da paw bha ruh, ym kum ki skhim jong ki sorkar jylla kiba la shu jah rngai khlem paw pyrthei khamtam ha West Khasi Hills District.
Ha ka jingjurip jong u nongthoh khubor ïa ki shnong ha kylleng ki jaka naduh ki shnong ha ki jaka sor haduh ki shnong kiba ha ki jaka ba kyndong duh, la lap ba ka jingpyntrei kam hok jong ki dorbar shnong ïa ka skhim shi spah sngi ka la long shisha ka jingkyrkhu kaba khraw ïa ki paidbah.
La lap ruh ba lyngba ka jingpyntrei jong ka sorkar pdeng ïa katei ka skhim na ka bynta ban shna ïa ki surok shnong, ki madan ïalehkai, ki pung dohkha, ki jaka pynlang jaboh, ki sem sniang, ki sem syiar bad kiwei kiwei ka la pynlong ïa ki shnong ki thaw ba kin kiew ha ka ïoh ka kot bad ka kamai kajih.
Kaba kham itynnad ka long ba na ka bynta ka jingpynïaid ryntih ha ka ban pyntrei ïa katei ka skhim, ka sorkar pdeng ka la mang pisa kyrpang ruh na ka bynta ban shna ïa ki ophis treikam na ka bynta ba ki dkhot bad ki nongkitkam jong ki Komiti kaba kyrpang ba la tip kum ki Area Employment Council.
Lyngba kitei ki Komiti ki dkhot bad ki nongkit kam ki hap ban shong pyrkhat kiei ki jait jingtrei ba ki paidbah ki donkam.
Haba pyrshang ban wad jingmut na ki katto katne ki nongkitkam jong ki shnong kiba la shna ïa kiba kum kitei ki ophis treikam, ki la ïathuh ba kitei ki AEC ki dei ki Komiti ba kynthup ïa ki katto katne shnong kiba marjan kiba ka jingpyntrei ïa katei ka skhim kum ki surok shnong, ki lynti ïaid kjat bad kiwei kiwei ka dang ïa tyngkhuh bad pynïasohlang.
La ïathuh ba napdeng ki shnong ba mar jan kiba dang lah ban pynïasoh ïa ki jingtrei, la shna ïa kiba kum kitei ki ophis treikam ha ka shnong kaba kham long pdeng, khnang ba ka jingtreikam kan long kaba beit bad bad ïa ki dkhot bad nongkitkam jong ka Komiti, la ju jied lang na kito ki shnong kiba ïa snoh lang ha kaba pyntrei ïa katei ka skhim.
Kawei pat ka jingmyntoi jong ki paidbah na ka jingdon jong kitei ki ophis treikam jong ka MGNREGS, ka long ba lada dei ki shnong ki bym pat ïoh jingïarap na ki nongmihkhmat ban shna ïing dorbar ïa ki Komiti shnong bapher bapher bad ïa ki jingïalang kiba rit ki ju pynlong ha kitei ki ophis treikam jong ka skhim shispah sngi.
Kumta ka la long ka jingmyntoi kaba khraw na ka bynta jong ki paidbah.
La lap ruh ba ki don ki surok shnong kiba la ïoh ban siang rong lyngba katei ka skhim shispah sngi kaba la long shisha ka jingkyrkhu kaba khraw ïa ki nongshong shnong.
Mawkyrwat, Nailar, 18: Ki paidbah nongshong shnong kiba hap hapoh jong ka thaiñ Mawkhyrwang, mynta lah da ki snem ki la ap ïai ap dngong dngong ba ïa ka Sub Center kaba kawei na u bud lum jong kakoit ka khiah ba khampajih na ki PHC’s ne ki CHC’s ban peit na ka bynta ka pang ka shitom namar kathaduh mynta ym pat shym la lah ban leh ei ei ne pyndep ïa ka jingtei.
Ha kaba ïa dei bad kane ka kam sahteng ba la don mynta lah da ki 12 ne 13 snem ei ei bad ka la long ka jingduhnong kaba khraw na ka bynta ki paidbah kiba donkam ki jingïarap ha ka liang ka koit ka khiah namar lada ki don hapdeng ki jingshitom bad malu mala ruh ki la hap ban wan beh haduh Mawkyrwat CHC.
Nalorkata, ki la hap ban ïaid ïa ka lynti kaba jngai kumba 3 kynta ei ei da ka kjat bad kathaduh ban poi sha jaka sumar lei lei lada don lei lei kiba pang kham jur don ki bym poi shuh ha ki jaka sumar namar ba ki khlad noh ha shiteng lynti, ïa kane la ïoh lum jingtip na ki paidbah nongshong shnong.
Kumta na ka liang jong ki nongïalam shnong jong ki 6 shnong kiba kane ka Sub Center ka kdup, ki la buh ka jingkyrpad ïa ka sorkar lyngba ka tnad kakoit kakhiah bad khamtam eh ïa u nongmihkhmat ba wat shongshit ban kren tang ha ki por shwa ka elekshon ban leh ei ei na ka bynta ki paidbah hynrei ïa ka kular ba la khlei dei ban pynurlong namar ka don ka ktien kaba ong, “ka kam ka kren khamjam ban ïa ka ktien hynrei ha ki politician pat ka ktien ka kham kren jam ban ïa ka kam".
Namarkata, lada long kaba lah sngewbha ban pyndep noh khamkloi namar ka la donkam kyrkieh bad khnang ba kiba pang ba shitom kin ïoh ka jingmyntoi ha kaba ïa dei bad kakoit kakhiah.
Ha kajuh ka por ki kyrpad ruh ba ynda la dep ïa ka jingpyntrei ruh sngewbha ban buh ruh ki nongtrei kiba pura da kaba ai kam ha kito ki briew kiba lah ban trei, ym ha ki bym lah ban trei.
“Ah! sa katno ngin hap ban ap ïa kane ka jingtei ba kan urlong kumba ki paidbah nongshong shnong ki la ap khmih lynti lah slem bah?" ha kajuh ka por balei kita ki nongmihkhmat kim ju bud-dien bad peit pyrman ïa ki kam ba la prat lynti da ki nongmihkhmat kiba rim? Hato kam long seh kaba dei ban bud-dien ïa ki kam ne hap ban tei da kiwei kaba thymmai? buh jingkylli ki paidbah.
Lah ban pynkynmaw ruh hangne ba da ka jingbymdon ïa ki jaka sumar kiba hajan, bunsien haba pynkit ïa kiba pang kam long kaba suk namar kathaduh mynta ka surok kali ruh kam pat don bad bunsien haba ban pynkit da ka bor met u briew bad lada don lei lei kiba ka jingpang ka kham jur tang ha shiteng lynti ruh kim da poi hynrei ki la shu duh ei noh ïa la ka jong ka jingim.
Lada pyntreikam ïa kane ka Sub Centre kaba don hapoh Shnong Mawkhyr-wang ka dei kawei na ki Sub Center ka ban peit, kdup ne ai jingmyntoi na ka bynta ki 6 tylli ki shnong kata ka shnong Mawtangden, Nongnam, Mawkhyrwang, Mawbri, Mawsaiñ bad Lum Pyngngad.
Ka Jowai Presbyterian Church Market Management Committee mynta ka sngi kala ïoh ban plie paidbah ïa ka jaka die dohkha ne ka (Fish Retail Outlet) kaba don ha Iaw Chyiap Jowai bad kane ka jaka kala biang nadong shadong katkum ki jingdonkam jong ki tiar ki tar ban buh ïa ki dohkha ba kin long kiba khuid ba suba ban bam.
Ïa kane ka ïew la tei lyngba ka jingïarap pisa jong ka tnad Fisheries haduh 6 lak tyngka bad 4 lak tyngka na ka JPC kaba long baroh 10 lak tyngka, ïa kaba la dep ban issue haka 4.
10.
2021.
Hashwa ban plie ïa ka la don ka jingïalang ba lyngkot ba la pynïaid da u Rev.
E.
Nongpluh uba dei u Chairman ka Committee, la ïoh ruh ka jingpule na ka ktien U Blei bad duwai na u Tbn.
H.
Sutnga, ha ryngkat ka jingdonlang u kongsan ma J.
Suchiang Dy.
Director jong ka tnad Fishery ka sorkar jylla, u symbud kongsan ma R.
Rymbui Superintendent of Fishery, u ma K.
Siangshai, Retired Fishery Officer, West Jaiñtia Hills nalor kiwei de kiba la shah khot sngewbha.
U ma J.
Suchiang haba ai jingkren u ai ka jingïaroh ïa ki nongpynïaid jong ka JPC Market Committee kiba la lah ban pyndep ban shna ïa kane ka jaka kaba la biang nadong shadong na ka bynta ban die sha ki paidbah ïa ki dohkha.
Ula kyntu ba dei ban buh da ki dohkha kiba pynmih napoh jylla hi namar kina ki dohkha ki long kiba khuid ba suba ban bam, da kaba kyntu ruh ba ym dei pat ban shim kabu na ki nongthied nongpet khnang ba yn ïoh jingmyntoi lang na baroh arliang naduh ki nongthied bad ki nongdie.
“Da ka jingkhuid jingsuba jong ka dohkha kaba don ha kane ka jaka (Fish Retail Outlet) kaba kynthup naduh ka Deep Freser kaba ïarap ban pynlait naka jingsniew kloi ka Dohkha, kan long shuh shuh kaba bha tam ban die paidbah, ha ka juh ka por u kyrkhu kyrdoh ba kane ka jaka die dohkha kan long kaba ïaid shakhmat ha kine ki sngi ban wan.
‘Ka jylla mynta ka la kiew bha ha ka jingpynmih dohkha kaba la poi sha ka 19 hajar matri ton ha ka shi snem da ka jingthum ban pynmih da ki dohkha kiba khuid ba susa lyngba ka “Meghalaya State Aquaculturla ïoh ïa kane ka ‘Fish Retail Outlet’ kata ha ki ar tylli ki jaka kawei ha Wahiajer bad kawei ha Jowai (Iaw chyiap), hashwa ban pynkut ïa ka jingïalang la ïoh ki kyntien ai khublei na u Secretary ka JPC Market Management Committee ma Tbn.
J.
B.
Laloo.
U Myntri Rangbah ka jylla u Conrad Sangma u la ther tyngeh ïaki nongwad daw kiba pynlong ishu politik ïaka kam pynbeit pud kaba ka sorkar MDA mynta ka dang don hapdeng ka lynti ban pynbeit noh ïa u pud u sam ha baroh ki jaka kajia pud bad ka jylla Assam hadien ba u la hiar sha ka thaiñ Mawhati hynnin ka sngi ban peit ïaka jinglong jingman ha katei ka thaiñ khamtam ki surok hadien bala lah ruh ban pynurlong ïa u surok Umsning-Jagiraod bala dep ban buh mawnongrim hynnin ka sngi ha Mawhati.
U la ong ruh ba dang shen haka jingïakynduh bad ki nongïalam jong ka Synjuk ki Rangbah Shnong jong ka Raid Nongtung u la iohi ïaki ummat ba lang haki nongïalam naduh u Syiem ka Raid Nongtung u Miwell Shadap kiba la pynpaw ïaka jingeh ba ki paidbah haki thaiñ khappud ki ïakynduh naka por shaka por mynta la bun phew snem hadien ba ki sorkar bala leit noh kim lah ban thaw pyrthei eiei.
U la ong ruh lada long ha kano kano ka rukom ka sorkar MDA kan pynthikna ban pynbeit ïa u pud u sam bad kito ki nongwad daw kiba shu wiar, ki dei ban leit ban jngoh da la ki jong ki khmat ïaka jingeh bad ka jinglong jingman haki thaiñ khappud, ban kynduh ïaki nongïalam bad ki paidbah haduh katno ki shem jingeh tang nakadaw ba ym thikna u pud u sam.
Halor ka jingpynbeit pud kaba la sdang ha kine ki 8 bad 9 bnai bala leit noh kila mih shibun ki jingkynthoh, hynrei u Conrad Sangma u la kren shai ba naduh ka por ba sdang ka jingïakren pynbeit pud ki MLA, ki ophisar kila leit ban jngoh sha man la ki shnong naka por shaka por ban pynlong ruh ki jingïalang paidbah naka bynta ban pynthikna ïaka jingkwah bad ka jingmynjur jong ki paidbah la ki kwah ban leit sha Assam ne Meghalaya, bad la shem ba kumba 95% ki paidbah ki mynjur ban wan sha Meghalaya, bad ka sorkar Assam ka burom ïakata, hynrei ki nongmad daw ki mih watla katta naka liang ka sorkar MDA ka dang khlaiñ ka mynsiem ban trei khamtam ha kaba ïadei bad u pud u sam.
“Ka jingïakynduh jong ki MLA ki ophisar, bad ki paidbah ha kine ki 8 bad 9 bnai bala leit noh ban pynbeit ïa u pud u sam kam pat ïahap eiei bad ka jingïakynduh naduh 50 snem mynshuwa" la ong u Conrad namar ka sorkar MDA ka don ka jingkitkhlieh naka bynta ban trei bad peit ïaka eh ka shon ki paidbah khamtam kaba dei ka ishu bala shu sahkut la slem jong ka jylla kumba ki paidbah ki khmih lynti ban ioh noh ïala u jong u pud u sam ba pura.
Shuh shuh u Conrad Sangma u la pynthikna ruh ïaki paidbah jong ka thaiñ Block II ha Ri-Bhoi bad kiwei kiwei ki jaka ki ban sa pynbeit shen, ba dei tang hadien bala shim ïaka rai bad ka jingmynjur jong ki paidbah, ngin sa shim ïaki lad ki lynti kiba bha tam naka bynta ban pynbeit ïa u pud u sam bad pynthikna ruh ba dei tang kane ka sorkar kaba lah ban pynthikna ïa kata bad kiwei kiwei ki ishu kum ka ILP bad ka ktien khasi haka khyrnit ba 8 jong ka riti synshar ka Ri India kaba la khmih lynti ruh shen kan sa urlong, u la bynrap.
Shibynta ban kyntiew ïaka kam rep kam riang haka thaiñ Mawhati u Conrad Sangma hadien ka jingïakynduh bad ki nongrep sying haka thaiñ Mawhati u la kular ban pynioh syndon da ka Solar Processing Unit ban pynmih ïaki jait jingpynmih bapher bapher na u sying.
U la ong ba ka sorkar ka peit kyrpang ïaki jingeh jong ki nongrep ban kyntiew ïaki lyngba ki prokram bapher bapher ba ka sorkar kala lamkhmat kum ka FOCUS, ha kaba haka jingleit hiar jong u shaka thaiñ Mawhati u la kynduh ruh ïaki nongrep bad khamtam ban mir jingmut ha kaba naka liang ka Mawhati Farmers Association kala buh ruh da ka dorkhas naka bynta ban pynioh ïaki lad jingïarap ban kyntiew ïaki nongrep ha kaba kum u Myntri Rangbah khlem da pynslem u la kular ban ai da ka Solar Processing Unit ban kyrshan bad kyntiew ïaki nongrep ka thaiñ lyngba ka Ginger Mission.
U la ong ruh ba lyngba katei ka Processing Unit kan long ka jingkyrkhu kaba khraw ïaki paidbah naduh ka iohkam iohjam da kaba ai nuksa ruh ïaka Mission Lakadong kaba la ai jingkyrkhu ïaki paidbah ha kaba da ki spah ngut ki longkmie ki bunkam man la ka sngi naka bynta ban trei ban ktah, ba dei ruh uwei naki jait shynrai ba pawnam haka jylla bad wat shabar.
Kawei ka Longïing jong ka Kong Liza Marry Marbaniang kiba shong bas ah ha ka Shnong Mawpun Kshaid ha Ri Bhoi mynta ka sngi ki la pynmih ïa ka jingkynnoh ba kawei ka Longkmie ka la duh noh ïa la Ikhun hadien ba la kha, kaba dei tang na ka daw ka jingjur palat ka jingai dawai BP da ki bor pynïaid ka Bhoirymbong CHC hadien ba katei ka Longkmie ba armet ka la leit ban shah sumar ha katei ka jaka ai jingsumar.
Kumba la pyntip da katei ka Longïing jong ka Kong Liza Marry Marbaniang, la ong ba katei ka Longkmie ba armet la rah noh ïa ka sha CHC Bhoirymbong naduh ka 14 tarik u Nailar, 2022, kaba dei hadien ba la suh ban kha khun, hynrei la kynoh pat ba ha kane ka jingthmu ban leit shah sumar ïa ki Doctor na ka bynta ban kha ïa I khun, la kynnoh ba ki bor pynïaid ki la pyndih bun da u Dawai BP ha kaba hadien ba la khan noh ïa I khyllung itei I khyllung I la khlad noh.
Kawei na kiba haïing katei ka Longkmie ba armet, ka Kong Matilda Marbaniang kaba dei ka Meideng jong ka Kong Liza Marry bad ka hynmen ka Kong Rubinica Marbaniang, haba kren sha ki lad pathai khubor, ki la ïathuh ba ka Kong Liza Marry Marbaniang ka la sdang ban suhkha naduh ka meit jogn ka 14 tarik u Nailar 2022 bad dei ha katei hi ka miet la rah noh ïa ka sha CHC Bhoirymbong na ka bynta ban shah sumar lyngba ki Doctor ban kha ïa itei I khyllung.
Kitei ki ba haïing ki la ïathuh ruh ba hadien ki Doctor ki la peit bniah ïa kane ka Longkmie ki la pyntip ba kane ka Longkmie ba armet ka donka jingkiew BP bad tang namar ba don BP ki la shu ai haduh 3 tylli u dawai BP naduh katei ka miet khlem da peit ne bishar bha ïa I Khyllung, hynrei dei haduh ka 16 tarik ba ki bor pynïaid katei ka Hospital ki la phah rah noh sha Shillong ha kaba kiba haing ki la ïalam ban rung noh ha la ïing ha Mawpun Kshaid bad kynsan kynsan kane ka Longkmie ka la khah noh ïa I Khyllung bad iba la khlad noh naduh ka kpoh jong ka kmie, ong kitei kiba haïing.
Halor kane ka jingjia, na ka liang ki Nongtoh Khubor ki la leit ban wad jingtip na u Doctor ba dei peit ïa katei ka CHC ha Bhoirymbong, uba dei u Dr.
T.
Sutnga bad halor kane ka jingkynnoh katei ka Longing na ka liang utei u Doctor u la kyntait ba kam long kaba shiaha bad ka kane ka Longkmie haba wan rah ha katei ka jaka ai jingsumar ka don ka jingkiew BP ba ïa u dawai BP ruh la ai ban pynhiar ïa ka BP.
U la bynrap ruh ba kane ka jingkynnoh ba I khyllung I khlad tang naba ai dawai BP kam lah ban long ha kaba ki bor pynïaid ki la phah rah noh sha Shillong ruh ka dei namar ba la sngewthuh ba la donkam ban shah sumar ha ki jaka ai jingsumar ba kham biang ha kaba kane ka jaka ai jingsumar kam pat biang ki tiar ban puid kumba long lem kiwei kiwei ki ja ai jingsumar kaba la biang ki tiar ki tar.
Tang hadien ba ki nongïalam ka KSU, North Khasi Hills District kila mih shakhmat ban pyrshah ïaka jingwanrah ïaka ktem khalai ha Ri-Bhoi District (Casino), ka Synjuk ki Rangbah Shnong Ri Bhoi Distirct mynta ka sngi ki la pynpaw ïa ka jingpyrshah kaba jur ban wan rah ïa ka Casino ha Ri Bhoi District bad kum ka synjuk da lei lei kan nym lah ban pdiang ïa kane ka Casino kaba la tip shai ba ka dei ka kam khalai kaba ktah ïa ka imlang ka sahlang bad ki longing ki longsem.
Haba kren sha ki lad pathai khubor mynta ka sngi, U Bah B.
B Makdoh, Chairman ka Synjuk ki Rangbah Shnong u la pynpaw ba kum ka synjuk kaba trei na ka bynta ka bha ka miat bad ka roi ka par ki paidbah ha Ri Bhoi da lei lei kan nym lah ban pdiang ïa ka jingthmu ban wan rah ïa ka Casino ha Ri Bhoi bad kum ka synjuk ka sngewthuh shai ba kane ka jingthmu ban wan rah ïa ka Casino ka dei kaba ktah ym tang ïa ka jingjot jong kiba bun balang bad ka ktah ruh wat ïa ka burom bad ka nam jong ka Ri Bhoi District.
“Ka synjuk kan ïai pyrshah jur lada wan rah ïa ka Casino ha Ri Bhoi" ong u Bah B.
B Makdoh bad bynrap ruh ba ka Synjuk kam kwah shisha ban long kata ka District kaba dei ka ktem khalai bad ha ka jaka ba ka sorkar kan wan rah ïa ka Casino ka dei ban wan rah da kano kano ka skul bah kum ka Kolej Sorkar ne kiwei kiwei ki jaka pule kaba long ka jingmyntoi na ka bynta ki khun samla ka dong Ri Bhoi" u la bynrap.
Shuh shuh, u la ong ruh ba ka synjuk ka dawa na ka sorkar jylla ba ka dei ban sngap ïa ka sur jong ki paidbah babun balang ban nym wan rah ïa ka Casino ha Ri Bhoi bad kane ka dei ka khubor ba ka synjuk ruh ka pyrshah jur bad ka dawa ban sangeh ban wan rah ïa ka Casino ha kaba lada ka sorkar ka dang leh mynthi khlem da burom ïa ka sur jong ki paidbah kum ka synjuk ruh kam banse ban shim da kiwei ki lad ki lynti ban ïa pyrshah ïa kane ka ktem khalai ba la tip ha ka ktien Nongwei Casino, U la bynrap.
Namar ka jingjot rathai jong u surok bad shem jingeh jong ki paidbah haka leit ka wan, ki nongshong ka shnong Umling Sarang naduh ki longkmie, longkpa bad khun samla ryngkat bad ki dkhot ka FKJGP Umling Circle mynta ka sngi kila mih ban maramot ia utei u surok naka bynta ban pynsuk haka leit ka wan.
Ia katei ka jingmaramot ia utei u surok la pynlong ruh da  ka seng FKJGP Umling Circle hapoh ka jingialam jong u Samla Banroy Wahlang hadien ka jingud jingnam jong ki paidbah nongshong shnong haka leit ka wan namar ka jingsniew palat jong u surok ba jngai tang kumba 1.
5km.
U Samla Banroy Wahlang u la ong ruh ba kum ka seng ka dap da ka jingsngewkhia halor ka jingeh ba ki paidbah katei ka shnong ki mad haka leit ka wan namar ka jingjot rathai jong u surok, bad dei halor katei ka nongrim ba kum ka seng kala shim iaka sienjam ban pynlong da ka jingtrei sngewbha ban maramot ia utei u surok naka bynta ka jingbit jingbiang jong ki paidbah haka leit ka wan, bad kaba sngewkmen ka long ba naka liang ki paidbah  jong katei ka shnong naduh ki longkmie longkpa ki mih ryntih ban snohkti lang bad ka seng ha katei ka sngi.
Naka liang ka seng kala kyrpad ruh sha ka sorkar ba ka dei ban phaikhmat sha katei ka shnong naka bynta ban pynioh surok rong ban pynsuk iaki paidbah haka leit ka wan bad ka kit ka bah.
U Deputy Commissioner ka West Jaiñtia Hills District u bah Garod LSN Dykes IAS ha ryngkat u ma Roskil Challam, SDO Electrical Division PHE, ma Khroo Lamsalanki Pariat President ka ‘Khooid Ya Ka Wah Myntdu’, ma Alan Niangti President Synjuk Waheh Chnong Jowai lem bad kiwei de kila pynlong ka jingleit jurip ïa ka jaka tan umbam (Pump House) ka tnad PHE (Electrical) kaba don ha urkhla bad kumjuh ïa ki jaka pyllang um kum ha Khimusniang, Mooliksoo bad Dongmihsngi.
Ka jingthmu jong kane ka jingleit jurip ka long shi bynta ban lap ïa ka jingshisha la ka long kaba biang ne ym ka rukom pynkhuid ïa ka umbam ha kitei ki jaka pyllang umbam jong ka PHE, hashwa ban pynpoi sha ki paidbah nongshong shnong ka sor Jowai.
Mynta ka sngi na ka liang u Deputy Commissioner, Garod LSN Dykes, IAS ula sakhi dala ki jong ki khmat ïa ka jaka pyllang umbam ka PHE (Electrical) kaba don ha urkhla, Khimusniang hadien ba la dep pynkhuid bha ïa ka bad kane kala pyndap ïa ki da ka jingsngewkmen ban ïohi ïa ka um kaba khuid, ula kyntu ruh ïa ki bor ba dei peit hashwa ban sam umbam sha ki paidbah dei ban pynkhuid bha ïa ka.
U ma Khroo Lamsalanki Pariat, President KYKWM ha ka kren uba pynpaw ka jingaikhublei ïa u Deputy Commissioner, Garod LSN Dykes, IAS uba la shimkhia ïa ka jingud jingnam jong ka seng na ka por sha ka por ha kaba ïadei bad ka Wah Myntdu kaba dei ka nongbsa umbam.
Na ka liang ka seng ka buh ka jingkyrpad ïa ka tnad PHE (Electrical) Division ba kan shimkhia man ka por ban pynkhuid ïa baroh ki jaka pyllang umbam da kaba niat rong bad ban pyntip ïa ka sngi pynkhuid sha ki paidbah.
Ula khot ruh ïa ki paidbah nongshong shnong bad ki tnad sorkar ba kin don ka jingkitkhlieh na ka bynta ka jingbha jingmiat jong ka Wah Myntdu, da kaba kyntu ba kiar katba lah na ka jingbret pathar ïa ki ñiut ki ñier sha ki talawiar jong ka Wah Myntdu.
Shillong, Nailar 18 : U Symbud Myntri Rangbah ka jylla ha ka sngi Palei u la ong ba ka jingkynthoh jong ka All India Trinamool Congress (AITC) haba ïadei bad ka Smart City Project kadei ka bym don nongrim satia haei haei ruh.
Kane ka jingpynshai na ka sorkar kadei hadien ba ka AITC ka la kynnoh ba ka la lap ïa ka jingdkoh treikam ha ka jingpyntrei ïa ka Shillong City Project.
Shuh shuh u la pynshai ruh ba ka jingkam jong ka AITC ba ka sorkar jylla ka la ïoh pdiang haduh 1005 klur tyngka na ka bynta katei ka projek kam dei satia kaba shisha.
“Ki la kynnoh ba ïa ka song pisa kaba 1005 klur la dep ban pyllait kadei ka bym don nongrim satia namar tad haduh mynta kaba ngi ïoh pdiang lyngba ka SSCL kadei tang 251 klur ryngka ha kaba 55 klur kadei naka bhah jongka sorkar jylla bad 196 klur tyngka pat kadei na ka bhah kaba wan na ka sorkar pdeng," ong u Bah Prestone.
Kumta, u Symbud Myntri Rangbah u la ong ba kitei ki jingkynnoh baroh ki dei ki bym shong nongrim bad ki dei tang ki ishu politik.
Shillong, Nailar, 18: U Bah Samborlang Diengdoh uwei na ki riewrangbah ha ka Sngi Palei u la pynbna paidbah ba un sa pynïasoh ïalade bad ka Trinamool Congress ban aireng ha ka Elekshon sha ka Iingdorbar Thawaiñ ka Jylla ka ban sa long ha u snem 2023 pyrshah ïa u MLA ka Pynthorumkhrah Constituency u Bah Alexander L.
Hek.
Ha ka jingïakren bad ki lad pathai khubor, u Bah Samborlang u la ong hadien ba u la bishar sani bha na baroh ki seng saiñpyrthei u la sngewdei ban rung noh sha TMC kaba dang ka seng saiñpyrthei kaba thymmai bad ka bym pat don dak sniew eiei ha kane ka jylla Meghalaya.
U la pynbna ba un sa pynïasoh bad kane ka seng saiñpyrthei ha ka 20 tarik mynta u bnai.
U la ïathuh ba ka jingjied jong u ïa ka Trinamool Congress ka long ba um lah ban ïadon lang bad ki Seng Saiñpyrthei kiba la don ha ka Sorkar bad u la bynrap ruh ba ka daw ka long ba ka TMC ka dei ka Seng Saiñpyrthei kaba don ha ka Liang Pyrshah bad dei na kata ka daw ba u hap ban ïaid sha kata ka bynta.
U la ong ba ïa mynta um pat pynïasoh bad ka TMC hynrei yn sa pynïasoh ha kine ki khyndiat sngi ban sa wan bad kane ka rai ka long katkum ka jingshem jong ka kynhun ka jong u namarba hapoh ka Pynthorumkhrah Constituency ka dang don shibun ki jingeh kaba ki paidbah ki ïakynduh.
Shuh shuh u la ong, kumba ka long mynta ym don ba kren ïa ka jingkiew dor jong ki marbam, ki paidbah ki hap ban siew ïa ka khajna la ka long ha kano kano ka rukom.
U la ai nuksa ba lada thied tang ïa ka jingpruid ruh ki paidbah ki siew ïa ka khajna bad wat ïa u khaw ruh la pynngat ha ka Goods and Services Tax (GST).
“Ïa kane ka jingeh jong ki paidbah yn sa lah ban weng lyngba ka Trinamool Congress," u la ong.
Shillong, Nailar 18: Ka Seng HYC, Seng Kmie, ka la ther tyngeh halor ka jingkren u Myntri Rangbah u Conrad Sangma ha ka jingrakhe ïa ka sngi laitluid ka ri ha Shillong.
Ka kyrwoh ba la pyllait da u General Secretary ka Seng, u Bah Roy Kupar Synrem, la ong ba ha kane ka jingkren u Myntri Rangbah, la bun ka kyntien “Nga", lane ka “Sorkar jong nga", ym don satia ka kyntien, “Ngi" ne ka “Sorkar jong ngi" bad kumjuh ruh ki kyntien ,"Nga la sdang", “Nga la leh".
U Bah Roy, u la ong ba ha kane ka jingkren kaba 24 sla bad 46 paragraph, u Conrad um shym la kren wat tang khyndiat ruh halor ki mat jingïada ïa ka ri bad jaidbynriew, kum ka ILP, ka MRSS ( Amendment ) Bill, 2020 , ka jingdawa ban weng ïa ka CAA na Meghalaya, ka jingpynrung ïa ka ktien Khasi ha ka Khyrnit ba phra.
“Kane kadei ka jingibeiñ ïa ki nongshongshnong ka jylla bad khamtam eh ïa ki trai ri trai muluk", la ong u Bah Roy.
Shuh shuh ka HYC, ka ong ba ha kane ka jingkren u Myntri Rangbah, um shynm la kren wat tang shi kyntien ruh halor ka jingbamsap kaba don ha ka sorkar jong u lane halor ka jinglait ei ka khajna bad ym shym la don wat tang shi kyntien ruh halor ka jingkiew dor ki mar ki mata lane ka jingkiew syndet ka jingmang ha ki jingtrei ïa ki kam pynroi ne ki projek ba la pyntrei ha kine ki saw snem tam.
Ka kyrwoh ka ong ruh ba u Myntri Rangbah, um shym la kren eiei kaei kaba ka sorkar jong u ka la leh halor ka jingïaleh pyrshah jaidbynriewlum bad ka jingtreikam pyrshah Khristan ka RSS bad BJP, kum ka jingkhang doh masi, ka jingshah thombor ki Khristan ha kylleng ka ri, ka jingphah kren ne hikai Hindi haduh Class X.
Ym shym la don wat tang shi kyntien ruh halor ka jingjyllei u drok kaba la ktah ïa kiba bun ki samla, ka jingktah ïa ki longïing longsem, hynrei u Myntri Rangbah pat um shym la sngew ba kadei kaba mat kaba donkam ban kren.
“Lehse ha u Myntri Rangbah, kine ki mat ki long ki bym donkam na ka bynta u paidbah", la ong ka HYC.
U Myntri Rangbah, la ong ka HYC ba um shym la kren eiei ruh em halor ka jingdawa kiba bun ban pynduh ne weng noh ïa ka aiñ ïakhalai ha ka jylla, um shym la kren ruh halor ka jingïada ïa ka mei mariang, nangta halor ka jingtih Uranium wat lada ka la don ka jingdawa ban wanrah da ka Resolution ha ka ïingdorbar Thawaiñ.
Ka Seng HYC ka ong ruh ba u Myntri Rangbah ha ka jingkren jong u, um shym la pynpaw eiei halor ka jingpynkhlaiñ ïa ki Dorbar Shnong, ki Dorbar Raid, ki Dorbar Hima, ki Nokma bad wat ïa ki District Council ruh.
“Kane ka pyni ba ka sorkar kam kheiñ kor satia ïa ki bor synshar trai ri jong ka jylla.
Shillong, Nailar 18: Ka Sankardev College Shillong ha ka sngi Palei ka la pynkup burom ïa ki pulit pynïaid kali jong ka Shillong Traffic Police, ki nongtrei jong ka Shillong Municipal Board, bad ki Trained Nurse Association of India ban ai jingithuh ïa u synïang uba ki la noh sha ka imlang sahlang khamtam ha ka por ba dang jur ka jingpur sted u khñiang jingpang Corona Virus bad ruh kum shi bynta ïa ka jingrakhe ïa ka lyngkhuh snem ba 60 naduh ba la seng ïa ka.
Haba ai jingkren, ka Deputy Commissioner(DC) East Khasi Hills District, ka Kong Isawanda Laloo kaba long ruh ka Kongsan, ka la ban jur ïa ka jingdonkam ban pynbeit ïa ka rukom pynïaid ïa ki kali, ka la pyrto ruh ïa ka rukom trei jong ki pulit ban wanrah ïa ka jingsting ha ka jingkhapngiah palat ka ïaid ka ïeng bad kaba ktah salonsar ïa u nongleit nongwan.
Ka DC la kyntu ïa u paidbah nongshong shnong ba kin ïatrei lang ban wanrah ïa ka jingkylluid ha ka leit ka wan, da kaba ïa burom markylliang haba ïaid ha lynti.
“Bunsien ki kali bad ki ar shaka ki ju pynïeng ha rud surok, ha khep ha khep haba ñiah ïa ki kali ha surok ruh ki ïaleh ban tur shakhmat, kane ka pynjubor arshah ïa ka jingkhim bad ka wanrah ïa ka jingdheng kali," ong ka Deputy Commissioner.
Ha ka juh ka por ka la ïaroh ïa ki dkhot ka Municipal board kiba la long ka stieh khamtam ha ka por ba dang sdang ka khlam covid ha kaba, kiba bun kim nud wat ban ktah ïa ki tiar jaboh kiba mih na ki hospital hynrei ka Municipal Board kam shem la kyntait ban leh ïa kane ka kamram.
Shuh shuh ka la ïaroh bad ai burom ïa ka college namar ka jingkynjoh jong ka sha ka 60 snem, “Nga sngewtynnad ban tip ba ha ka 02 tarik u Nailur 2022, ka kolej kan sa kynjoh jingdap 60 snem.
Nga sngewtynnad namar ba kum ka jingrakhe ïa ka jingdap 60 snem ka kolej ka ithuh ruh ïa kiwei pat ki nongtrei kiba trei na ka bynta ka imlang sahlang, kane ka pynpaw ïa ka jingïatylli lang bad ka jingïaburom markylliang", bynrap ka Deputy Commissioner.
Ha kane ka sngi la wan ban ïadon bynta lang ka , Bah Sylvester Nongtnger Superintendent of Police Traffic police, Bah FB Chyne, Executive Engineer ka Shillong Municipal Board nalor kiwei kiwei.
Shillong, Nailar 18 : Ka sorkar jylla ha ka sngi Palei ka la rai ban sdang biang ban pyllait ïa ki challan na ka bynta ban shalan noh ïa u mawshun shabar Meghalaya.
Kane kadei hadien ba ka sorkar ka la ïoh pdiang ïa ka jingshai na ka Coal and Mines Ministry kumjuh ruh na ka Ministry of Commerce haba ïadei bad ka hukum ba la pynmih da ka Meghalaya High Court ha ka 23tarik u Naitung mynta u snem.
Na ka liang u Symbud Myntri Rangbah ka jylla, Bah Prestone Tynsong haba kren bad ki lad pathai khubor, u la ong ba hadien ba ki ïoh pdiang ïa katei ka hukum, na ka liang ka sorkar jylla ka la rah ïa kane ka ishu bad ka sorkar pdeng kata bad ka tnad Coal & Mines kumjuh ruh bad ka Ministry of Commerce.
“Ka jingpynshai kaba ki ai ka long ba ïa u mawshun la u dei u major ne minor lah ban shalan sha Bangladesh ne sha kano kano ka Ri ha ka pyrthei baroh kawei," ong u Symbud Myntri Rangbah da kaba pyntip ba dei naduh u bnai Jylliew ïa u mawshun ban shalan sha Bangladesh ba ïaid ha ka kyrteng minor, ki khlem ai challan shuh lait noh tang u major.
U la ïathuh ruh ba ka sorkar jylla lyngba u Advocate General, ki la ïoh pdiang ïa ka jingpyntip da ka ktien halor katei ka hukum.
Kumta halor, na ka liang u Symbud Myntri Rangbah u la pynbna ïa ka rai jong ka sorkar ban sdang noh ban ai challan na ka bynta ban shalan ïa u mawshun shabar Meghalaya.
Katkum ka jingïathuh jong u, ka sorkar ka la pynsangeh ban ai challan na ka bynta ban shalan ïa u mawshun naduh ka 23tarik u Jylliew 2020.
Shillong, Nailar, 18 : Da kaba kubur ba ka la don ka jingïakren hapdeng ka party National People’s Party (NPP) na ka bynta ka elekshon kaban long ha u 2023, u MLA ka Mylliem Bah Hamlet Dohling u la ong ba dei ki nongïalam kiba pynjop ïa u bad kumta shaba leit ma ki shata un don lang.
“Mynta ka jingïakren bad ki nongïalam jong nga ka dang don kam pat dei ka rai kaba khatduh bad hapdeng ka NPP ruh ka jingïakren ka dang don kam pat dei kaba ngi la dep shim rai," ong u Bah Hamlet ba dei ruh u Myntri Sorkar ka jylla haba kren bad ki lad pathai khubor.
Utei u MLA u ong ruh ba baroh ki tip ba ka elekshon ka dei kaba hap ban ïaid ryngkat ryngkat bad ki nongïalam bad khlem ma ki u MLA u sah marwei.
“Ka long kaba donkam ban da ïoh lang ïa ka sur ki nongïalam na baroh ki shnong bapher bapher ban ïarai lang ïa kano kano ka kam.
"Haba pynshai pat halor ka jingkynnoh ba ki don arngut ki MLA ka PDF ba kynthup lang ïa u ban ym ïakhun shuh na katei ka party, u Bah Hamlet u la ong, “Ka jingshai ne bym shai ka long ba haduh mynta ym pat kut ka jingïakren.
Dei ynda la kut ka jingïakren baroh kan sa shai.
"Nalorkata, u ïai ban ruh da kaba ong ba ka jingïakren haduh mynta halor katei bynta ka dang don hapdeng jong u bad ki nongkyrshan bad ruh bad ka NPP.
La katta ruh u ong ba namar ka elekshon ka la jan kumta shen un sa lum noh ïa ka jingïalang bad ki nongïalam kiba hakhmat ban ïa kren sani noh.
Katkum ka jingïathuh jong u Bah Hamlet, ki don bun bha kiwei ruh ki party kiba wan ban khroh ïa u hynrei kum ki nongmihkhmat paidbah um lah ban shu ong beit em hynrei kadei ban long beit da ka lynti ban ïakren.
Shillong, Nailar, 18: U Nongïalam ka Liang Pyrshah jong ka Iingorbar Thawaiñ ka jylla u Dr.
Mukul Sangma ha ka sngi Palei u la phah da ka jingthoh sha u Myntri Rangbahduh ka Ri India u Narendra Modi halor ka jingkynnoh ba ka don ka jingpyndonkam bakla bad ka jyrsieh bamsap kaba shyrkhei ha kaba pyndait ïa ki Smart Meters da ka Ophis jong ka Meghalaya Energy Corporation Limited (MeECL) hapoh ka jylla.
Ha ka jingïakren bad ki lad pathai khubor u Dr.
Mukul Sangma u la ong, “ha ka shithi ba nga la phah sha u Myntri Rangbahduh nga la kdew ïa ka jingpyntreikam ïa ki Smart Meters ba dei ban thung da ka jingtohkit kaba laitluid lyngba ka Special Invetigation Team (SIT) lane ka Central Bureau of Investigation (CBI).
"Ka tnat sam Bording ka la aiti sha ka Satnam Global Infraprojects Ltd bad ka JPM Industriest and Inhemeter Company Ltd.
ban pyndait ïa ki Smart Meters ha ki thliew iing ha kane ka jylla.
“Namarba u Myntri Rangbahduh u la kular ïa ngi ba un ïakhun pyrshah ïa ka bamsap, nga la shim ïa ka rai ban thoh da ka shithi sha u ban thung da ka jingtohkit halor ka jingkynnoh bamsap ha ka tnat sam bording jong ka jylla Meghalaya hapoh ka jingsynshar jong ka Sorkar Meghalaya Democratic Alliance," ong u Mukul.
“Ka dei ban don ka jingpyrshah kaba jur ha ka jylla halor ki jingïai bteng ki jingdkoh kaba ktah ïa ka ïoh ka kot jong ka jylla.
Hapoh ka jingsynshar jong ka Sorkar MDA, ïa ki jingmyntoi u paidbah la shu pynsyrwa ei khlem ka jingkheiñ jingdiah kaba biang.
Namarkata, ngi dei ban pyrshah lang da baroh," la kyntu u Dr.
Mukul ïa ki paidbah nongshong shnong ka jylla.
“Ym dei tang ka Liang Pyrshah, hynrei wat ki Seng Saiñpyrthei kiba ïatreilang hapoh ka Sorkar MDA kiba kynthup ïa ka UDP bad ïa ka BJP ruh ki la pyrshang ban dawa ïa ka Sorkar ba ka thung da ka jingtohkit ban lap ïa ki jingïapher jong ka dor haba pyntreikam ïa ki Smart Meters bad ka dor iew.
Wat haba ka Sorkar ka la thung da ka jingtohkit bad ïa ka kaiphod ruh ladep aiti sha ka Sorkar, hynrei ka Sorkar kam shym la pynbna paidbah ïa ka kaiphod tohkit," la kynthoh u Dr.
Sangma uba long ruh u nongïalam jong ka Trinamool Congress.
Katkum ka jingthoh ba la phah sha u Narendra Modi, u Dr.
Mukul ula kdew ba ka ka jingïapher jong ka dor ki Smart Meter ka long 137.
555 klur haba ïanujor ïa ka dor ba la siew da ka Sorkar Meghalaya bad ka dor iew.
“Hynrei ki kyndon kiba kdew shai ban lap ïa ki jingkynnoh ba la pyndonkam bakla ha ka Saubhagya Scheme bad kumjuh ruh ha ka jingïapher jong ka dor ki Smart Meters kim shym la don satia na ka jingpynbna jong ka Enquiry Commission.
Namarkata, nga ñiew ba kane ka jingphah tohkit ka long tang ban shu pynthame.
Ka dei kaba la suhbuit tang ban shu pynbiej ïa u paidbah," la kynnoh u Dr.
Mukul.
Ha kaba ïadei bad ki Smart Meters, u Dr.
Mukul ula ong, “ka Sorkar MDA ha ka jaka ban leh eiei ka la kam pynban ba ka la shah kynnoh.
Kaba kham pynkyndit shuh shuh ka long ba ka Sorkar ka kam ba ki dei tang ki jingkynnoh haba don kino kino ki jingdkoh treikam kiba paw pyrthei khamtam ha kaba ïadei bad ka jingpyntreikam ïa ka pisa u paidbah.
"U la ïathuh ruh ba ha ka shithi ba la phah sha u Modi, u Dr.
Mukul u la ong ba u la kdew lut ïa baroh ki jinglap kiba ka AITC ka la shem.
“Kaba nyngkong, ka dei kaba la kdew katkum kaba la paw ha ka khubor ba la thep ha Social Media da u James PK Sangma mynba u dang long u Myntri barim ka tnat Sam Bording, kaba u la pynpaw ba u sngew kmen haduh katta katta ba la pyntreikam ïa ki Smart Meters.
“Ka don ka jingïapher kaba jur ha ka dor ka mur ha ka dor iew ba la die ïa ki Smart Meters bad ïa ka dor ba la ai.
Ka dor iew ka dei kaba la shim katkum kaba paw ha ka Website jong ka kompeni kaba la shna ïa ki Smart Meters," ong u Dr.
Mukul bad bynrap, “ka Sorkar MDA ka dei ban da kdew shai ïa ka dor jong kine ki Smart Meters.
".
Shillong, Nailar 18 : U Symbud Myntri Rangbah ka jylla ha ka sngi Palei u la pynbna ba ka sorkar Meghalaya Democratic Alliance ka la weng noh ïa ka rai ba la pynjari da ka sorkar barim ha u 2014 kaba la khang pyndonkam ïa ki sboh dawai ba ju pyndonkam da ki paidbah ha ka rep ka riang.
Haba pynbna ïa kane, u Bah Prestone u la ong ba ïa katei ka rai ki la shim ha ka jingïalang kaba long hynne ka sngi bad u Myntri Rangbah ka jylla, Conrad K Sangma.
Shwa kane, u Symbud Myntri Rangbah u la ïa kynduh ruh bad ka Farmer’s Cell jong ka East Khasi kaba ïalam da u Bah Kansing Lyngshiang kiba la leit ban pynsngew ïa shibun ki jingeh ba ki nongrep ki kynduh naduh ba ka sorkar ka khang ïa ki sboh dawai ha u 2014.
“Ngi la pyntip sha ki ba ngi la shim ïa ka rai ba ïa ka subsidy na ka liang ka sorkar kan ai 50 persen, kata lada ka dor ka sboh dawai kadei 500 tyngka ka sorkar kan ai 250 tyngka bad ki nongrep kin siew 250 tyngka," u la ong da kaba bynrap ba ïa katei ka jingpynbna kin sa pynmih noh ha ka taiew ban wan haba ïadei bad kitei ki dawai sboh.
U Bah Prestone u la pyntip ruh ba ïa kitei ki dawai kin sa pynpoi lyngba ka MECOFED.
Katkum ka jingong jong u, katei ka rai kaba ki shim kadei namar ki ïohi ba ka rep ka riang katba nang ïaid ki snem ka la nang hiar naduh ba khang ïa ki sboh dawai ban pynshlur pat ïa ka kam rep khlem dawai ne mission organic.
“Ngi ong ïa ki nongrep ba watla ngi la shah ban pyndonkam ïa ki dawai sboh hynrei ngi kwah ruh ban ong ba lada lah ki dei ruh ban pyrshang ban pyndonkam da ki sboh ba ki pynmih hi katkum ka buit ka bor ha ka jaka ban pyndonkam da kitei ki jait sboh ba don ki chemical," la bynrap biang u Symbud Myntri Rangbah.
La pynshai ruh ba lada ïa kren beit tang shaphang kata ka rep khlem dawai, kum ka sorkar ka hap ruh ban peit ruh haba ka jingpynmih ïa ki mar rep pat ka hiar haduh 40 ne 50 persen.
“Kaei ka lawei jong ki nongrep namar kane ruh ka ktah ïa ka ïoh ka kot jong ka jylla baroh kawei.
"Shwa kane, u Myntri ka tnad ka Rep ka Riang, Bah Banteidor Lyngdoh ruh u la lum ïa ka jingïalang bad ki ophisar ka tnad ryngkat ki nongrep ban ïakren halor katei ka ishu dawai sboh kaba ki nongrep na ka por sha ka por ki ju ud ba ka la ktah palat ïa ka jingpynmih ïa ki mar rep.
Hadien phra snem ba la pynduh.
yn ïoh biang ki nongrep ban pyndonkam da ka sboh dawai.
Shillong, Nailar, 18: U Nongaibuit barangbahduh jong ka United Democratic Party (UDP) u Bah Bindo Mathew Lanong u la phah da ka jingthoh sha u President jong ka Party u Bah Metbah Lyngdoh ha kaba ïadei bad ka jingjied ïa ki kyrtong jong ka UDP na ka bynta ka elekshon sha ka Iingdorbar Thawaiñ ka Jylla ka ban sa long ha u snem 2023.
Ha kane ka shithi, u Bah Bindo Lanong uba la long ruh uwei na ki dkhot ba la rim tam hapoh ka UDP, u la ong, “ki don ki jngud na kylleng halor ka jingjied ïa ki kyrtong ka seng UDP jong ngi.
Haba nga ïoh jingtip bad jingud na kylleng, ba ïa ki rangbah bad ki nongïalam ka Seng ha kiba bun ki District, phim peit bha bad phim ai ka burom ba dei hok ïa ki.
"“Kane ka jingleh jong phi ki nongïalam, kan ktah shibun ïa ka Seng namarba la pyntip sha nga da ki rangbah ka Seng hi, na ka thaiñ Jaintia Hills, Ribhoi bad na shawei ruh, ba phi pynnoh tarajur pynban sha ki bym dei na ka Seng, namar ki dei ki nongkhaïi heh spah.
Tip ka spah jong ki haduh katno kan lah ban pynjop ïa ki ne ba kin don mynsiem ban pynkhlaiñ ïa ka party," la ong u Bah Bindo.
“Kumta nga la pynpaw ruh naduh basdang, ba ka jingpynïaid jong phi da ka Core Commitee ha kaba jied kyrtong, ka ïaid pyrshah ïa ki rukom treikam jong ka Seng bad ïa ka riti treikam, ïa kaba phin sngewbha ban da peit bniah ïa kane ka bynta," la bynrap u Bah Bindo.
“Ki District ki dei ban phah ïa ki jingai jingmut katkum ka riti treikam bad ki rukom ba ju leh, lada don ka jingbym hun ïa kaba leh ki district, ka State Election Committee (SEC) ka shimti ban pynbeit," la ong shuh shuh une u nongaibuit ba rangbahduh ka UDP.
Ki khubor bad ki jingjia na kylleng ki bynta jong ka jylla ha ka 18/08/2022.
La plie ïa ka jaka die dohkha ha Iaw Chyiap, kyntu u Dy.
Director ban die da kiba khuid ba suba.
Mawkyrwat, Jymmang, 12: Ka ophis jong u District Sports Officer (DSO) jong ka South West Khasi Hills District mynta ka sngi u la ïoh ban bteng biang ïa ka lympung ïalehkai na ka bynta ki khynnah skul kaba la tip kum ka 8th South West Khasi Hills District Level Inter-School Sports Athletic Meet 2022 ba la pynlong ha madan Saitsnad, Mawlangwir, South West Khasi Hills District.
Ha kane ka sngi, la ïoh ban pyndep ïa kiba bun ki jait jingïalehkai ha kaba da ka jingïashimbynta shitrhem jong ki khynnah na ki skul bapher bapher ka la pynlong ïa kane kaba phuh ba phieng watla ka don hapdeng jong ka jingpynthut jong u slap uba jur.
Hadien ba la ïoh ban pyndep ïa ki jait jingïalehkai ha ka wat kaba khadduh ne ka final na ka liang ka ophis ka la ïoh ban pyndep ruh ban sam ïa ki katto katne ki khusnam ha kaba u bah S.
I.
Lasso, Assistant Executive Engineer jong ka PWD (Road), Mawkyrwat Division ha ryngkat u bah Alwin Wanbah, BADO jong ka Mawkyrwat Block ki la long nongïarap ban pynsam ïa ki khusnam.
Ha ka jingïamareh kaba 400m U-18 jong ki kynthei ka Rikmenlang Syiemiong na Jakrem Presbyterian Higher Secondary School ka la ïoh ha ka kyrdan kaba nyngkong, ka Latyngkai Kharlyngdoh na Maharam Government HSSM ha ka kyrdan kaba ar bad ka Wandaboklin Jyrwa na Mawrangkynda GOC Secondary School ha ka kyrdan kaba lai.
Ha ka 1500m U-18 jong ki kynthei, ka Kyntiewshisha Ramsiej na Nativity Higher SSM ka la ïoh ha ka kyrdan kaba nyngkong bud sa ka Phlessila Jyrwa na Jakrem Presbyterian HSS ha ka kyrdan ba ar bad ka Daphishisha Lyngdoh na Tenset Secondary School, Sakwang ha ka kyrdan ba lai.
Ha ka 1500m U-18 jong ki shynrang pat, u Biness Kharlyngdoh na Mawrangkynda COG Secondary School u la wan ha ka kyrdan ba nyngkong, u Bynrapbor Kharlyngdoh na Jakrem Presbyterian HSS ha ka kyrdan ba ar bad u Pynshailang Khardewsaw na Maharam Government HSSM ha ka kyrdan ba lai.
Kiba jop ha ka jingïamareh kaba dei 3000m jong ki kynthei 18 snem ki long ka Ibarisha Kharwanniang na ka Jakrem Presbyterian HSS, ba ar ka Jesica Wanniang na ka Nativity Higher SSM, bad ba lai ka Balakyrmenshisha Ramsiej na ka Tenset Secondary School, Sakwang.
Kiba dei jong ki khynnah shynrang pat ki long u Obanshan Nongrem na ka Nativity Higher SSM, u Jelmison Ramsiej na ka Sakwang Presbyterian Higher Secondary School bad u Sanborkupar Lyngkhoi na ka Jakrem Presbyterian HSS.
Ka Lyntijingkyrmen Kharjahrin, ka Banrikordor Ramsiej kiba dei na ka Tenset Secondary School, Sakwang bad ka Banrihun Lyngdoh na ka Nativity Higher SSM jong ki kynthei ba 16 snem katba u Neverson Jyrwa na ka Jakrem Presbyterian HSS, u Shemphang Thongni na ka Nativity HSSM bad u Myjelson Ramsiej na ka Sakwang Presbyterian Secondary School ki nongjop kiba dei jong ki shynrang ba 16 snem kine ki long ki nongjop ha ka 2000m.
Ha ka 300m jong ki kynthei kiba 16 snem ki nongjop ki long ka Badaphun Nongrem na ka Nativity HSSM, ka Balarikordor Sohphoh na ka Tenset Secondary School, Sakwang bad ka La-aieikyrhai Jyrwa na ka Rising Secondary School, Sohkhyllam.
Nangta jong ki shynrang ba 16 snem ki long u Aiborlang Kharjahrin na ka Tenset Secondary School, Sakwang, u Myjelson Ramsiej na ka Sakwang Presbyterian HSS bad u Baiohbor Thyrniang na ka Nativity Higher SSM.
Ki nongjop ha ka 200m jong ki shynrang ba 18 snem ki long u Batskhemlang Thongnirit, u Wanplilynti Snaitang kiba dei na ka Nativity Higher SSM bad u Vianney Thabah na ka Jakrem Presbyterian HSS, katba jong ki kynthei ba 18 snem pat ki long ka Ibanrisha Kharwanniang, ka Phlessila Jyrwa kiba dei jong ka Jakrem Presbyterian HSS bad ka Shalin Iawphniaw na ka Maharam Government HSSM.
La ïoh ruh ban sam ïa ki nongjop ha ka jingïamareh ba 800m jong ki shynrang ba 18 snem kata u Vianney Thabah na ka Jakrem Presbyterian HSS u ba wan ba nyngkong, u Nicarus Sohshang na ka Nativity Higher SSM u ba ar bad u Bhaboklang Lyngdoh na ka Maharam Government HSSM uba wan ba lai.
Nangta ki nongjop ha ka jingmareh ba 100m jong ki kynthei ba 16 snem ki long ka Badaphun Nongrem na ka Nativity Higher SSM, ka Banrishisha Jyrwa na ka Jakrem Presbyterian HSS bad ka Phibanpynkmen Syiem na ka JNV, South West Khasi Hills District.
Ki shynrang ba 16 snem pat ki long u Melvin Lyngdoh na ka Nativity Higher SSM, u Waiborlang Syiemlieh na ka Rising Secondary SS, bad u Famousman Wahlang na ka Jakrem Presbyterian HSS.
Ha ka 400m jong ki shynrang ba 18 snem ki long u Wanplilynti Snaitang na ka Nativity Higher SSM uba wan nyngkong, u Riboklang Jyrwa na ka Rising Secondary SS uba ar bad u Bobydelki Hujon na ka Maharam Government HSSM u ba wan ba lai.
Ki nongjop ha ka High Jump jong ki khynnah kynthei U-18 ki long ka Baiashisha Lyngkhoi na ka Jakrem Presbyterian Higher Secondary School (jingkynjang 1.
10), ba ar ka Darihun Thongni na ka Nativity Higher SSM (jingkynjang 1.
6) bad ba lai ka Lyntimerry Wahlang na ka Jakrem Presbyterian HSS lem bad ka Ilawanlag Snaitang na ka Maharam Government HSSM (jingkynjang 1.
5).
Ki nongjop ha ka High Jump jong ki khynnah kynthei ba 14 snem ki long ka Nisha Syiemiong (jingkynjang 1.
5), ka Afilisha Jyrwa (jingkynjang 1.
3) na ka Jakrem Presbyterian HSS bad ka Na-i-sha Kharlyngdoh na ka Nativity Higher SSM bad ka Rosesable Ramsiej na ka Maharam Government HSSM (jingkynjang 1.
2).
Shuh shuh ki nongjop ha ka High Jump jong ki kynthei ba 16 snem ki long ka Evanmerry Kharwanniang na ka Jakrem Presbyterian HSS (jingkynjang 1.
8), ka Larisha Wahlang na ka Mawrangkynda COG SS (jingkynjang 1.
5) bad ka Insan Hamesha Lyngdoh Rngaid na ka Maharam Government HSSM (jingkynjang 1.
00).
Ha ka Shot Put jong ki kynthei ba 14 snem ki long ka Isawanbha Nongsiej na ka Nativity Higher SSM (jingjngai 6.
42), ka Phibanjop Lyngkhoi na ka JNV, South West Khasi Hills District (jingjngai 6.
07) bad ka Resheltiful Lyngdoh Marshilong na ka Nativity Higher SSM (jingjngai 6.
00).
Nangta, jong ki kynthei ba 16 snem pat ki long ka Jessica Thongni na ka Nativity Higher SSM (jingjngai 6.
11) ha kyrdan kaba nyngkong, ka Julita Kharsyiemiong na ka Jakrem Presbyterian HSS (jingjngai 6.
01) ha ka kyrdang ba ar bad ha ka kyrdang ba lai pat ka Badashisha Nongrem na ka Nonglang Secondary School (jingjngai 5.
90).
Ha ka Shot Put jong ki kynthei ba 18 snem ki long ka Wanrisha Kharsyiemiong na ka Jakrem Presbyterian HSS (jingjngai 6.
17), ka Walarisha Lyngkhoi (jingjngai 6.
07) bad ka Gracy Mary Nongrem (jingjngai 6.
06) kine ki dei na ka Sakwang Presbyterian HSS.
Ha ka Shot Put jong ki shynrang ba 14 snem ki long u Jobatstar Kharlyngdoh na ka Mawrangkynda COG Secondary School, u Envilsisjohn Thongni na ka Nativity Higher SSM bad u Hubert Jyrwa na ka Jakrem Presbyterian HSS.
Ha ka Javelin Throw jong ki shynrang kiba 16 snem ki long uba wan ba nyngkong u dei u Banjoplang Sohshang na ka Nativity Higher SSM (jingjngai 26.
54), u ba wan ba ar u dei Pynskhemborlang Syiemlieh (jingjngai 23.
36) bad ba lai u Ardyneal Kharwanniang (jingjngai 19.
98) kine ki dei na ka Jakrem Presbyterian HSS.
Nangta, kiba dei jong ki shynrang 18 snem ki long u Damanborlang Iawphniaw na ka Nativity Higher SSM, u Kebinson Wanniang bad u Nangshanskhem Shangdiar kine ki dei jong ka Maharam Government HSS.
Ha ka Discuss Throw U-18 Boys u Gideon Lyngdoh Marshillong na Nativity Higher SSM u la ïoh ha ka kyrdan kaba nyngkong, u Banteilang Kharlyngdoh na Jakrem Presbyterian HSS ha ka kyrdan ba ar bud da u Kebinson Wanniang na Maharam Government HSSM ha ka kyrdan kaba lai.
Jong ki kynthei ba 16 snem pat ki long ka Teihunshisha Nongrem na ka Sakwang Presbyterian HSS, ka Saphitobet Sohphoh na ka Tenset Secondary School, Sakwang bad ka Iamonlang Kharsyiemlieh na ka Nativity Higher SSM, katba ki nongjop jong ki shynrang ba 16 snem ki long u Rishanlang Sohphoh na ka Tenset Secondary School, Sakwang, u Synranlang Jyrwa na ka Jakrem Presbyterian Higher Secondary School bad u Bankerlang Kharjahrin na ka Nativity Higher SSM.
Nangta ha ka Long Jump U-14 jong ki shynrang, u Jobatstar Kharlyngdoh na Mawrangkynda GOC Secondary School u la ïoh ïa ka kyrdan kaba nyngkong bud da u Pyrkhatlang Nongsiej na JNV, South West Khasi Hills District ha ka kyrdan kaba ar bad u Thymmaibor Syiemlieh na Rising Secondary School, Sohkhyllam ha ka kyrdan kaba lai.
Ha ka Long Jump U-14 jong ki kynthei, ka Latympang Lyngdoh Marshilong ka la wan ha ka kyrdan ba nyngkong, ka Samanbha Nongsiej ka wan ba ar baroh ar ngut na Nativity Higher SSM bad ka Saphishisha Marweiñ na Maharam Government HSSM ha ka kyrdan kaba lai.
Ha ka Long-jump jong ki kynthei ba 18 snem ki long ka Juncymery Jyrwa na ka Rising Secondary SS (jingjngai 3.
66), ka Iaioh-dianghun Kharjahrin na ka Sakwang Presbyterian HSS (jingjngai 3.
21) bad ka Baiashisha Lyngkhoi na ka Jakrem Presbyterian HSS (jingjngai 3.
05).
Khliehriat iaiong 12: Ka National Green Tribunal (NGT) Eastern Zone Bench ka la khyrwit tyngeh ïa ka Meghalaya State Pollution Control Board halor ka jingai por jong ka ïa ki karkhana coke kiba trei beaiñ ha East Jaiñtia Hills Distict, kaba long katkum ka jingujor u bah Pynbait Sutnga uba dei u Secretary jong ka ECC Elaka Sutnga.
Ha ka por ba pynlong ïa ka Hearing hynnin ka sngi, ïa ka Affidabit jong ka MSPCB la pynsngew ha iïngbishar, kane ka affidavit pat ka dei kaba khlem pynpaw eiei ruh ïa ka Environmental Compensation kaba dei ka jingdaiñ kuna ïa kito ki karkhana coke kiba pynkheiñ ïa ki aiñ pynneh mariang, la ong ruh ba mynta ka NGT ka la ai por biang sa ar taiew ba dei ban pynpoi ïa kitei ki khajna kiba la buh ba kitei ki karkhana beaiñ ki dei ban siew.
Katkum ki kaiphot jong ka MSPCB la ong ba ïa ka Jaiñtia Coke Industries ka tnat ka khlem pat leit ban jurip ha kaba kin sa leit pat ha kawei ka por.
Ha kaba iadei bad ki san tylli kiwei pa ki karkhana coke kiba don ha East Jaiñtia Hills District ka Meghalaya State Pollution Control Board ïa kine ruh ka khlem pyndep ïa ka jurip da kaba ong ba ka jingujor ïa kitei ki karkhana ka dei halor ka jingpynkheiñ ïa ka Consent to Establish(CTE) bad ka jingpynkheiñ ïa ka Consent To Operate (CTO).
Ka NGT ka pynpaw ruh ba ‘ka jingpyntrei ïa ki karkhana coke kaba khlem ka Environmental Clearance ka dei beit ka jingpynkheiñ ïa ki aiñ pynneh mariang (Prevention and Control of Pollution) Act, 1974 Air (Prevention and Control of Pollution) Act 1981 bad ka Environment (Protection) Act 1986.
Katkum ka hukum, ka NGT ka bthah ba lada ka MSPCB kam lah ban pynpoi (file) hapoh ka 27 tarik mynta u bnai, u Member Secretary jong ka MSPCB da lade hi u hap ban wan hajir hakhmat ka ïing bishar ha kawei pat ka hearing kaba yn sa khot.
Lah ban pynkynmaw hangne, ba u bah Pynbait Sutnga myn ha ka 25 tarik u risaw 2021 u la buh ïa ka jingkyrpad (petition) hakhmat ka NGT Eastern Zone da kaba kynnoh ba ki karkhana coke kiba pyntrei beaiñ kiba don hapoh ka elaka Sutnga ki dei kiba buh jingma ïa ka mariang bad ïa ka koit ka khiah jong ki paidbah ka thaiñ bad ong ruh ba kitei ki karkhana ki dei kiba jngai tang kumba 100-300 meter na ki shnong ba shong briew.
Nongpoh, Jymmang 12: Da ki hajar ngut ki nongtrei bar jylla mynta ka sngi ki la mih ban ïa khih paidbah ban pyrshah halor ka jingshah kynnoh ba ki la shah thombor ha ki kynhun ba wan ban jurip ïa ka Karkhana hynnin ka sngi ha Umïam bad wat la kim shym la pynpaw ba ki dei ki dkhot ka KSU bad phewse kane ka kam ka la paw shai ba dei ki dkhot ka KSU kiba la leit ban jurip kaba dei hadien ba na ka liang ka KSU ka la hiar mynta ka sngi ban ïa pyni bor mar kylliang ïa kitei ki nongtrei bar jylla bad phewse ki la shah pakhang lynti noh ha ki Magstrate bad ki bor pulit ka Ri Bhoi.
Ïa kane ka jingïakhih ki nongtrei bar jylla na ki Karkhana bapher bapher kiba don ha MIDC Industrial Estate Umïam la pynlong da ki nongtrei bar jylla ha Riangdo Veneer Private Limited kaba don ha Umïam.
Da ki hajar ngut ki nongtrei bar jylla ki la mih ban pynpaw ïa ka jingpyrshah halor kata ka jingshah kynnoh ba ki la shah bom shah shoh ha kita ki kynhun kiba la wan ban jurip ïa kitei ki Karkhana kiba don ha Umïam.
Kum ban pynpaw, ka KSU Umïam Circle hynnin ka sngi ka la hiar ban leit jurip ïa ki Karkhana kiba don ha Umïam, bad na ka daw ka jingdon ki bar jylla kiba wan ban trei bylla beaiñ khlem da don ki kot ki sla ba ka KSU ka la ioh jingtip ba la don ki kynhun bar jylla kiba la wan ban trei bylla hynnin ka miet jong ka sngi Baar jong ka taiew, ka la pynlong ruh ïa ki ban leit jurip bad ki la lap ruh ba don shibun ki bar jylal kiba ym don ki kot ki sla kiba biang bad kim shym la bud satia ïa ki kyndon da kaba ki kam ba ki dei ki nongshong shnong ka India ki lah ban wan trei ha kano kano ka bynta jong ka ri India.
Kine ki nontrei bar jylla ki la ïa lum ha katei ka Karkhana ban pynpaw ïa ka jingpyrshah halor ka jingkynnoh ba ki la shah shoh shah bom ha katei ka jingwan jurip ki kynhun ha ki Karkhana bad naduh ki Magistrate bad ki bor Pulit ki la hap ban wan mardor ban tehlakam ïa kane ka jingïakhih kine ki nongtrei bar jylla kiba la ïa pyrta bad pynrem jur ïa ka jingshah kynnoh ba ki la shah bom shah shoh khlem da don ki nongrim tang namar ba ki dei ki nongbylla ba na shabar ka jylla Meghalaya.
Dei halor kane ka jingïakhih kine ki nongtrei bar jylla ba ki nongïalam ka KSU ki la kynnoh ba ka dei ka jingkynshoit u trai ka Riangdo Veneers Private Limited ba bunsien uba la ju wan rah ïa ki nongtrei bar jylla khlem da bud ïa ki kyndon ain bad khlem da pyntip ïa ka bor shnong bad kum ka KSU ruh ka la pynrem jur bad ka pyrshah ia kane ka jingïakhih ki bar jylla ba ki la kam ba ha katei ka jingleit jurip ïa ki Karkhana kim shym la bom la shoh bad kane baroh ka jingpynpaw kitei ki nongtrei bar jylla ka dei tang ka jingkynnoh kaba khlem nongrim.
Da ki spah ngut ki nongïalam bad ki dkhot ka KSU ruh ki la hiar mynta ka sngi sha katei ka Karkhana da ka jingthmu ban pyni bor kylla ïa kitei ki nongtrei bar jylla bad ïa ki nongïalam bad ki dkhot ka KSU la pakhang lynti noh da ki Magistrate bad ki bor pulit khlem da ioh leit sha katei ka Karkhana lait noh tang katto katne ngut ki nongïalam ka KSU ba la ioh ban leit bad kiba la sakhi ba ki nongtrei bar jylla ki la thmu ban pyni bor bad ki la bat ruh ïa ki dieng bad ki nar rot ban ïa pyni bor halor kane ka jingjia.
Kumba la pynpaw da u wei na u nongtrei bar jylla, u Junmoni Baruah bad u Manager katei ka Karkhana, u S.
K Banejee, la ong ba hynnin ka sngi shi kynhun ki samla ki la wan bann rung ha katei ka Karkhana ban tohkit ïa ki kot ki sla na ki nongtrei bylla bad khlem da burom ki la bom la shoh bad la don ruh kiba la mynsaw bad dei namar kane ka daw la pynlong ïa ki ba kin mih ban ïa khih paidbah ban dawa ïa ka la ka hok halor kane ka jingshah thombor ha kitei ki kynhun.
Ki la pynpaw ruh ba ngi dei na ka jylla Assam bad ngi dei ruh ki nongshong shnong ka ri India bad ngi don ka hok ban trei ban ktah ha kano kano ka bynta jong ka ri bad kane ka jingshah thombor ka la pynlong ïa ki ban bitar bad ban mih paidbah ban ïa khih na ka bynta ban dawa ïa la ka hok ba ka sorkar Meghalaya ka dei ban shim khia halor kane ka kam.
Ki la kynnoh ruh ha kane ka sngi ba la wan ban jurip da kitei ki kynhun la don lang ruh ki bor pulit, hynrei ki bor pulit kim shym la leh ei ei wat la ki la iohi ba kitei ki kynhun ki bom ki shoh ïa ki nongtrei bad kynthup ruh ïa u Manager katei ka Karkhana.
Namarkata, ki la pynpaw bad pynrem jur ruh ba lada ka sorkar Meghalaya kam leh ei ei kin mih noh baroh ki noingtrei bylla na kitei ki Karkhana ban leit phai noh sha ka jylla Assam bad ban pyrshah halor kane ka jingshah thombor ki la ong ruh ba kin ïalum ha Jorobat ban pyrshah ruh ïa ki Khasi kiba wan sha ka jylla Assam.
Haba pynshai pat na ka liang ka KSU Umïam Circle, halor kane ka jingïakhih ki nongtrei bar jylla ba ki la kam ba ki la shah bom shah shoh, u General Secretary ka KSU Umïam Circle Marcus Nongkhlaw u la pynshai ba ka KSU Umïam Circle ka la wan ban jurip hynnin ka sngi bad kum ki dkhot ka KSU kim shym la bom la shoh hynrei ki shu pan ïa ki kot ki slab a bun na ki nongtrei bar jylla kim don satia ïa ki kot ki sla khamatam ka labor license.
U la ong ruh baroh kine ki jingïakhih ki nongtrei bar jylla ka dei tang ka jingkynshoit u trai ka Riangdo Veneer Private Limited uba la ai bor ruh ban pynlong ïa katei ka jingïakhih hapoh katei ka Karkhana bad ka daw hi ka long ba katei ka Karkhanaa na ka por sha ka por ki ju wan rah tuh ïa ki nongtrei bar jylla khlem da tip ki tnad sorkar ba dei peit bad wat ka bor shnong bor thaw ruh bad tang ban tap eitmiaw ïa ki kam ba katei ka Karkhana ka ju leh bakla u la pynmih ïa kine ki kynrum ki kynram tang ban da rapjot ïa ka jingleh beain katei ka Karkahana.
Na ka liang u Organizing Secretary ka KSU, North Khasi Hills District Unit, u Samla Lester Nongbet u la ong ba ka KSU kan nym pdiang ïa kine ki kam pyni bor kitei ki nongtrei bar jylla bad khamtam ka jingkynshoit u trai katei ka Karkhanaa bad ka seng hi kan ieng ha ka nongrim ban nym ailad ba ki briew kiba nabar jylla ki shu wan trei ne bylla khlem da don ki kot ki sla kiba biang bad lada jia kano kano ka jingjia ba sngewsih kum ka kam pynïap briew, ka kam tuh ka kam lute mano ban shim ïa ka jingbah khlieh.
U la ong rub ba ka seng ym ba ka pyrshah ïa kinno kino ki briew kiba nabar ba kin wan bylla ha kane ka jylal, hynrei haba ki wan ki dei ban bud katkum ki kyndon bad khamtam ha kum kane ka pyrthei sniew bun ki jingjia ba sngiewsih ki jia bad lada wad ïa ki briew ba don kti ruh ym ju lap dien ba bun ki nongtrei bar jylla ki wan trei khlem da don ka jingtip da ka sorkar ne ki bor shnong.
Ban pyrshah halor kine ki kam pyni bor ki nongtrei bara jylla bad kumjuh rruh halor ka jingkynshoit u trai katei ka Kharkana, ka KSU ka la rai ban pynsangeh ban treikam katei ka Karkhana katba utei u trai ka Karkhana ym pat pan map na ka seng bad u la kynshoit pynban da kumne kumtei ban wan rah ka jingïapher jaid bynriew khlem da tip pat ïa ki kyndon ba u hap ban bud haba u pyntreikam ïa katei ka karkhana katkum ki kyndon ba la pyntreikam da ka sorkar hapoh ka Meghalaya, u la bynrap.
Na ka liang ka Dorbar Shnong Umïam, lyngba u Secretary Shnong, u Bah S.
Marwein, u la ong ba ka Shnong Umïam ka ai ka jingkyrshan ïa ka kSU kaba la jurip ïa kine ki Karkhanaa bad ha ki snem ba la leit noh ki don ki jingshha pynïap briew, ka jingtuh bad ka jinglute bad wat ka jingshah thombor ki kynthei, hynrei jynjar ban lap ïa ki niongleh sniew bad ka daw hi ka long ba ka jingioh mon ki briew kiba nabar ban wan bylla ha kitei ki Karkhana.
U la ong ruh b akum ka bor shnong ka kyrpad ruh ïa ka tnad sorkar ba dei peit ïa kine ki kam ki dei ban pyrkhing katkum ki kyndon ain, namar lada ailad ban rung mon ki briew ba nabar ka jylal lada ki leh ïa kino kino ki kam sniew bad ha kaba khatduh ka jingkitkhlieh ka leit sha ka Shnong bad kane ka la ju jia na ka por sha ka por.
Na ka liang uwei u trai ka Karkhana ba don ha katei ka Industrial Estate, u Vishal Jain, haba kren ha bad ki nongtjhoh khubor, u la ong ba kane ka kynrum ka kyrnam ka mih, ka dei hi tang ka jingkynshoit u trai ka Raingdo Veneer Private Limited bad baroh shi katta kam ju don kano kano ka jingjia kaba ktah ïa ka imlang ka shalang, hynrei namar ka jingbym ïarei lang katei ka Karkhana ka la mih pynban kane ka huri hura hapoh katei ka Industrial Estate ha Umïam.
Haba kren halor kane ka jingjia bad ban tem ïa ka jingïakynad hapdeng ka KSU, kumba la dawa da ka KSU ha kaba khatduh ki bor synshar District bad ki bor Pulit haduh 6 Trok la pynphai lut noh ïa ki nongtrei bar jylla sha Assam tang ban tep ïa kane ka jingjia ban poi sha ka jingïasuk ïasain bad ban lait ban ktah ïa ka shongsuk shongsain ki paidbah.
Khliehriat iaiong 12: Ka President jong ka Mahila Congress East Jaiñtia Hills District, ka kong Jhanika Siangshai, lyngba u kyrwoh ka la ong ba lehse kan sa poi ka por ba kan sa shim ïaka rai ban iehnoh ïa ka kam kum ka President Mahila Congress EJHD.
Ka la ong ruh ba ka daw ka dei ka daw ba shimet jong ka hi bad kam shym la don kano kano ka daw ban tah mationg ïa ka party Congress, pynkut u kyrwoh.
Jowai, Jymmang 12: Ka Seiñ Kynthei Welfare Sociaty Mihmyntdu ha ryngkat ka jingkyrshah pisa jong ka District Social Welfare Office West Jaiñtia Hills kila pynlong ïa ka prokram ai jinghikai ïa ki khynnah skul (kynthei) kiba don hapoh ka shnong Mihmyntdu, ban kin tip kham biang halor ka jingeh kaba lah ban mih na ka jingarmet ha ka rta ba dang rit ne ka “Ill effect of early Pregnancy".
Ïa kane ka prokram la pynlong mynta ka sngi 12 tarik ha R.
C.
EVE.
Secondary School, Mihmyntdu ba la wan ïa shim bynta da ki spah ngut ki khynnah skul jong ki san tylli ki Secondary School kiba don hapoh ka shnong Mihmyntdu, kiba la pynpaw ruh ka jingsngewkmen ban ïoh jinghikai halor kane ka bynta kaba ktah ïa jinglong jingim ki khynnah Kynthei.
Ka kong Tina Lakiang Secretary ka SKWS Mihmyntdu kaba batia kyndiat shaphang jingseng ïa kane ka kynhun kaba peit ïa ka bha ka miat jong ka imlang ka sahlang khamtam ïa ki khynnah kynthei da kaba ïaleh shitom ban wad biang ïa kito ki khynnah kiba la pep skul shiteng por ba kin wan bteng ïa ka jingpule.
Kaba sngewkmen shuh shuh ka long ba ka jingdon ki khynnah skul mynta ka la poi sha ka 96% ka jingnang kot nangsla hapoh ka shnong Mihmyntdu, kumta na ka liang ka kong Lakiang ka la kyntu jur ïa kitei ki khynnah skul ban lait na ka jingshongkha khynnah.
Ka Dr.
D.
Rymbai kala pynshai shaphang ka jinglong kynnah hapoh ka rta (Adolescence age group) kaba dang dei ban don ha ka jingpule kot bad kane ka por kiba bun ki khynnah kila sdang ban khie haka jinglong samla naduh ka rynïeng ka rynïot, ka jingmut jingpyrkhat bad ka jingïadei paralok.
Katba ka kong kong J.
Synnah District Social Welfare Officer kala batai shaphang ka jingthup jong kane ka phang “Ill effect of early Pregnancy" da kaba ong ‘ka jingarmet ki khynnah ha ka rta kaba dang rit ka la ktah ïa ka Ri hi baroh kawei’, kumta kum ki khynnah skul ki dei ban pynlut shwa ïaka por ha ka pule puthi, ka jingïalehkai bad ban ïarap trei ïa ki kmie ki kpa ha ki ïing ki sem.
Da kaba pynkynmaw ba ha ki por ba shynshar ka sorkar phareng haba la ïohi ïa ka jingsniew kaba mih na ka jingpynïashongkha dang rit ïaki khynnah hapoh ka Ri India kala thaw syndon da ka kyndon aiñ kaba la tip kum ka ‘The Child Marriage Restraint Act’ ha ka snem 1929.
Hynrei kiba bun kim shem la pyrwa ïa kane ka kyndon.
Dei hadeiñ ba ka Ri India ka ïoh ïa jinglaidluid ka sorkar kmie kala pynmih ïa ka hukum “The Prohibition Child Marriage Act dang ha ka snem 2006 namar ka jingjur palat ka jingarmet ki khynnah ha kylleng ka Ri.
Kane ka aiñ ka khang pyrshah ïa ki khynnah ban shongkha khynnah bad hapoh ka District ïa kane yn khmih bad peitbniah da ka District Social Welfare Officer.
Ha kane ka sngi la ïoh ruh ïa ka jingkren pdiang na ka kong Baiahunlang Phawa, ka jingrwai na ki khynnah skul ka Don Bosco, katba ïa ki kyntien ai khublei la ïoh na ka i Helen Dhar.
Jowai, Jymmang 12: Ka Hill’s Farmer Union, West Jaiñtia Hills District ka khot bad kyrpad ia baroh ki nongrep jong ka District kiba kynthup na baroh lai tylli ki Block (Thadlaskeiñ, Amlarem bad Laskeiñ) ban ïa leit lang sha ka jingïalang paidbah jong ki nongrep ka ban long ha ka 13 tarik u Jymmang, 2022 ha Madan Malki Shillong, East Khasi Hills District.
Ïa ka prokram ha kane ka sngi kan sdang naduh ka por 10:30 mynstep bad kan dei ruh ka sngi ba ki nongep na baroh kawei ka jylla kin ïa kynduh lang ban ïa kren bad pyrkhat ïa ki jingeh ba ki nongrep ki ïakynduh.
Ki mat ba ka Hill’s Farmer Union West Jaiñtia Hills Unit ka don ban pynsngew sha ka Sorkar Meghalaya lyngba kane ka jingïalang paidbah ka long ban pynbiang ïa ki jingdonkam jong ki nongrep kum ki Symbai, ka Sboh, Pynpoi um sha ki jaka rep.
Kumjuh ruh ban pynbiang ïa ka ïew ka hat ban pynsuk ïa ki nongrep, ban pynduh ïa ka Jingot kilo ha ïew ha hat, ban pynkhlaiñ ïa ka tnat ri Jingri kum ka kam Ri sniang, Ri syiar, Ri Masi Ri Dohkha bad kiwei, ban pynbun ïa ki Scientist ba dei peit ïa ka rep ka Riang ban lait naka jingbam duh ki khñiang ïa ki jingthung, ban pynbiang ïa ki Surok bad lynti syngkien sha ki jaka rep, ban pynkloi ïa ki lad jingiarap sha ki nongrep ha ba pynjulor ka mariang bad kiwei kiwei de.
“Ka jingïatylli ka long ka bor" kumta ka seng lyngba une u kyrwoh na u bah Mutshwa Thabah president HFU-WJH ka kyrpad ïa baroh ki nongrep ban pyllait por khnang ban wan khlempep sha kane ka jingïalang, khnangba ki jingdawa ba ka seng ka la buh haneng kin long ki ba sei soh ïa ki nongrep ha ka jylla baroh kawei.
Nongpoh, Jymmang 12: U Bah Baiahunlang Makdoh ba ju khot ieid kum u Bah Baia u ba dei ruh u ophisar bala shongthaid naka tnad PWD (Rds) u la rai ban mih pyrthei bad ban aireng ha elekshon sha ka iing dorbar thaw aiñ ka jylla ban long ha u snem 2023 na Mawhati Constituency.
Kumba la pynpaw da utei u rangbah u la ïathuh ba u dei u trai shnong naka shnong Mawrong ha Ri-Bhoi bad u la pule bad pyndep ïaka kyrdan BE (Civil) na Ahmedabad bad kumjuh ruh na Gujarat, bad u la trei ruh kum u ophisar haka tnad PWD la kumba 30 snem hadien ba u la shongthaid noh naka kam bad dei hadien ka jingpyrkhat janai ïaka jinglong jingman ka Mawhati, u tei u rangbah bala ih bha ka rta u la shim ïaka rai ban mih pyrthei kum uwei naki kyrtong ban aireng haka elekshon sha ka iing dorbar thaw aiñ ka jylla ha u snem 2023 na Mawhati Constituency.
“Nga jaw ummat bad pang ka dohnud haba nga leit sharum shaneng bad bun naki paidbah ki ud ki nam halor ka jingsahdien ka Mawhati Constituency haba phai ha baroh ki liang naduh ka roi ka par, ka pule ka puthi bad kiwei kiwei khlem da jer kyrteng, ha kaba ki paidbah hi ki lah ban iohi bad bishar" la ong u Bah Makdoh da kaba bynrap ruh ba la donkam ban thaw thymmai bad wanrah ki jingkylla haka constituency baroh kawei naka bynta ka lawei ki khun samla.
U la pynpaw ruh ba ka nongrim bala pynlong ïa u ban shim ïaka rai ban aireng ha kane ka elekshon ban wan ka dei namar ka jing sahdien shaba palat jong ka Mawhati Constiteuncy kaba dei namar ba ym don ki nongïalam kiba kitkhlieh ïaka kam bala bynshet, khlem da klet pat ïaki matti ki nongïalam barim naduh u Prof MN Majaw u ba dei u MLA ka nyngkong jong ka Mawhati Constituency, u Bah SR Moksha, Bah PW Muktieh, Bah Donbok Khymdeit bad u Bah JK Dorphang da kaba kyntait pat ban kynthoh eiei ïa u MLA ba mynta u Bah Dasakhiatbha Lamare.
U la ong ruh ba lehse ka dei ka por ïaki paibah ha kane ka kynti kaba mynta ban pyrkhat thymmai ban ioh da u nongïalam u ba long kum u kpa u ba kit ba iai bad bah ïaka eh ka shon jong ki paidbah ka constituency namar lait na u Bah JD Rymbai (Bam kwai ha dwar u Blei), u Dr DD Lapang bad u Bah PW Mutkieh kiba la jam sha ka jinglong tymmen ngim iohi nongïalam shuh ha Ri-Bhoi ban bteng ïaka kam bad lah ruh ban ong ba ka Mawhati ka dei ka constituency kaba dang sahdien na kiba sahdien ha them Ri-Bhoi wat tang ka C&RD Block ruh ym pat don.
Khlem pynthikna la un ioh tiket ne em naka party UDP u tei u Rangbah u la rai ban leit pynïasoh bad don haka lynti ban pan ticket na party UDP, bad kumba u la rai lada ki paidbah ki kyrshan u la rai beit ban mih shakhmat ban aireng ha kane ka elekshon ban wan naka bynta shibun ki jingangnud ban lur ïaka lyngkha ba sah shrah jong ka Mawhati Constituency.
Khliehriat iaiong 12: Da ki phew hajar tylli ki kali ki la sahkut ha ka jingdheng kali ha surok national highway ha Narpuh East Jaiñtia Hills District, ka daw jong ka jingdheng kali ka dei namar ka jingwan tuid lynshop ka um lem kaba heh lem bad ki mawria ha surok national highway ha Lumshnong hajan ka Tool Gate.
Kane ka jingdheng kali ka la sdang naduh ka por kumba 6.
30 mynstep bad ki kali ki sdang ban lait suki suki haduh ka por kumba 2 baje jan miet.
Ki pulit jong ka Lumshnong Police Station, ki la shim khia haduh katta katta ban pyniaid beit iaid ryntih ïa ki kali ba kynthup ki kali rit bad ki kali heh kiba la sahkut ha kane ka jingdheng kali kaba lla bun-bun kynta ha surokbah.
Ka jingwan lynshop ka um, ki maw ria nalor lum kaba la long kum ka kshaid, ka la hap beit sha surok bah ba iaid ki kali bad ka la wanrah ka jingthut ha ka leit ka wan jong ki paidbah kiba dei iaid lyngba na katei ka surok national highway, dei ruh lyngba ka jinghsim khia ki nongtrei jong ka National Highway Authority of India kiba la wan pynpoi mar mar ïa ki puh shi lum bad ki kor ki bor kumta la lah ban pyllait ïa kane ka jingdheng kali.
Shillong, Jymmang, 12: Ka Meghalaya SSA School Association (MSSASA) ha ka sngi Palei ka la phah da ka dorkhas sha u Myntri ka tnat Pule Puthi ka Sorkar Jylla u Bah Lahkmen Rymbui ban dawa ïa ka Sorkar Jylla ba kan thung nonghikai ha ki skul SSA ha Lower Primary bad Upper Primary kiba la shu sah thylli na ka ka jingiehnohkam bad ka jingkhladnoh jong ki nonghikai bad kiwei kiwei de ki daw.
“Ki Managing Committee jong ki skul SSA LP bad UP ki ladep phah ïa ka jingtyrwa sha ka Sorkar ban ïoh jingmynjur na ka Ophis jong u State Project Director SEMAM-SSA ban pynbna paidbah ïa ki post ba thylli bad ban pynlong ïa ka interbiw katkum ka jingbthah ba la pynmih da ka ophis u State Project Director SEMAM-SSA ha ka 3 tarik, Nailur, 2021.
Hynrei haduh kine ki sngi ki bor pynïaid skul kim shym la ïoh jubab satia bad buh ïa ki bor pynïaid skul bad ïa ki kmie ki kpa jong ki khynnah skul ha ka umdum," ong ka dorkhas ba la soi da u President u Bah Aristotle Rymbai bad u Secretary u Bah Ralbingland Nonglait.
Katkum ka dorkhas, ka MSSASA ka la pyntip ba la jan hynriew haduh khatar bnai ki skul SSA Lower Primary bad Upper Primary ha ka jylla ki don tang iwei ne arngut ki nonghikai bad don ki skul ki bym don nonghikai.
Shillong, Jymmang 12: Ka Sorkar Pdeng kala pynthikna da ka jingthoh sha ka Sorkar Meghalaya ba la pyllait noh ïa ka Jylla Meghalaya na ka jingtreikam jong ka Common University Entrence Test (CUET) na ka bynta ka samoi 2022-2023.
U Myntri ka Ministry of Education u Dharmendra Pradhan, ula phah ïa ka jingthoh sha u Myntri Rangbah ka Jylla Conrad Kongkal Sangma hynne ka sngi palei ba pynthikna ba baroh ki College kiba iasoh bad ka North Eastern Hill University (NEHU) kila lait na ka jingtreikam ka CUET mynta u 2022-2023.
Ha kane ka shithi, u Dharmendra ula ong “Haba mynjur ïa ki jingsngewkhia bala pynsngew da ma phi (Conrad) kum ka jinglong ki jaka, ki jaka lum, ki jaka ba iajngai, ki jingbym biang ki kot digital bad kiwei kiwei, ki college ba iasoh bad ka NEHU kin ïai bteng beit ïa ka jingpynrung klas (Under Graduate) kumba ju leh baroh shikatta ha ka jaka jong ka CUET".
Lah ban kdew hangne, ka Jylla Meghalaya kala tynruh ïa ka Sorkar Pdeng ban pyllait noh ïa ka Jylla Meghalaya na ka jingtreikam jong ka CUET namar kiba bun ki jingeh ba mad da ki samla pule ka Jylla.
U Myntri Rangbah ka Jylla Conrad Kongkal Sangma ha ka 32 tarik Jymmang, 2022, ula ïakynduh ïa u Dharmendra Pradhan ha Delhi bad buh ka jingkyrpad ban pyllait ïa ki samla pule ka Jylla na ka jingïakhun ïa ka CUET kynthup ïa ki College shimet bad College sorkar kiba iasoh bad ka NEHU.
“Kane ka shithi u Myntri ka Sorkar Pdeng kala wan hapdeng ka jingïalang jong ka Meghalaya Democratic Alliance Coordination Committee (MDACC), kaba dang ïakren ïa kane ka mat bala wanrah da ki paralok ba iatreilang ha ka sorkar" ong u Conrad.
“Ka shithi kala wan ha ka khep kaba biang eh bad u Myntri ka Ministry of Education ula kren shai bha ba baroh ki College ki lah ban ïai bteng beit ïa ka jingpynrung klas kumba ki leh leh baroh shikatta, kaba mut ba ka CUET kan nym treikam satia" ula bynrap.
Shillong, Jymmang 12: U Myntri Rangbah ka Jylla Conrad Kongkal Sangma hynne ka sngi palei ula bthah ïa ka Tnad Home (Police) bad ka Tnad Social Welfare ba kin thaw bad wanrah ïa ka plan treikam kaba bniah bha hapoh ka shiphew sngi, kaban batai kumno ban ïakhun pyrshah ïa ki jingkynrei bad jingktah u droks hapoh ka Jylla.
“Ngi la bthah ïa ki (Home bad Social Welfare Department) ban wanrah ïa ka plan ba bniah bad ka kaiphod kaba bniah halor ka sienjam ba dei ban shim bad kiei ki jingtyrwa ba ki don ban tyrwa bad kiei ki jingkyrshan ba ki donkam khnang ban nang pynkhlaiñ ïa ka jingïakhun.
Nga la bthah ba kin pynkhreh ïa ka kaiphid bad ban aiti sha ngi hapoh ka 10 sngi" ong u Conrad haba ïakren bad ki nongthoh khubor hadien ka jingïalang bad ki Heh Ophisar jong kine ki tnad treikam.
U Myntri Rangbah ula pyntip ba kane ka jingbthah kala mih hadien ka jingleit iuhkjat jong u ha kiba bun ki shnong ha kine ki arbnai bala leit noh ha kaba ula ïakynduh ïa ki riew rangbah jong kine ki Shnong kynthup ki Nong ïalam Shnong, kiba ju kren beit ïa ki jingktah jong u droks bad ka jingsngewkhia kaba ki don.
U Conrad u pyntip ba na ka liang ka Tnad Pulit, ka jingdonkam ba hakhmat eh kaba la pynpaw ka dei ka jingdon kam ïa bun ki kor ki bor bad ki briew khnang ba kin lah ban tehlakam ïa ka jingwan rung u droks ha kylleng ki shnong ki thaw.
“Nga la pan jingtip ruh ïa kiei ki sienjam bad ki prokram bala pyntreikam da ka Tnad Social Welfare kynthup ka jingtehlakam bad ki kam ba ïadei bad ka jingpynshai paidbah" ula ong bad bynrap “Ngi la bthah ruh ïa ki ban pynkhreh ïa ki prokram ba bniah ba kumno ki Tnad treikam, ki Rangbah Shnong bad ka imlang sahlang ki don ïa ka bynta ha kabna pynthikna ba ki jingïalap kin long kiba khlaiñ khnang ban lah pynkonguh ïa ki nongshongshnong ba kin ong Em ïa u Drugs".
Halor ka jingdonkam ïa ki lad jingiarap ban tehlakam ïa ka jingkyrni dih droks hapdeng ki samla, u Conrad ula pyntip ba ula shong bishar halor kane ka kam bad sngew ba ka long kaba donkam ban don bun ki Rehabilitation Centre ha kylleng ki jaka kiba shah kjah jur eh ha u droks.
Haba kylli la ka sorkar ka don jingthmu ban thaw ïala ki jong ki Rehabilitation Centre, u Myntri Rangbah ula pynpaw ba u kwah ïa kine ki project ban pyntreikam da ka Public-Private Partnership (PPP) Mode.
U Conrad ula kyntu ïa ki Kynhun treimon sngewbha ba kin wan shakhmat ha kaban thaw bun ki Rehabilitation Centre haba kular ruh ba ka Sorkar ka long kaba kloi ban kyrshan ïa ki.
Hato ka Sorkar kan kynthup lang hapoh ka Megha Health Insurance Scheme (MHIS) ban ai jingsumar ïa kiba kyr ni dih droks haba buh hakhmat ïa ka jingrem dor ban phah sumar ha ki jaka sumar shimet, u Conrad ula ong “Ka Sorkar kan shimkhia ïa kane ka bynta bad kan sa shong bishar ïa kaei kaba dei ban leh".
Kumba long mynta,ki don haduh 11,400 ngut ki nongdih droks ha Jylla Meghalaya kat kum ka kaiphod halor ka survey “Magnitude of Substance Use in India" bala pyllait ha u bnai Rymphang 2019.
Ïa kane ka survey la leh da ka Ministry of Social Justice and Empowerment ha ryngkat ka jingiatreilang bad ka National Drug Dependence Treatment Centre (NDDTC lem bad ka All India Institute of Medical Sciences (AIIMS), New Delhi.
Shillong, Jymmang, 12: Watla ki paidbah nongshong shnong ki ju khmihlynti bha ban ïohi ïa ka jingïatreilang hapdeng ki seng riewlum ha kane ka jylla, hynrei ha kane ka kynti ka Hills State Peoples Democratic Party (HSPDP) bad ka United Democratic Party (UDP) kiba ju ïatreilang baroh shikatta hapoh ka shatri jong ka Regional Democratic Alliance (RDA) shwa jong ka Ilekshon 2018, ki la rai ban ïa ïaid noh ka la jong ka lynti ha kaba kan ym don shuh ka jingïatreilang ha shwa ka elekshon ka ban sa long ha u snem 2023 sha ka Iingdorbar Thawaiñ ka Jylla.
Ha ka jingïakren bad ki lad pathai khubor ha ka sngi Palei, u President ka Hills State Peoples Democratic Party (HSPDP) u Bah KP Pangniang, u la ong, “ka RDA ba la pynkha ha ka por jong u President barim ka UDP u Dr.
Donkupar Roy bad u President barim ka HSPDP u Bah Ardent Basawiawmoit, ha ka por ba la pynlong ïa ka jingïalang ha u Rymphang, nga la pynpaw ba ka RDA ka dang dei ban tyllun shakhmat tangba kan ym don shuh ka jingïatreilang hashwa ka elekshon kumba ngi la leh ha u snem 2018.
"“Ïa kata nga la pyrshang ban pyrshang ban pynkynmaw ïa u Chairman bad ïa u Secretary jong ka RDA naduh u Nohprah, 2021 ba la dei ban khot jingïalang khah khah hynrei na ka liang jong ka HSPDP ka burom ïa ka RDA bad ngi sngewdonkam ba kan don ka RDA bad ka jingïatreilang jong ki party riewlum kumba ngi sngewdonkam ma ngi (HSPDP) ai ngin ïaid shaphrang," u la ong.
“Kumba la mih dang shen ha ka kotkhubor ba ka UDP bad ka HSPDP kin ïaid noh la kajong te ïa kata ngam tip bad mano ba pynpra ïa kata hynrei kum u President ka HSPDP ngim pat shim rai ban ïaid noh la ka jong," la ong u Bah Pangniang.
“Ngi dang ap khmihlynti ba ka RDA kan ïaid shaphrang ha ka jingïadei jong ngi ki ar tylli ki Party wat lada kam don shuh ka jingïatreilang ba ka UDP hashwa ka Ilekshon," u la bynrap.
“Ka rai ban ym ïatreilang shuh hashwa ka Ilekshon ka dei kaba la shim hashwa ka elekshon MDC.
Lehse ka jingïatreilang ka lah ban long hadien ka Ilekshon.
Ïa kane ngi ladep ïathir sani bha,’ la ïathuh u Bah Pangniang.
Shillong, Jymmang 12: Ka Jylla mynta kala kiew sha ka 13 ngut ha ka jingdon jong ki briew ba dang pang Covid-19 ne ki active case.
Kane ka jingpang kala don mynta satang ha ki saw tylli ki District ka Jylla kiba kynthup ïa ka East Khasi Hills ka ba don 8 ngut ki Nongpang, ka Ri-Bhoi kaba don 3 ngut bad ka West Garo Hills-1bad East Jaiñtia Hills-1.
Ha kine ki arphew saw kynta bala leit noh, 6 ngut kila ïabit thymmai ïa ka jingpang bad kiba nang koit ki don 5 ngut.
Ka jingdon jong kiba ïap haduh mynta kala kot 1593 ngut.
Haduh 93818 ngut ki briew kila ïabit ïa kane ka jingpang ha kine ki laisnem mynta hynrei haduh 92212 ngut kila ïoh pat ïa ka jingkoit.
Shillong, Jymmang, 12: Ka Sorkar Jylla ha ka sngi Palei ka la mynjur ïa ka jingtyrwa jong ka Federation of All School Teachers of Meghalaya (FASToM) hadien ba u Myntri Rangbah ka Jylla u Conrad Kongkal Sangma u la khot ïakren ïa ki nongïalam ka Seng.
Ha ka jingïakren bad ki lad pathai khubor hadien ka jingïakynduh ïa u Myntri Rangbah, u Nongaiktien jong ka FASToM u Samla Mayborn Lyngdoh ula ong, “u Myntri Rangbah u la pan por namarba ka File ba la pynkhreh na ka tnat Pule Puthi ka la poi artat sha ka Kynhun Myntri bad yn donkam haduh lai sien ïa ka Kynhun Myntri ban shong jingïalang bad ïa ka jingtyrwa jong ngi yn sa mynjur da ka Kynhun Myntri.
"Une u nongïalam ka FASToM u la kyntait ruh ban ïathuh eiei haba kylli hato ka Sorkar ka pdiang neem ïa ka jingtyrwa ban kyntiew ïa ka tulop.
“Ka jingkular kaba ngi ïoh halor ka jingtyrwa ban pynkiew ïa ka tulop kan long kaba ngi ladep dawa lane ka lah ban long kaba kham bha ruh.
Ngin ïai ap ïa kata.
Ïa ka jingtyrwa kaba ngi la phah nyngkong ki (Tnat Pule Puthi) la kham pynbha shuh shuh bad la kynthup lang ruh ïa ki nonghikai Science bad Hindi," u la ong.
U la ïathuh ba u Myntri Rangbah u la ai ka jingkular ba lada kumno kumno ka Sorkar ka lah ban shim ruh ïa ka rai wat tang ha ka jingïalang banyngkong jong ka Kynhun Myntri bad kaba lah ruh ban shimpor hapoh shi bnai namarba ka jingïalang jong ka kynhun myntri ka ju long la kumno kumno shisien ha ka shiphew sngi.
“Ïa ka jingïakhih ngin ym pat pynkut hynrei ngin ap shwa.
Katba ngi dang ap (ïa ka rai na ka Sorkar) ngin leit phai biang sha ki kamra klas," u la ong.
Haba kylli, une u Nongaiktien jong ka FASToM u la ong, “hadien ba ngi la ïakynduh na ka por sha ka por ïa ki Ophisar jong ka tnat Pule Puthi ngi la sngewthuh ïa ka (jinghiran) ka pla tyngka jong ka Sorkar bad ngi la tyrwa sha ka Sorkar ban shu pynkiew da ka tulop kaba T.
18 hajar bad ban pynkiew ïa ka jingsiew tulop kaba 5% manla u snem.
"Shwa kane, naduh ka por 1030 baje mynstep, la sakhi ba ki nonghikai na kylleng ka rilum Khasi, Jaiñtia bad Garo ki la ïalum lymbung ha lynti ïaid kjat ha IGP Point hadien ba ka FASToM ha ka sngi Balang ka la byrngem ba ki nonghikai kin pynlong ruh da ka jingsahmiet ha surok katba u Myntri Rangbah ka Jylla um pat khot ïakren ïa ki nongïalam jong ka Seng.
La sakhi ruh ba ki Pulit ki la pynkhlaiñ bha ïa ka jingpahara ha ophis Main Secretariat bad ha IGP Point kum ka jingpynkhreh lypa ïoh mih kino kino ki jingjia.
Hynrei hadien ba u Myntri Rangbah u la khot ïakren bad ai ka jingkular ha ki nongïalam jong ka FASToM ha ka por shiteng sngi, ki nonghikai ki la leit phai noh sha la ing da kaba suk mynsiem.
U Myntri Rangbah u Conrad Sangma ha ka jingïakren bad ki lad pathai khubor u la ong, “ka tnat Pule Puthi ka ladep ïakynduh ïa ki nongïalam jong ki nonghikai Adhoc kiba la pynpaw halor ka jingdawa ban kyntiew ïa ka jingsiew tulop na kaba ju siew baroh shikatta.
Ïa mynta ka File ka dang ïaid bad tad ynda ka la poi ha ka miej jong nga, ngan sa pynkhreh ban rah ïatai sha ka jingïalang jong ka Kynhun Myntri.
"Rah ka HSPDP hakhmat ka MDA ïa ka jingeh ki nonghikai Adhoc: Ka Hill State Peoples Democratic Party (HSPDP) ha ka sngi Palei ka la pynsngew hakhmat ka jingïalang jong ka Coordination Committee jong ka kynhun Meghalaya Democratic Alliance (MDA) kaba bat ïa u lakam synshar halor ka jingdawa jong ki nonghikai skul Adhoc.
Ha ka jingïakren bad ki lad pathai khubor, u President jong ka Party u Bah KP Pangniang u la ïathuh ba u Myntri Rangbah u Conrad Kongkal Sangma u la ïathuh ba ka tnat Pule Puthi ka dang bishar halaor kane ka jingdawa namarba ka Sorkar ka don hapdeng ka jinghiran pisa.
Kane ka jingïalang jong ka MDA ka la long hashwa ba ki nongïalam ka FASToM kin ïakynduh ïa u Conrad Sangma.
Shillong, Jymmang 12: U MLA ka Umroi Constituency Bah George B Lyngdoh ula kyntait ïa ka jingmih khubor ba u don ka jingthmu ban phet noh na ka All India Congress Committee (AITC) bad pyniasoh sha kiwei pat ki seng saiñ pyrthei hashuwa ka elekshon MLA 2023.
“Ngam don satia kano kano ka jingthmu ban leit iasoh sha kiwei pat ki Seng.
Nga kren hangne tang na ka bynta ïalade bad ym na ka bynta kiwei pat ki para MLA" ong une u MLA uba dei u Vice President ka AITC Meghalaya.
U Bah George uba dei ruh u Chief Whip ka Liang Pyrshah ha Ïingdorbar Thaw Aiñ ka Jylla, ula pynpaw ba u shem ïa kane ka jingthoh ha ki lad pathai khubor ba ki long thamula bad kiba ïalam bakla.
“Ka long ka jingshisha ba ki la don ki seng saiñpyrthei kiba la wan ban ïakren bad nga ryngkat bad ki jingtyrwa bad ki jingpynbiej kiba bun rukom.
Kane ka la ïaid mynta la katto katne bnai.
Hynrei kaei kaba nga sngewthuh ka long ba kane ka jingtyrwa bad jingpynbiej ka pynpaw ïa ka jingbym kheiñ snep jong kine ki seng saiñpyrthei ïa la ki jong ki nongïalam ha ki shnong bad ki paidbah nongkyrshan ki jong ki.
Ka pyni ruh ba kine ki seng saiñpyrthei ki long kiba kloi ban hiar haduh kano kano ka kyrdan ruh tang ban tan ïa ki MLA kiba mynta" ula ong.
Une u MLA ka AITC ula ong “Ki jingtyrwa kiba pyrshang pynjawdud bad pynbiej ki dei tang ki jingthmu ban pynsngap jar ïa ki nongïalam kiba ju kren barabor na ka bynta ki jingeh jong ki paidbah.
Da kaba leh kumne, ki thmu ruh ban pynklet ïa ki paidbah ïa ki jingeh kiba ki la mad namar ki kam be-aiñ bad ka jingbym ïaid beit ka synshar ka khadar kiba ngi sakhi hapoh ka jingïalam jong kane ka sorkar ba mynta".
“Halade hi nga shim ba ka saiñ hima sima ka dei ka kam kaba kyntang na ka bynta ban ai ïa ka kti kamon kti ka diang ha ka jingpyrshang ban pynurlong ïa ki jingangnud jong ki paidbah.
Ngim dei kiba lalot shuki ha Secretariat" ula bynrap.
Haba pynpaw ba ka jingdon jong u kum u MLA ka long ba kren ïa ki jingeh jong ki paidbah bad ïa ka jingbym ïaid beit ka synshar ka khadar, u Bah George ula ong “Ngi la ïohi ïa ki jingdkoh ha ka jingsynshar la jan man la ka sngi.
Kane ka sorkar kaba mynta ba ïadonkti lang ki seng saiñ pyrthei bapher bapher hapoh ka lama jong ka Meghalaya Democratic Alliance ka hap ban shim jingkitkhlieh halor kine ki jingdkoh bad jingbym biang ka synshar ka khadar, bad na ka bynta ka jingpynbud nam ïa ka kyrteng jong ka Meghalaya".
Une u Heh ka AITC ula ong “Kum ka Liang Pyrshah, ka AITC kan ïai bteng ban kren na ka bynta ki mat kiba ktah ïa ki paidbah bad ban long ka sur jong ki nongshong shnong.
Namar kata, nga kwah ban pynshai biang sa shisien ba baroh ki jingmih khubor ba la kam ba ngan leit pynïasoh noh sha kiwei pat ki seng ki long kiba bakla bad kiba ïalam bakla".
“Ngan ïaineh ha ka AITC bad ngam don jingthmu eiei ban leit pynïasoh sha kiwei pat ki seng" ula pynkut.
Da kaba pynbha ïa ka Municipal Sollid Wastes (Management and Handling) Rules 2000 ka sorkar kala pynbha bad pynmih thymmai ïa ka Solid Waste Management Rules, 2016 ha ka 8 tarik u Ïaïong, 2016.
Ki bynta bakongsan jong ka SWM Rules, 2016:Kane ka rul kam treikam ha baroh ki sor bad ki khap sor, ki census town katkum bala pynbna da u Registrar General and Census Commissioner of India, ki tnat sorkar pdeng, ki jaka ïaid pilkrim, ki jaka niam bad kiba don khanatang katkum bala pynbna da ka sorkar na ka por shaka por.
Bad wat ki longing, ki skul, ki jaka ïew bad ki jaka bym shong briew ruh kiba pynmih ñiut lait not ki jakhlia kiba mih na ki kharkhana, ki jakhlia kiba don jingma, ki kynja dawa ba dong jingma, ki jakhlia na mih na ki jaka sumar briew, kiba mih na ki kor kiba ngi pyndonkam, ki bateri, ki ñiut kiba long bih namar kine ki hap hapoh ka kawei pat ka kyndon kata ka Environment (Protection) Act, 1986.
Ka kamram jong ki nongpynmih ñiut:(1) Ki nongpynmih ñiut baroh ki dei:(a) Ban pynïakhlad bad buh ïa ki ñiut kiba ki pynmih ha ki lai tylli ki borti thehñiut, kaba pyut shi jaka, ka bym pyut bad ki jakhlia kiba don jingma kiba mih na ïng briew.
Ïa kine ki borti pyllang ñiut ki dei ban ai ha ki nonglum ñiut katkum ka jingpynbeit jong ki bor ba dei peit.
(b) ïa ki jakhlia kum ki jingsop khyllung, ki jañ poi-jingpoi bad kiwei kiwei dei ban buh ha ki pla kiba la ai da ki kompani ba shna ïa kine ki mar ne ha ki pla ba kyrpang katkum ka jingbthah jong ka bor shnong, ïa kine dei ban buh ha ki jaka pynlang naka bynta ki ñiut kiba rkhiang ne ki bym pyut.
(c) ïa ki mar ki mata kiba mih na kaba tei, shna ne na kaba pynpra ïa ka ïng ki sem dei ban bret katkum ki kyndon bala buh ha ka Construction and Demolition of Waste Management Rules 2016.
(d) Bad ïa jhur ki soh kiba mih na ka kper dei ban bret katkum ka jingbthah jong ka bor shnong.
(2) Ki nongpynmih ñiut kim bit ban bret, thang ne tlep ïa ki ñiut kiba ki pynmih la ka long ha ki lynti syngkeñ, jaka paidbah ba madan, habar ïng ki briew ne ha ki nala ne ki um ki wah.
(3) Baroh ki nong pynmih ñiut kin hap siew na ka bynta ka kam kaba ïadei bad ka jingpynïaid kam ïa ka ñiut katkum bala bthah da ki bor pynïaid.
(4) Ym bit ban pynlong jingïalang ne jingïakynduh kaba don palat 100 ngut ki briew ha kano kano ka jaka ka bym don laisen, khlem da pyntip ïa ki bor ba dei peit ym duna ïa ka lai sngi hashwa ban pynlong ïa ka jingïalang.
Bad u nongpynlong ïa kine ki jingïakynduh u dei ban pynthikna ban pynkhlad na trai ïa ka ñiut bad ban aiti ïa kane ka ñiut kaba la pynïakhlad ha ki nonglum kiba la buh da ki bor ba dei peit.
(5) Uwei pa uwei u u nongdie madan u dei ban buh la ka jong ka jaka pynlang ïa ka ñiut kaba u pynmih kum ka bam kaba tam, ki pela ne pliang ba pyndonkam tang shisien, ki jingsong, ki jhur ne ki soh bad u dei ban ai ïa kine ha ka jaka pyllang ne ka kali kit ñiut ba pynïaid da ka bor ba dei peit.
(6) Baroh ki kyntoit, ki dong ba shong briew, ki nongpynïaid ïa ki ïew ki dei ban pynthikna ban pynïakhlad ïa ki ñiut na ka jaka ba pynmih hi hapoh shisnem naduh bala pynmih ïa kane ka rul (April 2016).
Ïa kane ki lah ban leh da kaba ïatreilang bad ki bor ba dei peit bad ban pynïakhlad ïa ki ñiut da kaba pyndonkam ïa ki borti ba kyrpang bad aiti ïa ki ha ki nonglum ñiut.
Ïa ka ñiut kaba pyut dei ban pynkylla sboh bad ïa kiwei pat dei ban aiti sha ki nonglum ñiut.
(7) Baroh ki jaka ne ki skul/ophis kiba don ka jingheh palat ïa ka 5000 sqm da kaba ïatreilang bad ki bor ba dei peit, ki dei ban pynthikna ban pynïakhlad ïa ka ñiut na jaka pynmih hi hapoh shisnem naduh bala pynlong añ ïa kane ka rul.
Dei ban leh katkum bala bthah ha kane ka rul bad lada ka long kaba lah ïa kaba pyut ki lah ban pynkylla sboh bad kaba sah dei ban aiti sha ki nonglum ñiut.
(8) Baroh ki hotel bad ki dukan bam ki dei ban pynïakhlad ïa ki ñiut bad leh katkum bala bthah ha kane ka rul ban pynïakhlad ïa ka jhep na trai bad ban ai ïa kaba sah sha ki nonglum katkum ka jingbthah jong ki bor ba dei peit.
Ïa kaba pyut dei ban pynkylla sboh bad kaba sah dei ban aiti ha ki nonglum jhep katkum ka jingpynbeit jong ki bor ba dei peit.
Ka Ministry of Environment, Forest and Climate Change kan kitkhlieh ban pyntreikam ïa kane ka rul kumjuh ruh kan khmih bniah ïa ka jingpyntreikam ïa kane ka rul ha ka ri hi baroh kawei.
Ka dei ban thaw ïa ka Central Monitoring Committee hapoh ka jingpynïaid jong u Secretary, Ministry of Environment, Forest and Climate Change bad kan kynthup ïa ki ophisar kiba duna ka kyrdan Joint Secretary ne ki nong ai buit na kine ki tnat sorkar: Ministry of Urban Development 2) Ministry of Rural Development 3) Ministry of Chemicals and Fertilizers 4) Ministry of Agriculture 5) Central Pollution Control Board 6) Lai ngut na ki State Pollution Control Boards or Pollution Control Committees da kaba ïa kylliang 7) Urban Development Departments na ki lai tylli ki jylla da kaba ïa kylliang 8) Rural Development Departments na ki artylli ki sorkar jylla kine ruh da kaba ïa kylliang 9) Lai tylli Urban Local bodies da kaba ïa kylliang 10) Ar tylli ki shnong census towns kine ruh da kaba ïa kylliang (rotation) 11) FICCI, CII 12) Ar ngut pat na ki briew kiba shephang ha kane ka kam.
Kane ka Central Monitoring Committee ka dei ban ïa kynduh ymduna ïa ka shisien haka shisnem ban peit bniah bad khmih bha ïa ka rukom pyntreikam ïa kane ka rul.
Ka Ministry of Environment, Forest and Climate Change ka lah ban thung shipor (co-opt) ïa ki riewshephang lada ka sngew donkam.
Dei ban pynthymmai ïa ka Committee shisien lai snem.
Shillong, Jymmang, 12: Ka Hill State Peoples Democratic Party (HSPDP) ka don mynta hapdeng ka umdum bad ka jingbym shai hadien ba ki khubor hamsaïa ki la pur stet bha ba ki arngut ki MLA ka Party kiba kynthup ïa u MLA na Mawkyrwat Constituency u Bah Renikton L.
Tongkhar bad u MLA na Sohiong Constituency u Bah Samlin Malngiang ki la thmu ban phet noh na ka HSPDP hashwa ka Ilekshon 2023.
Ki khubor hamasaïa ki la pur stet ha kine ki khyndiat sngi ba u Bah Renikton un leit pynïasoh sha ka UDP katba u Bah Samlin un leit pynïasoh sha ka NPP.
Ha ka jingïakren bad ki lad pathai khubor ha ka sngi Palei, u Bah KP Pangniang u la ong, “kum ka party ngim sngewphylla shuh ïa kine ki jingjia bad kum ka party ka ieh hi ha ka jingstad jong ki.
Ka party ka la leh ïa kaba bha tam.
Nga ladep pynsngew ha ki, lada kim don shuh ka jingsngewtynnat ïa ka party ruh ne ïoh lehse ka don ka daw ba ka party ka lehbeiñ ïa phi ruh ne phi thmu ban leit shawei ruh balei ban da sngewlehraiñ ban ïathuh ïa ngi.
Ngim don eiei ban sngewsih bad ngim don eiei kaba lah ban khang ïa ki ruh.
Ka shong ha ka mon jong ki.
Hynrei haduh mynta hi kim shym pat ai kano kano ka khubor kaba shai.
"“Da lade hi ruh nga la pyrshang ban kylli na ki, la phi dang skhem ha ka party ne phin mih noh.
Nga la ai jingmut ruh ba lada ki kwah ban mih noh na ka party kan jin da la bha ba kin ai jingtip noh kham kloi khnang ba ngin ïoh pynkhreh bha ïa ka party," ula ong.
“Hynrei haduh mynta ki ong beit Em," la ïathuh une u nongïalam ka HSPDP.
Kat haduh mynta ka HSPDP ka la nang pynkhreh shaid shaid ban sei ïa ki kyrtong ha rilum Khasi bad Jaiñtia da kaba pynskhem ïa ki Block bad ki Circle.
Shillong, Jymmang 12: Ka Seng jong ki nongshoh doh masi, ka Khasi Jaintia Butcher Welfare Assiociation (KJWBA), ka la kynnoh ba ki khyrdop kiba dei ban peit ïa ka koit ka khiah ki masi shuw aban rung sha jylla, ki kylla long pynban ki khydop lum pisa.
U President jong ka Seng, u Bah Generous Warlarpih, haba ïakren bad ki nongthoh khubor mynta ka sngi, u la kynnoh ba ka jingshah dawa pisa jong ki dkhot ka long ka ba shyrkhei ha kat ba don ki khyrdop, bad lada ki ïohi lei ba kit ïa ki masi wat ki pulit ruh ki beh thong ia ki nongkhaïi.
“Kaba pynlyngoh ka long ba ka jaka ba la buh ban peit ïa ka koit ka khiah jong ki masi, ka kylla long pynban ka kten dawa pisa", u la ong.
U Bah Warlarpih, u la ïathuh ruh ba hadien ba la mih jingeh ban wanrah masi na shabar, ki nongshoh doh masi ki la leit ban thied tang saw lane san tylli ki masi na la ka jylla bad haba thied na jylla la jong ym ïoh challan, namar na ki nongkyndong kumno kin ai challan.
Hynrei yn da la poi ha ka jaka Check point ka ba dei ban peit ïa ka koit ka khiah jong kine ki masi ki pan ia ki kot ki sla bad lada ngim don ki dawa da ka pisa na ki nongkhaïi masi.
Namar ki jingeh kiba bun bad khamtam eh ka jingbym don jingkyrmen shuh ban lah ban weng ia ki jingeh jong ki nongkhaii masi ha ka jylla, ka seng ka ba la thaw ban peit ia ka bha ka miat ki nongkhaii masi ha ka jylla ka Khasi Jaintia Butcher Welfare Assiociation (KJWBA) ki la shim ia ka rai ban pynsangeh noh ka jingtrei kam ka ne ka Assiociation.
Ha ba ïakren bad ki lad pathai khubor na ka liang u President ka Assiociation u bah Generous Warlarpih u la kynnoh ba ka rai ban sangeh trei kam noh ka KJWBA ka long hadien ba na ka liang ka Sorkar kam lah ban tehlakam ïa ka jingsam pathar ia ki permit bad kumjuh halor ka jingshah dawa pisa na ki ophiser ka Veterinary ki ba don ha check point ha Umling Ri Bhoi District.
U Bah Warlarpih, u la ïathuh ba ïa kane ka Assiociation la seng naduh u snem 1988 kum shibynta ban teh lakam ia ki para dkhot nongkhaii bad nongotdoh ha ka jylla ban pynïaid sha shakhmat ïa ka jingshakri ba kan ïaid beit ïaid ryntih ka jingot doh masi ha ka jylla, hynrei ha ka jingïalang ka ba la long mynta ka sngi ka la shim ïa ka rai ban khylliap lama noh ïa ka ne ka Assiociation na ka daw ba ka Seng kam lah ban weng iaka jingeh jong ki nongkhaii masi ha ka jylla.
Ha ba ïathuh ia ka jingshem jingeh jong ki nongkhaii masi ha ka jylla ki ju mad man ka por na ka liang u bah Warlarpih u la ïathuh ba hadien ba ka Sorkar Assam ka la pyntrei kam ia ka Cattle Prevention Act ha ka jylla Assam, ka Sorkar Jylla ruh ka la iatrei shitom ban iarap ban lah ban pynwanrah ia kine ki masi sha ka jylla “Wat la ngim lah shuh ban thied ia ki masi na ka jylla Assam hynrei ngi dang lah ban wanrah na Utter Pradesh, Bihar bad West Bengal bad ka Sorkar ka la shim khia ban pynbiang ban pynlait ia ki permit"u la ong.
U la ong shuh shuh ba ha kane ka jingai permit ïa ki nongkhaii masi ka wanrah jingeh ïa ki na ka daw ba ka sorkar ka khlem shimkhia ban ban peit bad bishar ïa ki ba dei hok ban ïoh ïa ka permit hynrei ki la shu sam pathar ïa kine bad kane ka permit kam dei ka ba la pynlait ban wanrah ïa ki masi kat kum ka aiñ sha ka jylla.
U la ïathuh ruh ba kawei na ka jingeh ka long namar kim lah shuh ban wanrah ïa ki masi sha ka jylla kumta na ka liang ki nongkhaii masi ki ju leit wad ia ki masi na kylleng ka jylla khamtam na ki thain RiBhoi ,hynrei hangne ruh ka jingeh ka long namar ka jingshah dawa pisa na ka Check point ka ba don ha Umling Ribhoi District.
U wei na ki nongkhaii masi u bah Khrawkupar Kharnaior u la ïathuh ba ka long ka jingeh ka ba khraw wat ban wan rah ia ki masi ki ba ki thied hi na ka jylla ruh “Ka jingeh jong ngi ki nongkhaii masi ka long ka ba kham palat ban ïa ki nongkhaii drok namar ba ngi mad shibun ka jingshah dawa pisa khamtam ha ki thaiñ Patharkhmar terter Ribhoi District ki ba mih na khlaw ruh ki mih ban dawa pisa na ngi"u la bynrap.
Shillong, Jymmang 12: Baroh ki seng saiñ pyrthei kiba iatreilang ha ka sorkar synrop Meghalaya Democratic Alliance (MDA) kila pynpaw ïa ka dak ka jingkyrshan ïa ka soskular (Memorandum of Understanding) bala iasoi hapdeng ka Sorkar Meghalaya bad Assam ban pynbeit noh ïa ki jingïakajia ha ki 6 tylli ki jaka khappud.
Kane kala paw ha ka jingïalang jong ka Meghalaya Democratic Alliance Coordination Committee (MDACC) ba la pynïaid da u Myntri Rangbah ka Jylla Conrad Kongkal Sangma hynne ka sngi palei.
“Ym shym la don mano mano ruh na ki paralok ba iatreilang ha ka sorkar MDA ba kwah ban shong bishar biang (revisit) ïa ka MoU" ong u Myntri Rangbah ka Jylla haba ïakren bad ki lad pathai khubor hadien ka jingïalang.
U Myntri Rangbah ula pyntip ïa kane halor ka jingkylli ki lad pathai khubor la ka don ne em ka jingdawa na ki seng saiñ pyrthei ba iatreilang ha ka MDA ban shong bishar thymmai biang ïa ka MoU bala iasoi da ki ar Jylla, kaba la don mynta ha ka Ministry of Home Affairs (MHA).
Kat kum ka jingïathuh jong u, “Ka jingïalang kala ïakren ïa ki kam khappud halor ki jingsngewkhia bala pynpaw da ki paralok hynrei kam shym la don satia ka jingai jingmut ban khyllie kitab biang ïa ka MoU".
“Ngi la ai ka jingpynshai ïa ki halor kane ka kam bad sngew ruh ba ngi dei ban pynshai sha ki.
Ngi la ju pynshai ruh ïa kiha ki jingkynduh shimet ruh bad ym shym la don satia kano kano ka jingpynsngew ba ki sngewkhia ïa ka MoU" ong u Myntri Rangbah ka Jylla.
Jowai, Jymmang 13: Ka North Liberty Higher Secondary School, Jowai kala wan ha ka kyrdan kaba nyngkong da kaba ïoh ban khur haduh 17 tylli ki takma ksiar ha ka ‘District Level Inter School Athletic Meet 2022′ ba la pynïaid da ka ophis u District Sports Officer ha ryngkat ka jingïatreilang bad ka West Jaiñtia District Sports Association, ha madan Kiang Nangbah Stadium Dongmihsngi, Jowai.
Ha kane ka ‘Inter School Athletic Meet’ la sdang ïa ka naduh ka 11 tarik u Jymmang bad pynkut mynta ka sngi 13 tarik u Jymmang 2022, ha kaba la wan ban ïashim bynta haduh 17 tylli ki skul na kylleng ka West Jaiñtia Hills District, ha ki lai kyrdan kata ka Under-14,16 bad 18 jong ki khynnah Shynrang bad kynthei.
La pynhap pyrda ïa kane ka ‘Inter School Athletic Meet’ wat hapdeng ka jingjur jong u slap haduh ka por nohphai sngi, haba phai sha ka nam ‘Best Team’ na ka liang ka North Liberty HSS ka la jop ha ka Under-14 jong ki khynnah shynrang/kynthei bad ka Under-16 ki kynthei, ka Govt.
Boys HSS ka la jop haka Under-16 ki shynrang bad Under-18 ki synrang, katba ka Kiang Nangbah HSS kala jop ha ka Under-18 ki kynthei.
Ïa ka nam Best Athletic ha ka Under-14 boys la ïoh da u Adrick Da E mi tre Pathaw ka North Liberty HSS.
Ha ka U-14 Girls la ïoh da ka Ham Mylliñ Phawa na ka Jowai Govt.
U.
P RMSA, Under-16 Boys la ïoh da u Iohi Ksan Lyngdoh na ka Govt.
Boys HSS.
Ha ka Under 16 Girls la ïoh da ka Aroma Lyngdoh na ka JNV Mukhla.
Katba ha ka Under-18 Boys la ïoh da u Sajemiki Shylla na ka North Liberty HSS, Ha ka U-18 Girls la ïoh da ka Rideimaia Pasi na ka JNV Mukhla kaba la jop ïa ka Short Put bad Discuss Throw (Ksiar).
Ïa ka nam Best Discipline School la ïoh da ka St.
Micheal & All Angel Secondary School.
Ha kane ka sngi pynhap pyrda la ïadonlang da u District Sports Officer ka WJHD ma K.
Passah, Working President ka WJDSA ma EMH Passah, Vice President ma P.
Lamare, Hony.
General Secretary ma Lammat oo Laloo, u ma Dawanroi Pyrbot lem bad kiwei de.
Shillong, Jymmang 11: Ka Jylla kan sakhi sa kawei pat ka Party thymmai kaban mih pyrthei khyndiat bnai shuwa ka elekshon sha ka Iing Dorbar Thawaiñ ka jylla kaban long la kumno kumno ha u Rymphang – Lber jong u snem ban wan.
Ki tyllong khubor kiba tikna ki ïathuh ba ïa katei ka kynhun ym dei satia kaba thaw da ki heh spah lane ki kynhun jong ki riew paidbah hynrei kadei beit da ki MLA kiba don lang mynta ha ka sorkar synrop jong ka Meghalaya Democratic Alliance (MDA).
Ki khubor ki ïathuh ruh ba ka la don katto katne sien ka jingïakynduh halor katei ka phang ban ïa kren kumno ban pyntyllun shakhmat ïa ka kam.
Na ka liang u Mawphor haba pyrshang ban ïa kren bad uwei na ki dkhot jong katei ka kynhun um shym la treh satia ban kren ei ei ne ban kubur ba ka don kum kata ka jingpynkhreh ban thaw ïa ka party thymmai.
Ha kajuh ka por la ïoh jingtip ruh ba haduh mynta ka jingïakren ka dang ïaid shwa tang hapdeng lai ne saw ngut ki MLA watla ka thong jong ki ka long ban ïoh khring khambun shuh shuh.
Kane ka jingkhihwin ban thaw party thymmai kadei ruh ha ka por ba ka ki nongïalam na kiwei pat ki party ki dang thnem bha ban leit pynïasoh sha ka NPP ne sha ka UDP kiba dei ki ar tylli ki party ba hakhmat eh ha ka sorkar synrop jong ka MDA.
Kumban shu kdew hangne, tang mynta u snem ki la don haduh ar tylli ki party kiba mih thymmai, kata ka Voice of the People ba ïalam da u Bah Ardent Miller Basaïawmoit bad kawei pat ka dei ka All India Trinamool Congress ba ïalam da u Dr.
Mukul Sangma, Myntri Rangbah barim ka jylla.
Jowai, Jymmang 13: Ka Tep Kyndait Government U.
P.
School Tuber Kmaishnong kala pynkut ïaka taïew lehkmen ne ‘Annual School’s Week 2022’ mynta ka sngi ha kaba u Principal ka Jaiñtia Eastern College Dr.
Phervision Nongtdu ula long kum u kongsan.
La sdang ïa kane ka lehkmen naduh ka 10 tarik mynta u bnai da kaba pynlong ïa ki prokram bapher ba pher kum ka jingïalehkai sports ha ki kyrdan Junior bad Sub-Junior, la don ruh ka jingïakop Debate, Quiz, Extempore Speech bad kiwei ba la shim bynta shitrhem da ki khynnah katei ka skul wat hapdeng ka jinghap u slap.
Ha kane ka sngi la don ka jingïalang ba lyngkot ba la pynïaid da u Riquoma Rq.
Laloo u Headmaster ka skul, ha kaba na ka liang u kongsan Dr.
Phervision Nongtdu haba ai jingkren ula pynpaw ka jingsngewkmen ban ïadon bynta lang ha kane ka sngi da kaba kyntu jur ïa ki khynnah skul ban long kiba sumar bha ïa ka jingitynnnad ki sawdong sawkun jong ka mariang namar ka lawei ka shong ha ki khynnah ba mynta.
Ha ka juh ka por ula ai khublei ïa ki bor pynïaid jong ka skul kiba la lah ban pynlong ïa kane ka taïew lehkmen, ha kaba la sam ruh ïa ki khusnam sha ki nongjop bapher bapher ïa ka Best Discipline Group la ïoh da ka Group Dahlia, katba ka Group Desert Rose kala long kum ka Best Group of the Year.
Kiwei de kiba la wan ban ïadon lang ki long u MLA ka thaiñ ma Kyrmen Shylla, Waheh Shnong ka Tuber ma Jiedlang San, u ma Richmond Dkhar, Secretary lem bad ki nonghikai skul.
Shillong, Jymmang 13: Ka PFR Football Academy ha kane ka sngi U Blei kan leit ban ïalehkai paralok pyrshah ïa ka Kaziranga Football Academy ka ban long ha Jawahalal Nehru Stadium Guwahati na ka bynta ka Under 11, Under 13 bad Under 15 naduh ka por 11 baje mynstep.
Ka jingïalehkai hala ïing jong ka PFR Football Academy pyrshah ïa ka Kaziranga Football Academy ka la long ha ka 9 tarik Ïaïong 2022 ha madan MFA Ground Shillong.
Ka jing thmu jong ka Academy ban leit ïashimbynta ha ki lympung lane ki jingïalehkai paralok shabar ka jylla kalong ban kyntiew ïa ka rukom ïalehkai jong ki khynnah, ba ki khynnah kin sngewthuh bad kin mad kumno ki long haba ki ïakynduh bad ki kynhun kiba nabar jong ka jylla bad kumjuh ban ai mynsiem ïa ki khynnah ban shim ïa kane ka jingïalehkai kum ka jingim ha ka lawei ka jong ki.
Naka liang jong ka Academy mynta ka dang don ruh hapdeng ka jing ïakren bad kiwei kiwei ki Club shabar ka jylla na ka bynta ka jingïalehkai paralok ha une u bnai u ban wan, kumta ka Academy ka kyrmen ruh lyngba kine ki sienjam kan sa lah ban sei ïa ki khlur ïalehkai nangne na ka jylla.
Nongstoiñ, Jymmang 13: Ym tang kiba sah ha ki jaka sor, hynrei katkum ka jingïaid ka por, ki kmie ki kpa na kylleng ki bynta ka West Khasi Hills ki la nang sngew thuh ïa ka jingkordor jong ka pule puthi.
Haba ïakren bad kiba bun ki longkmie longkpa kiba don ïa ki khun kiba la pyndep ïa ka jingpule ha ki Secondary School, kiba don ruh ka jingthrang ban phah bteng ïa ki khun ha ka jingpule, hynrei namar ba ki dei kiba duk ki shem jingeh ban phah pule ïa ki khun ha sor Shillong, namar kim don ïing lajong bad ki hap ban shu sah wai ha ïing jong ki briew lem bad kiwei kiwei de ki jingeh.
U bah E.
Wanñiang uwei na ki longkpa u la ong ba u don ki khun kiba dei ban leit bteng ïa ka jingpule ha ka Bachelor of Art, hynrei na ka daw ba ka jingduk um lah ban kyrshan bad u hap ban phah shong ïing noh.
Uwei pat ki longkpa u ba don ar ngut ki khun kiba hap ban leit bteng ïa ka jingpule, u la ong ba tang namar ba ki khun ki kwah bad ki thrang ban bteng ïa ka jingpule, u la hap ban phah sha Shillong ryngkat da kaba phah shong ïing briew.
U la ong ba wat ïa ka bai rung skul na ka bynta ar ngut ki khun u shem shitom, namar ka jingrem jong ka bai rung skul ka long shaba palat khamtam ha ki College kiba kham paw.
Kiba bun ki riew rangbah ki la ong ba haba phai ha ki jaka pule kiba don ha Khasi Jaiñtia ba kynthup ïa ki hynñiew tylli ki District, la jan baroh ki College ki dei kiba la pynïaid da ki kynhun Balang bad ki riew shimet bad lehse tang ka Shillong College ka dei kaba la pynïaid da ka sorkar.
Ki la ong ruh ba haba peit pat ïa ka jingkiew sted jong ka jingdon ki samla kiba pass na ki Secondary School, katba nang mih ki snem ka nang kiew bad dei na katei ka daw ba ka bai rung ha ki College ba la pynïaid da ki kynhun Balang bad ki riew shimet ka rem bha.
Ki la ong ruh ba haba ïa nujor bad ka ri lum Garo kaba don tang saw tylli ki District ki College ba la pynïaid da ka sorkar ki don haduh lai tylli kwei ha Tura West Garo Hills, kawei ha Baghmara South Garo Hills bad kawei ha Willamnagar East Garo Hills.
Haba ïa nujor pat ïa ka jingbun briew bad ka jingheh jong ka jaka, ka jingheh jong ka ri lum Garo ka long tang mar shiteng ïa ka rilum Khasi bad Jaiñtia.
Kumta ka por ka la dei ba ki bor ba dei peit ban wanrah noh ïa ka College sorkar ha kane ka District, khnang ba kan long ka jingkyrkhu bad ka jingmyntoi na ka bynta ki samla jong ka District hi baroh kawei.
Shillong, Jymmang 13: Ka Hynñiewtrep Youth Council (HYC) ka dawa ïa ka sorkar ban kan pyntreikam pura ïa ka Meghalaya State Sports Policy 2019 bad kumjuh ruh ïa ka Meghalaya State Youth Policy 2021.
Ka HYC hapoh ka jingïalam u Bah Robertjune Kharjahrin President ka seng ha ka sngi Thohdieng kala leit ban ïakynduh ïa u Myntri ka tnad ïalehkai Bah Banteidor Lyngdoh bad aiti ïa ka dorkhas halor kitei ki ar tylli ki mat jingdawa.
“Ka HYC ka ai khublei shi katdei eh ïa ka sorkar jylla kaba trei shitom ban kyntiew ïa ki jingïalehkai bad ïa ki nongïalehkai bad ruh na bynta ka roi ka par sha ki samla da kaba thaw da ka Meghalaya State Sports Policy 2019 bad Meghalaya State Youth Policy 2021," ong u Bah Kharjahrin.
“Ka HYC ka kyrmen skhem ba ka Meghalaya State Sports Policy 2019 kaba la pynkha da ka sorkar jylla kan kyntiew ïa ki kam ïalehkai bad kan ïarap ruh na bynta ki nongïalehkai hapoh ka jylla.
Hynrei ngi lyngngoh ban ïohi ba ïa ka Meghalaya State Sports Policy kaba la pynmih ha ka 10 tarik Jylliew 2019 haduh mynta ym pat shym la pyntreikam satia.
Ngi dap da ka jingsngewkhia halor kane ka jingpynslem ban pyntreikam ïa kane ka policy kaba long ka jingpynduh mynsiem na bynta ki nongïalehkai," la ong u Bah Robertjune.
Ka HYC kala pynpaw ruh ba ïa ka Meghalaya State Youth Policy 2021 la pynbna ha ka 1 tarik Nailur 2021 hynrei ïa kane ruh haduh mynta mynne ka sorkar kam pat shym la pyntreikam.
Kumta ka seng ka dawa jur ba ka sorkar kan pyntreikam pura noh ïa ka Meghalaya State Sports Policy 2019 bad ruh ïa ka Meghalaya State Youth Policy 2021.
Shillong, Jymmang 13: Ka Nongthymmai SC kala kiew sha ka kyrdan ïalehkai Shillong Premier League (SPL) ha ka samoi ban wan hadien ba kala jop da kaba pynliem da 4-0 pyrshah ïa ka Umphyrnai SC ha ka jingïakhun kaba khatduh ka jong ka ha ka First Division ha ka sngi Thohdieng.
Ha kane ka jingïakhun kaba la pynlong ha madan Third Ground, Polo, Shillong baroh arliang kila ïakhun tyngeh hynrei kila pynlehnoh ei ïa kiba bun ki kabu thep kol.
Katba dang ïaid ki minit ka jingïalehkai kala nang ïathnem bha ha baroh arliang, hynrei dei tad hashwa ban kut ka kylla step ka Nongthymmai kala ïoh ban pynkhih jar kaba dei ha ka minit 45+1 lyngba u Bonafide Kurbah, kumta ka Nongthymmai SC kala ïoh ban lamkhmat da 1-0.
Haba wanphai sha ka kylla miet, ki rangïalehkai ka Nongthymmai SC kila nang ïakhun tyngeh khlem ailad satia, bad da kane ka rukom ïalehkai kala ïoh biang ban pynkhih jar kaba la wan lyngba u Mat Makri ha ka minit ba 51 bad tand katto katne minit u Verjelous Shylla u la thep ïa ka kol kaba lai ha ka minit ba 57 kaba la pynskhem ïa ka kynhun ban nang teh lakam shuh shuh ïa ka jingïalehkai.
Ki rangïalehkai ka Umphyrnai kila pyrshang ban thep kol hynrei na ka daw ka jingbym lah ban pyndep ha ka liang ka thep kol kila hap ban mad ka nam rem ha kaba ka Nongthymmai SC kala ïoh biang ban thep kol lyngba u Ïohbor Nonglyer ha ka minit ba 74.
Lyngba kane ka nam jop ka Nongthymmai SC ka kamai 15 point bad tam da ar point ïa ka Nongrim Hills SC bad lai point ïa ka Sawmer kaban sa ïalehkai khatduh mynta ka sngi Saitjaiñ.
Ka Umphyrnai SC ka kamai 7 point bad sah satang shisien ïalehkai pyrshah ïa ka Imson SC kaba kamai tang shi point.
Ka jingïalehkai mynta ka sngi Saitjaiñ kan long hapdeng ka Sawmer SC pyrshah ïa ka Lawsohtun SC ha ka por 3:30 baje janmiet.
Ka Sawmer SC kan hap ban ïakhun tyngeh ban pynthikna ïalade ban rung sha ka Shillong Premier League ha ryngkat ka Nongthymmai SC.
Mawkyrwat, Jymmang 13: Ka 8th South West Khasi Hills District Level Inter-School Athletic Meet 2022 kaba la sdang ha ka sngi balang mynta ka taïew bad ba la pynlong ha Saitsnad, Mawlangwir, South West Khasi Hills District ka la poi noh sha kaba kut noh mynta ka sngi ka 13 tarik u Jymmang, 2022 ha kaba ka Nativity Higher Secondary School, Mawkyrwat (NHSSM) ka la long ka lahduh napdeng ki 9 tylli ki skul kiba la wan ïashimbynta bad khur ruh haduh 21 tylli ki takma ksiar, 12 ki takma rupa bad 10 ki takma rnong.
Ha kane sngi ban pynkut, la wan ban pynhap pyrda da u bah Carness Sohshang, MDC jong ka Mawkyrwat Constituency u la long u kongsan ha ryngkat u bah S.
C.
Laloo, MSC, Additional Deputy Commissioner, South West Khasi Hills District kum u symbud kongsan, u bah A.
Warbah, BADO jong ka Mawkyrwat C&RD Block lem bad ka jingdonlang ki nonghikai jong ki 9 tylli ki skul.
U bah Carness Sohshang haba kren kum u kongsan u ong ba ka kam ïalehkai ka dei kawei na ki jingïalehkai kilanmet kaba tei ïa ka met, kaba saiñdur ïa ka jingmut jingpyrkhat bad ka jinglong jong u briew bad ka long kaba donkam bha na ka bynta ka jingkoit jingkhiah ha baroh ki liang.
U la ong ruh ba ha kine ki sngi kiba mynta ki briew ki la phai bad shimkhia bha ïa ka kam ïalehkai namar ka ai shibun ki jingmyntoi bad ha kajuh ka por ka long kum ka lad kamai jakpoh bad plie kam plie jam ïa ki khynnah samla.
Shuh shuh u la pynpaw ruh ïa ka jingkmen ban ïohi ba ki khynnah ki la ïashimbynta kaba naduh ka mynsiem da kaba kyntu ruh ïa ki ba kin don ka mynsiem ïaishah bad ka jingsngew shipara.
Ha kajuh ka por u la ïaroh ïa ka jingtreishitom ha kaba ki la wanrah ïa ka nam ka burom bad ka jingsarong ïa ka dong ka thaiñ da ka jinglehbha jong ki ha ka Meghalaya Games 2022 kaba dang shu dep shen ha Nongbah Shillong da kaba ai mynsiem ïa ki ban leh bha shuh shuh ban poi sha ka thong nangne shakhmat.
U la ban jur ïa ka jingdonkam ban don ka jingangnud bad kiba tista ha kano kano ka thong ba ki ki thmu da kaba nang ban siewspah ïa ka por bad ban long kiba phikir ha ka jingim khnang ban lait na ka jingshahteh mraw ha ki jingmlien ba sniew.
Namarkata, u la sneng bad kyntu ïa ki ban hikai bad pynmlien ban ïalehkai bad kilanmet borabor bad ban kiar na kaba pyndonkam ïa ki jingdih pynbuaid kiba lah ban pynsniewdur ïa ka jinglong jingim jong ki.
U bah Carness u la pynkynmaw ruh ba kum ki khynnah skul ki dei ban long kiba minot, kiba trei shitom, kiba tista bad kiba kit khia ha kano kano ka kam kaba ki ki trei bad ban ym pynsepei ïa ka por ha ka jingpule.
U la bynrap ruh ba ha kano kano ka thong kaba ki ïaleh kin don beit kiba shah rem bad kiba jop, hynrei lyngba kane u la ai mynsiem bad pynshlur ïa kiba jop ba kin nangïaid shakhmat bad kiba rem ruh ba kim dei ban noh ne duh mynsiem hynrei ban ïai pyrshang ban ïoh kheit ïa u soh jong ka jingjop.
Namarkata, u la ïaroh ïa kiba jop da kaba ong ba lyngba kum kine ki jingïalehkai, ki khynnah ki ïoh ban pynpaw ïa ki sap ki talent bad ban pyndonkam ha ka rukom kaba dei bad khmih lynti ruh ba kane ka distrik kan nang pynmih shuh ki ‘rang bad ‘thei kynsai ki ban wanrah ka nam ka burom ïa ka dong ka thaiñ lyngba kum kine ki rynsan ïalehkai bad ban long ka nongmuna ïa kiwei bad ban rat dyngkhong ïa baroh ki jingsniew kiba don ha ka imlang sahlang.
Ha kaba kut ha shwa ban khylliap noh ïa ka lama u la kyrkhu kyrdoh ba kin nang kiew shaphang ha ki jingpule bad ka jingïalehkai bad khmih lynti ba shisien ka sngi kin mih shuh bun ki khlur kiba paw ki ban tyngshaiñ ym tang ha ka dong ka thaiñ hynrei ki ban wanrah burom ïa ka ri bad jaidbynriew baroh kawei.
U bah S.
C.
Laloo, MSC, ADC, South West Khasi Hills District ha ka jingkren jong u pynpaw nyngkong eh ka jingainguh ïa U Blei U ba la don ryngkat bad ngi iwei pa iwei wat la hapdeng jong ka jingpynwit jong u slap ha ki por mynstep, hynrei da ka jingisynei jong U U la plie ka lad ban ïoh ban pyndep ïa ki baroh ki bynta ba kum ka ophis jong u DSO ka don ban thmu.
Ha kajuh ka por u la pynkynmaw ruh ba balei donkam ban don ki jingïalehkai? Ka long namar ban don ka mynsiem jong ka jingïashimbynta, ymdei eh ka mynsiem ban jop ne ban noh mynsiem lada shah rem hynrei khamtam eh ban don ka mynsiem ban kwah ïa mihshakhmat ha bynta bapher bapher lyngba ka jingïashimbynta (spirit of participation).
“Lyngba ka jingmih shakhmat jong ki khynnah skul ha ki kam ïalehkai, kan ai bad kan ïarap ïa ka jabieng, ka jingmut jingpyrkhat, ka met ka phad kaba koit kaba khiah", ong u bah Laloo.
Namarkata, ka jingïashimbynta jong ki khynnah skul kan long ruh ka jingai mynsiem na ka bynta ka ophis jong u District Sports Officer ba kan nanglah ban ïai pynlong ïa kum kine ki jait jingïalehkai ha ki snem ki ban wan ruh ha kaba ki khynnah kin nang lah ban ïai kilanmet manla ka sngi bad pynpaw ruh ïa ki sap ki phong ba ki ki don.
U la ong ruh ba ki khynnah skul ki im ha kane ka juk jong ka jingïakhun ne competition, kumta ka long kaba donkam kin nangtrei shitom ym tang ha ki kam ïalehkai hynrei khamtam eh ka pule puthi khnang ba kin nang kiew na kawei ka kyrdan sha kawei pat.
U bah Damang Syngkon, District Sports Officer, South West Khasi Hills District u la ai ki kyntien ai khublei na ka bynta baroh ki nongïashimbynta bad kumjuh ruh ïa ki ophisar sorkar kiba la wan sakhi ha ka sngi ba sdang bad kumjuh ruh ha kane ka sngi ban pynhap pyrda ïa kane ka 8th South West Khasi Hills District Level Inter-School Athletic Meet 2022.
Ha kane ka sngi la sam ruh ïa ki khusnam sha ki nongïalehkai kiba tbit kita ki long ha ka karta ba 14 snem jong ki shynrang ki long u Jobatstar Kharlyngdoh jong ka Mawrwangkynda Church of God Secondary School bad ka Latympang Lyngdoh Marshilong jong ka Nativity Higher Secondary School jong ki kynthei.
Ha ka karta ba 16 snem ki long u Bajoplang Sohshang jong ka Nativity Higher Secondary School na ka liang ki shynrang bad ka Badaphun Nongrem jong ka Nativity Higher Secondary School jong ki kynthei.
Nangta, ha ka karta ba 18 u Batskhemlang Thongnirit jong ka Nativity Higher Secondary School na ka liang ki shynrang katba ka Ibanrisha Kharwanniang jong ka Jakrem Presbyterian Higher Secondary School na ka liang ki kynthei.
Hadien ba la pyndep ïa baroh ki bynta, u kongsan u la ai ka jingpynbna ba ka ïa ka 8th South West Khasi Hills District Level Inter-School Athletic Meet 2022 la pynkut noh mynta ka sngi ka 13 tarik u Jymmang, 2022.
Nongstoiñ, Jymmang 13: Ka Sib Singh Memorial Government Higher Secondary School, ka la rah ïa ka nam lahduh (over all Champion) ha ka lympung 27th Inter School Athletic Meet 2022, kaba la pynlong da ka ophis jong ka District Sports Officer West Khasi Hills District Nongstoiñ.
Na ka liang ka Sib Singh HSS ka la rah ïa kane ka lympung mynta u snem da kaba khur 13 tylli ki Gold Medal, 10 tylli ki Silver Medal bad 8 tylli ki Bronze Medal.
Katba ïa ka khusnam Best Team la ïoh hi da ka Sib Singh HSS bad ïa ka khusnam ba ar la ïoh da ka St Peters HSS.
Shuh shuh, ïa ka khusnam Best Athletes Under-14 boys, la ïoh da u Ïohborlang Nongrem jong ka Sib Singh HSS, Under-14 girls la ïoh da ka Phibapynsuk Kharjana na ka Anderson HSS.
Under-16 boys la ïoh da u Pynshngaiñ Kharbani na ka Sib Singh HSS bad Under-16 girls, la ïoh da ka Wanda Lyngkhoi jong ka Borsing School.
Ïa ka khusnam best Athlete jong ki shynrang kiba 18 snem snem shaneng la ïoh da u Mebanïalam L.
Mawlieh na Nongstoiñ College bad na ka liang ki kynthei pat la ïoh da ka Tiewlari Riangshiang jong ka Nongstoiñ College.
Ha kane ka lympung ba lai sngi kaba la sdang naduh ka sngi balang, ka la don ka jingpynthut na ka daw ka jingjur slap.
Pynban kane ka lympung ka la ïaid beit bad la ïoh ban pynkut noh ha ka por janmiet jong ka sngi thohdieng, ha kaba u MLA Bah Mac Millan Byrsat u la don ryngkat kum u kongsan.
Hynne ka sngi ba pynkut la donlang ruh nalor ki kynrem ki lyndan ba kynthup ïa I DSO Kong Balarina Syiem, ki riew rangbah jong ka thaiñ, ki nonghikai bad ki khynnah skul.
Na ka liang I DSO I la pyntip ba ka State Level Inter School Athletic Meet mynta u snem kan long ha nongbah Shillong naduh ka 31 tarik mynta u bnai haduh ka 2 tarik u bnai ban wan.
Nongstoiñ, Jymmang 13: U ‘lap bah ‘lap san u ba la neh katto katne kynta hynne ka step, u la pynshlei ïa ki wah kiba don ha kylleng ka West Khasi Hills District bad wanrah ruh ïa ka jingshah ktah jong ki ïing ki sem, ki dukan, ki jingthung jingtep bad ka la don ruh ka jingthut ha ka leit ka wan bad ka ïaid ka ieng ki paidbah.
Ha sor Nongstoiñ, ki ar tylli ki wah kiba don hapdeng sor kata ka wah Nonbah bad wah Nondeiñ ki la shlei biang mynta ka kynti, kat haduh ba ka la ktah jur ïa kito khamtam ki ïing kiba don ha ki rud wah.
Bun ki ïing ki la shlei um bad ka jingshah lynshop na kane ka jingjia ka la jur bha.
Pynban watla katta ruh kam shym don kano kano ka jingmynsaw ne shah ktah ki mynsiem briew.
Ha Kynshi ka jingther ‘lap bah ka la ktah ym tang ïa ki ïing briew hynrei ïa ka leit ka wan jong ki kali kiba thmu ban hiar sha Nongstoiñ bad kiba kiew sha Shillong.
Ha kane ka jingjur slap, ka wah Kynshi ka la shlei bad tap lup ïa ki katto katne ki ïing briew, ki skul bad kiwei kiwei.
Ha ka surok na Nongstoiñ sha Mawkyrwat, ka la don ka jingtwa khyndew ba malu mala, namar katei ka surok ka don mynta hapdeng ka jingshna.
Hynrei, ka la ktah pat ïa ka jingïaid beit ki kali khamtam ki kali rit kiba dei ban pynpoi ïa ki briew sha ki shnong bapher bapher.
Na ka liang ki bor pynïaid District ki la buh ruh ka jingmaham sha baroh ki paidbah nongshong shnong, khamtam kito kiba shong ba sah ha ki rud wah, ba kin long kiba phikir bha ïalade namar u slap u lah ban nang jur.
Mawkyrwat, Jymmang 13: Ka jingwan u slap ha ka step jong ka 13 tarik u Jymmang, 2022 ka la pynlong ïa ki wah kiba heh ba kin kiew ha ka jingdon jong ka um haba ïa nujor bad ki snem kiba la leit, haba phai mynta ka la don ka jingjia ba shah tyllep umsaw ïa ki jaka sum kaba don ha Hot Spring ha Umjaraiñ, South West Khasi Hills District.
Ha ka khubor ba la ïoh ban ïa kren bad uwei u samla uba dei ruh ha kajuh ka por u nongpeit nongkhmih ïa katei ka jaka sum ha Hot Spring ula pynpaw ka jingsngewsih kaba khraw namar mynta u snem watla ka por slap kam pat da dei hynrei ka jingslap ka la long kum ha ki por lyiur bah bad kum kane ka jingjia ka la jia ruh ha ki snem kiba leit khamtam ha u snem 2020 ha kaba ka jingshah tyllep um bad ka jingshah pynjot ka ka long kaba bun.
“Ha kine ki snem kiba la dep shwa u snem 2020 kam da long than haduh ban da jot ki tiar ki tar, kum ki jingkhang bad ki tin na jrong, hynrei mynta u snem da ka jingwan u slap ruh ka la long kaba jur watla ka long tang katto katne kynta", ong u samla.
Namarkata, ula ai ruh ki jingkyntu na ka bynta ki paidbah nongshong shnong ba ha kum kine ki por ba don ka jingjur slap ki dei ban kiar ban leit sha ki jaka bah eh ki um namar lada leh shlur palat ïoh kumno re kumno kan wanrah pynban ka jingsngewsih ne duh ruh wat ïa ka jingim briew.
Khliehriat ïaïong 13 : ïa ka “5th District Level Industrial Exhibition," ba ar sngi kynthih ba la pynlong da ka ophis General Manager, District Commerce and Industries Centre, East Jaiñtia Hills District la plie hynnin ka sngi da u Deputy Commissioner, East Jaiñtia Hills District, , u A.
Baranwal, IAS, ba la pynlong ha Wika Complex Compound, Khliehriat West.
Ha kane ka prokram la ia don lang ruh u Bah S.
Pasweth, General Manager, District Commerce & Industries Centre, East Jaiñtia Hills District, Bah G.
Pala, Functional Manager, District Commerce and Industries Centre, Kong M.
Shylla, District Agriculture Officer, Kong O.
Suchiang, District Horticulture Officer, Bah B.
Nongpluh, District Animal Husbandry , ki ophisar na ka tnat Veterinary, Bah R.
Hinge, District Transport Officer, Bah L.
Bareh, Rangbah Shnong Khliehriat West nalor kiwei.
Ha ba kren ha ka jingia lang plie, u A.
Baranwal, IAS, Deputy Commissioner, East Jaiñtia Hills District, Khliehriat u la ong ba ki nongshong shnong jong ka district ki long ki briew ki ba don ïa ki sap ha ki kam lajong bad ka donkam ban kyntiew shuh shuh ha ka ba iadei bad ki kam karkhana bad kiwei pat ki kam khaiï pateng hapoh ka district.
U la ong ruh ba ka jingpynlong ïa ka ba kum kane ka jingpynpaw pyrthei (Exhibition) kan nang plielad ban iamir jignmut bad ki nongseng kam lajong khnang ban sngewthuh halor ki ba bun ki rukom treikam hapoh ka district bad ruh halor ki jingeh ki ba ki trai ka kam ki ïakynduh kumjuh kito ki ba dang sdang ïa la ki jong ki kam khnang ban lah ban weng ïa kine ki jingeh da ka jingiarap jong ki bor district nalor kiwei pat ki tnat sorkar ki ba don hapoh jong ka.
Na ka liang u DC u la ban ruh halor ka jingdonkam ban pynlong ïa ki jingpynshai paidbah halor ki skhim bapher bapher da ka District Commerce and Industries Centre (DCIC) khnang ba ki paidbah kin lah ban shim kabu lyngba kine ki skhim.
Nalor kata u la pyntip ba ka sorkar jylla bad ka sorkar pdeng ki plie ïa ki lad kamai kajih lyngba ki jingiarap pisa kum lyngba ka PMEGP, PRIME ïa ka ba ka sorkar Meghalaya ka ju ai ïa ka jingiarap pisa na ka bynta ban seng ïa ki kam lajong ka ba long T.
5 lak tyngka nalor ka jingiatuklar lang da ka Meghalaya Basin Management Authority.
Katba na ka liang u Bah S.
Pasweth, General Manager, District Commerce & Indus-tries Centre, EJHD, Khliehriat ha ka jingkren u la ong ba ka jingpynlong ïa kane ka Exhi bition ka long shibynta jong ka jingrakhe ïa ka jingdap 50 snem jong ka jylla Meghalaya.
U la ong ruh ba ka jingpynlong ïa kane ka exhibition ka thmu ban khmih halor ka bha ka miat jong kito ki kynhun seng kam ki ba la rejistar hapoh ka UDYAM/UAM bad ruh ban jied ia ki ba kin mihkhmat ia ka district ha ka State bad National Level Exhibition.
Nalor kata u la pynpaw ruh ha ka ba ïadei bad ki skhim bapher bapher ki ba don hapoh ka tnat District Commerce & Industries Centre.
Ha kane ka exhibition ki la don haduh 24 tylli ki jaka pyni ïa ki jingshna bad ki jingpynmih da ki kynhun sengkam naduh ki ba rit ki ba pdeng bad lyngba ki Cooperative Society ka Jaiñtia Hills, kata ka ba kynthup naduh ki jingshna kti ba la shna na ki dieng ki siej, ki jaiñ ki nep ba shu suh bad thaiñ kti, ki umsoh, ngab, ki soh ba la song, ki syntiew, ki soh bad kiwei kiwei.
Ha kane ka exhibition la wan iashim bynta ruh da ki tnat sorkar bapher bapher jong ka district, kata kum na ka ophis u Superintendent of Fisheries, EJHD, District Agriculture Officer & District Horticul ture Officer, District Animal Husbandry & Veterinary Officer, bad napoh ka ophis jong District Handloom.
Kiwei pat ki ba la ai jing kren ha kane ka sngi ki kynthup u Bah G.
Pala, Functional Manager, DCIC, EJHD bd u Bah P.
Suja, FM, Functional Manager, DCIC.
Ka jingma kaba khraw tam ïa kano kano ka jaidbynriew ha kane ka sla pyrthei kadei ka jingklet ne bym tip shuh ki longdien ïala ki khla ka wait, ki riewkhraw pyrkhat kiba la ieng ïaleh ban pylïait im ïala ka jong ka jaidbynriew naka jingshah thombor jong ki bor synshar ki nongwei bad ha ka juh ka por na ka jingshah long mraw sah shi junom.
Lada kylli bha na ki ba bun ki longdien aiu ki tip ne bna ïala ki khla wait, ne shaphang ki riewkhraw pyrkhat ka jaidbynriew, ka jubab ban ïoh kan long kham nïar kiban da tip bnïah bha, hynrei ka shu long thohmut thohmat, ne don ruh kiba shu jubab da kaba shu antad, namar ha ki skul ba ki shong pule, ki khynnah kim ïoh jinghikai ne jingnang tip kaba paka ïa ki khla wait jong ka ri, kiba la ieng ïaleh ban ïada ïala ka jong ka jaidbynriew, na ka jingwan ban thombor, ban dakhol ïaki jaka bad ban seng nongrim syndon ïaka jait jingngeit niam kaba thymmai.
Kum ka jaidbynriew, ngi sngew sarong namar katba nang mih ki sngi, ka seng ki samla pule ka jylla, ka shim ha ïa ka lyngkor da kaba ïai tei ïaki mot dur jong ki khla ka wait ka jaidbynriew, katta kum u Tirot Sing Syiem, Syiem ka Hima Nongkhlaw, u Kiang Nangbah, ïa kaba ngi ngeit skhem ba kin dang ïai bteng ba kan pynim ne ban pynneh bad ruh ban pynsah shuh shuh ïa kiba bun ki khla ka wait ka jaidbynriew, kiba la ieng ban ïada ym tang da ka thma, hynrei wat kiba la ieng ban ïaleh da kaba pynim ruh syndon ïaka tynrai jingngeit, nangta haka thoh ka tar, ka rwai ka siaw ka put ka tem tynrai.
Ngi ïa im ïa long ïa man ha ka juk kaba ïaki khana sahnam pateng la pateng la lah ruh ban wanrah ha ki dur ba-im, da kaba ki nongthoh kot kiba batai shaphang ka jingim ki khla ka wait, mynta ngi lah ruh ba ngin saiñ dur saiñ dar ïaki ha ki rukom ban shna pynwandur ïaki ha ka phlim, lehse ka khana (animation) shaphang ‘U Syiem’, ka donkam bha ba kan ïoh ba kan rung noh shi syndon ha man ki kamra jong ki skul kiba don ha ri Khasi-Jaiñtla, namar da ka jingïohi ïa kano kano ka kynja phlim, ka shong junom ha ka jabieng jong ki khynnah, ha kaba kim nym lah shuh ba kin klet ba pleng kum ka jaidbynriew ka don shisha ïaki khla ka wait jong ka ri, ki bym ïapeiñ ïa u sbai ba u nongwei u la bret ha ka lynti ïaid ka jong u ban lait naka jingshah kthong, hynrei ki lum ïala ki rang ïapom, ban pynïeng kein ïala ka jong ka daw, ban im ka pateng longdien kaban wan.
Shuh shuh ka por ka la dei ba ki bor pynïaid skul ha kane ka ri lum Khasi Jaiñtia, ki don kam ba kin pynrung ruh ïaka kynja jingpule kaba kham kyrpang sha ki khynnah, katta ka long ïaka sobjek shaphang ki riewkhraw, ki khla ka wait bad ki myllung kiba kum ka jaidbynriew ki la mih paw, ha kaba ka kam shlur ka jong ki, ka jingïar ka pyrkhat ka pyrdaiñ bad ki kyntien ba ki la thoh ha ka sur ka poetry, da shisha ym tang ba ka shu ktik ïaka jingmut haba pule ïaki, pynban ka da kyrsoi naduh ka thwei jong ka dohnud, ban nang ban ieit bad ban sharai kynthop ïala ka jong ka jaidbynriew.
Ka jingdon ki sobjek ba kyrpang, kan ïai pynim ïaka jaidbynriew, kaba khlieh ïa ki sngi, ki erïong ki erngit ki ïai wan ban beh, ki narsaw ki ïai bteng ba kin sam lyngba ïa kane ka jaidbynriew.
Dei lyngba ka jingdon ki sobjek ba kyrpang, ba kum ka jaidbynriew, kan lah ban ïai bteng ban sei madan shuh shuh ïaki riewkhraw, ki khla ka wait bad ki riewshemphang kiban ieng ïaleh naka bynta ban pynim bad ban pynneh ïaka jinglong kaba kyrpang kum ka jaidbynriew.
Hynrei ka jingeh ka long ba ha man ïa ki rympei ïing, ban shong ha sawdong ka lyngwïar dpei ban sei ïaki tien sneng kitien kraw ïala ki khun ki kti, ki para ki pyrsa kam don shuh, namar ba baroh baroh ïa la im shisha ha katta ka juk kaba la shu ïabeh ïaka kamai spah, ha kaba ym don shuh ka por kaba kylluid kaba ka kmie u kpa, u kñi kin ïoh ïaka por ban ïoh ban ïasyllok shi ïing shi sem.
Shuh shuh don lei lei kiba la tynneng jubor bha ïa la ka jinglong kaba kyrpang, ha kaba wat ka ktien ka thylliej ban ïaken ïa khana ha ïing ka sem, la kren pynban da ka ktien nongwei, hana ba ym sngewnang shuh ban kren ïala ka jong ka ktien, namar ha skul ne kolej ïaka sobjek jong ka ktien Khasi la kyntait ne weng noh shi syndon ïaka sharud bad bym treh ban bteng ban pule ïaka.
Lada kum kine ki jingpyrkhat ki wan ba kin ïai rung ha kane ka pateng kaba mynta, aiu pat kein kan jia ïa kane ka jaidbynriew naka bynta ka pateng kaban dang wan.
Ki jaidbynriew bakhraw tam ha ka pyrthei ki ïai im namar ha kaba nyngkong ki ieng ïaleh ban pynim shwa ïa la ka jong ka ktien, ki da pynïeng rasong ïaka khana jong ki khla ka wait, ïala ki riewkhraw, ki da nguh da dem ne ban da bud shisha ïaki matti ba ki longshwa ki man shwa ki ïalam ïaki.
Kumta, ki khynnah skul bad ki samla pule jong ka jaidbynriew, wat riej ne wat tieng ne sngewleh rain ban nang bad ban tip ïa la ki jong ki khana sah nam jong ki khla ka wait bad ïa ki jong ki riewkhraw, pynban ha ino ma ino I por iba kylluid, shim ïaki kot bad pule pynleit jingmut bha shaphang jong ki, ha kaba ha lyndet phin sa lap bad shem ïaki kynja symboh pyrkhat kiba long kum ki mawlynnai kiban long pat ki spah bah ïaka jingim kaba man la ka sngi ka jong phi.
Jowai, Jymmang 13: Ka sorkar jylla lyngba ka Megha laya State Skill Development Society (MSSDS) kaba hap hapoh ka Labour Department kala sdang ïa ka program kaba ai kyrteng ka ‘Skills Meghalaya’ bad ka thong jong kane ka program kaba san snem ka long ban ai jinghikai haduh shilak ngut ki samla ha ki sap trei kiba pher bapher.
Ha kane ka snem ka sorkar kala don ka jingthmu ban ai jinghikai haduh 20,000 ngut ki samla ha baroh kawei ka jylla.
Mynta ka sngi ka Society of Urban and Rural Empower-ment (SURE) kaba long ka seng kaba la empanelled da ka MSSDS ban long kum kawei na ka Skill Training Provider (STP) hapoh ka jylla kala sdang ïa ka training haka laiñ Integra-ted Farming haka shnong ïalong.
Kane ka dei ka sien kaba nyngkong ba ka Skill Meghalaya kan pynlong ïa ka training hapoh ka West Jañtia Hills Distrik.
Ka training halor ka ‘Integrated Farming’ kala buh ïaka shnong Ïalong haka kyrdan kaba kyrpang kum ka shnong kaba nyngkong ha kaba kum kane ka training la pynlong na kane naka projek.
Haba kren lamkhmat haka jingïalang ban plie ïa kane ka training u Dr H.
H.
Mohrmen ula ïathuh ïa ki kam ba ka seng ka la trei kum ka FOCUS, ka Link Workers Scheme bad kiwei kiwei.
Ula ong ruh ba ha kaba ïadei bad ka ‘Integrated Farming’ ka seng kala pynlong mynshuwa ïa kaba kum kane ka training ïa kaba la bei pisa da ka Asian Development ha ki lai tylli ki shnong, ka Wahïajer, ka Ksehrynchang bad Moosakhia.
Haka jingkren pdiang sngewbha ïa ki nongïa shim bynta baroh ha kane ka training na u ma T Ram Phawa uba long u Waheh Shnong jong ka shnong Ialong uba la ai ka jingïaroh ïa ka SURE ba ka la lah ban wan rah ïa kum kane ka training khnang ba ki nongshong shnong kin lah ban pynheh bad pynjanai ïa ka jingtrei kam jong ki.
Ula ban jur ruh ïa ki Self Help Group (SHG), ki Village Organisation (VO) bad ki Producer Groups (PG) ba kin trei bha khnang ba kin lah ban plie biang ïa ka ïew rud surok (lay bye market) kaba don harud ka surok bah haka shnong Ïalong.
Ula kyntu ruh ïa ki nong shah training ba kin ym dei ban pep ïa ka training khnang ba kin ïoh lut baroh ki jait training.
Ha kane ka jingïalang la ïoh ruh ïa ka jingkren na u ma Lambor Suchen uba dei u Skill Development Officer na ka office Meghalaya State Skill Development Society (MSSDS).
U ma Suchen ula ïathuh shaphang kiba bun ki jait training kiba la pyntreikam da ka MSSDC ïa kiba la ïarap pyntreikam da ki seng treimon sngewbha kum ka SURE.
Namar kumba long mynta ka shnong Ïalong ka don haruh ka surok bha bad ban ka don ka Tourist Spot ha kane ka shnong, ula kyntu ruh ba ki nongshim training ba kin shimkhia ïa ka training khnang ba kin lah ban pymih ïa ki mar kiba ki lah ban die ha kine ki jaka.
Katba ïa ki kyntien ai khublei la ai da ka kong Sngi Dhar kaba long ka Presideng jong ka VO jong ka shnong Ïalong.
Jowai, Jymmang 13: Ka jingbteng jong u slap naduh hynnin ka sngi ka la wanrah ïa ka jingshlei jong ka Wah Myntdu kaba la tap lut ki pynthor kpa kiba don ha ki bynta ka pynthor neiñ bad pynthor wah, kane kala wanrah ruh ka jingtwa kyndew ha ki bynta surok kaba la ktah ïa ka leit ka wan jong ki kali ki mator.
La sakhi ba ka Wah Myntdu kala jur bha ka jingeh jong ka wah kaba ka kynjoh shaduh ki bynta jong ka surok bad ka jingtwa khyndew kala don ha ki bynta jong ka Mynthong, Salaroh, Riatsasim kaba la ktah kumjuh sha ki ïing briew, ka jingtwa kyndew kala don ha ka surok ba dang sep shu shna thymmai ban leit na Jowai sha Amlarem bad kiwei de ki bynta jong ka Ri-Lum Jaiñtia.
La shakhi ruh ba ha u surok National Highway-6 (NH) uba don ha Ummulong ula shah tap haka um kaba ka la bun jingeh ïa ki kali kiba ïaid na u surok bah.
Kumjuh ruh ha Wahiajer bad ha Nartiang ka um kala poi haduh ar ne lai phut ha ki ïing briew, hynrei ym shem la don kano kano ka jingjia ba sngewsih.
Nongpoh, Jymmang 132: U Bah Baiahunlang Makdoh ba ju khot ieid kum u Bah Baia u ba dei ruh u ophisar bala shongthaid naka tnad PWD (Rds) u la rai ban mih pyrthei bad ban aireng ha elekshon sha ka iing dorbar thaw aiñ ka jylla ban long ha u snem 2023 na Mawhati Constituency.
Une u rangbah u dei naka shnong Mawrong ha Ri-Bhoi bad u la pule bad pyndep ïaka kyrdan BE (Civil) na Ahmedabad bad kum juh ruh na Gujarat, bad u la trei kum u ophisar haka tnad PWD la kumba 30 snem hadien ba u la shongthaid noh naka kam bad dei hadien ka jingpyrkhat janai ïaka jinglong jingman ka Mawhati, u tei u rangbah u la shim ïaka rai ban aireng haka elekshon sha ka iing dorbar thaw aiñ ka jylla ha u snem 2023.
Nongpoh, Jymmang 13: Kumba 35 ngut ki kynhun jong ki nongrep na Ri Bhoi kiba ju pynmih ïa ki mar rep ban kyrshan ïa ki nongrep na ka bynta ka iew ka hat ki la ioh jingmyntoi mynta sngi lyngba ka prokram ba la pynlong da ka FOCUS ha Science Hall, Nongpoh ha Ri Bhoi District.
Ban poi sha ka thong jong ka sorkar Meghalaya ban kyntiew ïa ki nongrep la ka dei ha ki kam ban pynmih ïa ki mar rep ne ha ki kam ban pynïaid iew ïa ki Mar rep, ka tnad treikam jong kasorkar ba la tip kum ka Meghalaya Basin Management Authority ha kane ka prokram ba la pynlong mynta ka sngi ka la sap haduh 35 tylli ki Cheque kum ka jingkyrshan ïa ka kynhun ki nongrep kiba ju pynmih ïa ki mar rep mar riang bad ruh ban pynïaid iew ïa ki mar rep ba mih na Ri Bhoi District.
Kine ki Cheque ba la pynlait sha kitei ki kynhun ki noingrep ka la poi kumba T.
20 lakh bad ïa kine ki Cheque la sam ruh sha ki kynhun ki nongrep lyngba kata ka ‘Farmer’s Collectivization ban pyntbit ïa ki nongrep bad ruh ban pynkhlaiñ ha ka kam ban pynmih ïa ki mar rep bad ruh ban pynïaid iew ïa ki mar rep.
Ïa kine ki Cheque ba la ati sha kitei ki kynhun nongrep la sam da u MLA ka Nongpoh, u Bah Mayral Born bad la sakhi lang ruh da ka jingdon lang ki ophisar na ka tnad Meghalaya Basin Development Authority na Ri Bhoi District.
U MLA ka Nongpoh, u Bah Mayral Born syiem, haba kren ha kane ka sngi, u la ai khuble ïa ka sorkar Meghalaya bad kumjuh ruh ïa ka Meghalaya Basin Development Authority kiba la shim khia ban phai khmat kyrpang sha ki nongrep bad u kyrmen skhem ruh lyngba kine ki thong ba la buh da ka sorkar jylla kan dang lah ban kyntiew bad ai jingmyntoi ïa ki nongrep ka jyla.
Ha kawei ka bynta, u la kyrpad ruh ïa ki nongrep ba kin don ka jingkitkhlieh ban ïada ruh ïa ka mariang nalor ka kam rep ka kam riang bad khamtam ban ïada kyprang ïa ki tyllong um bad ki jingdon jingem kiba don hapneh ka mei mariang khnang ba ka pateng ban sa wan kan nym kynduh jingeh halor kata ka jingma kaba ap na ka jingkylla ka bor mariang.
Nongpoh, Jymmang 13: Ka KSU North Khasi Hills District ka la pynrem jur bad takraiñ ïaka sorkar jylla khamtam ïaka tnad Infiltration bad Labour Department ba kam lah ban tehlakam ïaka jingwan rung kyrthlep jong ki bar jylla kiba ioh ban wan rung bad mih bad ban wan trei sahuh katba mon ha kane ka jylla khlem da talasi ïaki kot ki sla ba ki dei ban pynbiang lada ki kwah ban wan trei sha kane ka jylla.
Naka liang ki nongïalam ka KSU North Khasi Hills District kila pynpaw pyrthei ruh ïaka jingbymler ka jingtreikam ka tnad Infiltration bad Labour Department dei hadien ba naka liang ka seng kala leit ban talasi ïaki kot ki sla jong ki bar jylla kiba leit ban trei bylla ha ki karkhana ha MIDC Umiam bad lap ruh ba da ki spah ngut kiba leit trei ha katei ka karkhana kim don ïaki kot ki sla ba biang bad pynkheiñ ïaka Inter-State Migrant Workmen (Regulation of Employment and Conditions of Service) Act 2011.
Ka seng kala pynrem ruh ïa ka jingbymler kam ka Infiltra tion Check Gate bad ki Inspec tor kiba lah thung daka sorkar lyngba ka aiñ Inter State Migrant Workmen (Regulation of Employment and Condition of Service) Act 2011 ha kaba kine ki Inspector kin don ha man ki Community and Rural Develop ment Block ki ban ioh ban leit sha kum kine ki jaka ban leit khynra ïaka Work Permit.
Ka jing bym trei kam jong ka Labour Department ka pynlong ïa ka seng KSU ban shim ïa kane ka sienjam ban khynra work permit naduh ba lah long aiñ ka Workmen Act.
Naka liang ka seng kala maham tyngeh ruh ba nangne shakhmat kan ym shong kli kti ban khynra naphang ïaki bar jylla kiba ban wan trei khlem ki kot ki sla kiba biang, namar lyngba ka jingwan rung kyrthlep jong ki bar jylla kiba khlem kot khlem sla ka lah ruh ban wanrah shibun ki kam sniew khamtam ha kitei ki karkhana bala ju don ruh ki bar jylla kiba ju pyrshang ban thombor ïaki khasi bad ki kynthei khynnah.
Khliehriat iaiong 13: Namar ka jingjur palat u slap bad ka jingbym bit bym biang ki surok bad ki lynti syngkien ha ki thaiñ khappud ha East Jaiñtia Hills District, mynta kine ki lynti ki surok ki la kylla kum ki lynti iaid ki wah bah bad ki kshaid bah ha kaba ym i long shuh ban iaid ki kali bad ban iaid ki briew, halor kane ki paidbah ha ki thaiñ ba khappud bad ka ri Bangladesh ki iakynduh jingeh bad jingsohsat haduh katta katta ha ka leit ka wan.
Ka shnong Borghat, ka dei kawei na ki shnong ha khappud kaba iakynduh kum katei ka jingeh ha kaba ka jingtwa ka khyndew bad ka jinghap ki maw ka la jur bha namar ka jingjur slap, ka um kaba lynshop bad ki maw kiba heh ki maw kiba rit baroh ki wan tuid sha surok ba ju iaid ki kali bad ka jinghap ka um ruh la i kum ka kshaid bad kane ka buh jingma haduh katta katta ïa ki kali ban iaid lyngba na kane ka surok ha Borghat.
Ym tang katta, kane ka jinglong jingman ki surok ha ki thaiñ khappud ki buh jingeh khamtam eh ïa kiba pang ba shitom kiba donkam ban leit shim dawai sha ki jaka sor kum sha Khliehriat, sha Umkiang, kumjuh ruh ki kali kiba kit ïa ki mar rep sha ki jaka ïew bad kumjuh ruh ki kali kiba kit ïa ki mar bam.
Lah ban kynthoh hangne ba dei na ka daw ka jingbym bit bym biang ki surok ki lynti ki syngkien ki paidbah ha ki thaiñ khappud ha East Jaiñtia Hills District kim banse ban ban jam sha kawei pat ka ri kata sha ri Bangladesh ban ioh ïa ki dawai bad ki sumar bad kumjuh ruh ban ioh ïa ki mar bam.
Ym lah ruh ban len ïa ka jingshisha ba ka tnat Border Security Force lyngba ki Border Out Post bapher bapher ruh man ka por ki ju theh ki jingiarap ïa ki paidbah ha ki thaiñ khappud, kum ki mar bam, ki dawai bad kumjuh ruh ki tiar kiba pyndonkam ha iïng ha sem.
Shillong, Jymmang: Ha ka ba ïadei bad ka jingai jingïarap ka ba tang shisien ai sha ki ba haïing hasem jong kito ki ba la khlad noh na ka jingpang Covid-19, na ka laing ka Deputy Commissioner, East Khasi Hills District da kane ka pyntip ba lada jia ba katei ka jingkhlad noh namar ka jingpang Covid-19 ka jia shwa jong ka 20.
03.
2022, na ka liang ki ba haïing hasem ki ba kwah ban wan kam ïa ka jingïarap pisa ki dei ban phah ïa ki jingdonkam ban ïoh ïa kane ka jingïarap hapoh ka 60 sngi naduh ka sngi ka ba khlad.
Katba na ka bynta kito ki ba khlad noh hadien ka 20.
03.
2022, la ai por 90 sngi ba kin wan kam naduh ka sngi ka ba khlad.
ïa ka form ki lah ban ïoh na ka ophis jong ka DDMA/Relief and Rehabilitation Branch, Deputy Commissioner’s Office, Shillong lane na ka ophis jong ki Block Development Officer ki jong ki.
Shillong, Jymmang :Ka YMCA Shillong ka la pynlong ïa ka jingïalang pynkup burom na ka bynta ki samla pule ki ba la pyndep ïa ka course DCA ka ba hynriew bnai hapoh ka jaka aijinghikai computer jong ka YMCA.
Na ka liang u President ka YMCA Shillong, u Most Revd Dr Purely Lyngdoh ha ba ai ïa ka khusnam kyrpang sha u Carl Sagan Ch Momin u ba la wan shakhamt eh na kane ka batch u la ong; ‘mynta ka jingkhang ka la plie na ka bynta ki samla pule ki ba don ïa ka jingtip jingnang ka ba kham bniah ha ka ba ïadei bad ka computer namar ki la kham long halor ha ba ïa nujor bad kiwei pat ki ba pyndep tang ïa ka graduate degree’.
Nalor kata u la ai ruh ka jingkyrkhu kyrdoh ka ba kyrpang kum ki nongshong shnong jong ka jylla bad ka ri ki ba don ïa ka jingkitkhlieh.
Ha kajuh ka por u la ïai ban ruh halor ka jingdonkam ban trei minot bad ym ban shaniah ha ka bok ka nusip.
U la ong ngi ju aijingkyrmen ïa ka ba bha (good luck) ka ba mut ba ngi shaniah ha ka bok ka nusip ym ha ka jingtrei shitom.
Kiwei pat ki ba la ïa don lang ha kane ka prokram ki kynthup ïa u Dr C.
O.
Ryngad, Vice President, Bah J.
R.
