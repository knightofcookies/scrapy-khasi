Shillong:Ka jingpyndonkam ia ka ktien u Blei na baibyl kam don jingkhang ha kano kano ka jaka, hynrei ban pyndonkam tang ban pyniap nia ne ban pynksan iano iano ne jongno jongno, ka long kaba bakla haduh katta katta.
Ia kane la ong u Vicar General ka Jylla Niam Bah Shillong, u Fr.
Richard M.
Majaw haba kren mynta ka sngi sha ki katto katne ngut ki nongthoh khubor.
“Ka ktien jong u blei ka long kum ka wait ar liang syrti, kaba mait sha ka diang bad sha ka mon.
Kam don kano kano ka jingkhang ban pyndonkam ia ka ktien u blei ha kano kano ka bynta hynrei shwa ban pyndonkam ia ka ktien u blei, da pyrkhat bha, da puson na bynta ka jingbha hynrei ym ban pyniap nia ne pynksan iano iano", la ong u Vicar General ka Jylla Niam Bah Shillong.
La sakhi ha kine ki sngi ia ki riew sain pyrthei na ki kynhun bapher bapher kiba la pyndonkam ia ka ktien jong u blei na ka bibyl ha ki rynsan ialap elekshon jongki.
U Vicar General, u Fr.
Richard u la ong ba ha kane ka por elekshon MP, ka jingialap elekshon ka la iaid kylleng kylleng ki jaka da ki kynhun bapher bapher.
“Hynrei tang kawei ka long ba lada pyndonkam ia ka ktien u Blei ban wanrah ia ka jingbha ha ka imlang sahlang, ha ka longbriew manbriew ka long kaba kongsan hynrei lada shu pyndonkam ia ka ktien u Blei khlem sngewthuh khlem da puson ne ban shu iapyniap nia ne pynksan iano re iano ne jongno re jongno, kata ka long kaba bakla haduh katta katta", la ong u Fr.
Richard.
Ka jingngeit blei ka dei kaba kongsan bha ha ka jingim jong u briew, kampher ha ka kano kano ka jingngeit wat ki bym don ha ka niam Khristan ruh.
U Fr.
Richard u la ong ba haba ialap ia ka ktien u Blei, kam dei ba thmu ban pynjop nia iano iano ne ba kwah ban ioh ia kiei kiei namar ba kam dei ka bynta ka ktien u blei.
Ula kyntu ia kiba ieng rynsan ha ki rynsan bapher bapher ki dei ban puson bad pyrkhat bha ba ka ktien jong u blei ka dei ban wanrah ia ka jingbha.
Shillong: Ka KSU East Jaintia hills District Unit, ha ka 6 tarik u Lber 2024 ka la pan jingshai na u Deputy commissioner ka district uba dei ruh u Chairman ka District AYUSH Society ka district halor ka jingsuba bym pyllait ia ki katto katne tylli ki kam kiba kynthup naduh ki post jong ki Ward Boy, Ward Girl,Sweepers, Cook, Chowkidar, Jamandar, Peon bad kiwei kiwei kiba dei ban pynbna paidbah, ka ka jingpynbna ba la pynmih da u DM HO ha ka 15 tarik u Rymphang 2024.
Ka seng ka la pan jingshai bad la buh jingkylli ba hato ia kum kine ki post yn set noh ne kin sa khot pat da kawei ka advertisement.
Ka seng ka suba ba ka la don ruh ka shithi na u Commissioner ka Health department ka sorkar jylla ba la bthah ia ki DC kiba long ruh ki shongknor ka District AYUSH Society ki ban leh iakaba donkam ban pynbeit halor ka recruitment bad iakane ka notification lane circular ym shym la don ha public domain ban shai shuh shuh halor katno tylli ki posts lah bthah ban khot.
Haba pan jingshai na u DC, u la ong ba un hap ban ia phylliew jingmut shwa bad u DMHO ka district uba dei ruh u member secretary ka society halor kane bad yn sa shim ka rai.
Ka seng kan buddien halor kane ka jingkhot thep kam khnang ba kan long kaba khuid bad kaba sngur khlem don kano kano ka niew shiliang ha baroh ki kam.
Shillong:Ka Inspector General of Police (IGP) ka kong Claudia Lyngwa ka la ong ba ki don sa tang kumba 30 ngut ki dkhot ka seng lehnoh Hynniewtrep National Liberation Council-HNLC kiba rieh tngen ha ri Bangladesh.
Haba kren sha ki lad pathai khubor mynta ka sngi, ka kong Claudia ka la ong ba katkum ka jingtip ka tnad pulit, ka jingdon ki dkhot ka HNLC sha Bangladesh ka long hapdeng 20-30 ngut eiei, hynrei kam lah ban tip ki jait tiar ialeh kiba kumno ki don shathie.
Ha kajuh ka por, ka la ong ba dang shen ki pulit kila ioh kem ia u Storgy Lyngdoh uba wan rung tuh na Bangladesh, uba iadon bynta ruh ha ka jingiakren iasuk teng bad ka sorkar ha ki bnai ba la leit.
Na ka mobile phone jongu, ki pulit kila iohi ba ka la don ka jingdawa pisa sha kiba bun bah ki briew ha kane ka jylla.
Hynrei, ka la ong ba kane ka jingkem ia u Storgy kam ym ktah ia ka jingiakren iasuk bad ka HNLC.
Halor ka jingkynnoh ba u Storgy u wan ban pyndem ha ki pulit, ka kong Claudia ka la ong ba u Storgy u la leit sha Bangladesh bad la sngewthuh ba lada u kwah ban pyndem, u la dei ban don ha Shillong hynrei ka jingleit phai biang sha Bangladesh bad wan phai biang sha Shillong, ka don kaei kaei.
Ka la ong ba kito kiba ai pisa ha ka jingdawa ka HNLC ne ki seng lehnoh, kin ngat ha ka ain, kaba mut ba baroh kiba dawa bad kiba ai, kin shah trei beit ha ka ain.
Shillong:Ha kaba ïadei bad ka jingkut noh ka jingai por kaba 15 sngi ïa ki skul Missionary Khristan ba kin weng ïa ki motdur u Jisu, ka Maria bad u Diengphna, katto katne ki kynhun shit niam Hindu kila byrngem ban leit mudui da ka mukotduma ha Guwahati High Court pyrshah ïa kine ki Missionari namar ka jingleh ïa ki kam ba pyrshah ïa ka Ri India bad jinglehniam khristan ha ki skul Mission hapoh ka Jylla.
Kane ka kynhun ki Hindu ka dei kaba la ïalam khmat da ka Kutumba Surakshy Parishad.
“Ka kynhun jong ki Seng Sanatan Hindu kila rai ban leit mudui sha Guwahati High Court bad ban file ïa ka PIL halor ka kam ban weng ïa ki jingleh niam bad jingpynïeng mot niam na ki phyllaw ïingskul," ong u President ka Kutumba Surakshya Parishad u Satya Ranjan Borah haba ïakren bad ki lad pathai khubor ha Guwahati Press Club ha ka sngi Ba-ar.
Kine ki seng Hindu kila dawa ban weng ïa baroh ki mot jong u Jisu Khrist bad ka Maria nalor ki diengphna na ki skul Mission.
Kane ka jingdawa ka la mih hadien ka jingjia hapoh ka skul Mission-Calvary English School kaba don ha Balipara, Sonitpur District ha kaba uwei u khynnah 10 snem ula shah shoh bad shah pynshitom tang namar ka jingpynmih ïa ka ktien “Jai Sri Ram" haba plie ïa ka kot hapoh kamra shong klas.
Kane ka jingjia kala jia ha ka 5 tarik u Rymphang.
“Kane ka jingjia ka la pynkheiñ ïa ka Juvenile Justice Act, Article 14,15 jong ka Riti Synshar ka Ri, ka New Education Policy ha ryngkat ka Article 51 (A) jong ka Riti Synshar ka Ri India," ong u Borah.
Ula ong ba hadien kane ka jingjia, ngi la pynpaw ïa ka jingbym sngewtynnad bad ngi la thoh ruh ïa bun ki shithi sha u Lat ka Jylla Assam, Myntri Rangbah.
Chief Secretary bad u Archbishop ka Guwahati nalor u District Commissioner ka Sonitpur District.
Hynrei u ong, ka long kaba sngewsih ïa ka jingbym don jingkitkhlieh bad jingleh bym suitñiew jong ka Sorkar Assam halor kane ka jingjia.
Kane ka kam ka dei kaba la ïakren ruh ha ka Ïingdorbar Thaw Aiñ jong ka Meghalaya ha ka 27 tarik Rymphang ha kaba u Myntri Rangbah ka Jylla Conrad K Sangma ula ong ba ka Sorkar Jylla kan pynshisha shuwa ïa ka khubor halor ka jingthombor ïa ki skul Mission ha Assam shuwa ba un ïakren bad ki bor Sorkar ha Dispur bad ha kajuh ka por ula kular ban ai ïa ka jingïada bad jingshngaiñ ïa ki paidbah kiba sah ha khappud ki ar Jylla.
“Ngi la jubab da ka emai ba kwah ban iakren bad u Myntri Rangbah ka Meghalaya ruh halor kane ka jingsngewkhia jong ngi.
Hynrei ym don mano mano ruh ba kwah ban pynbeit ïa kane ka kam haduh mynta," ong u Borah.
“Kumta ngi la rai ban leit mudui sha Gauhati High Court bad ban file da ka PIL ban weng noh ïa ki jinglehniam bad ka jingbuh mot niam ha ki phyllaw ïingskul," ula ong.
Shillong:Hadien ka jingiawad shnong ia u wei u rangbah ia u ba la tip kyrteng u bah Kynsailin Kharphanbuh,u ba shong ba sah ha Lummawbah Blok-3, Upper Shillong, u ba la jah na la iing naduh ka 1 tarik u Lber 2024, mynhynnin ka sngi baar, ka 5 tarik la lap noh ia kamet iap jong une u rangbah napoh ka khrum jingkieng Umshyrpi ha kapor kumba 2 baje eiei.
U tei u rangbah u la jah na la iing bad khlem wan phai iing shuh naduh ka 11 baje mynstep jong ka 1 tarik u Lber.
Kiba ha iing hadien ba une u rangbah u khlem wan phai iing shuh, ki la pyntip noh mar mar sha ki nongiam shnong ban ia wad.
Kumta na ka liang ka shnong ka la pynbna ban wad shnong ia une u rangbah u ba la jah khlem wan phai iing shuh, ha kaba ki la sdang ban ia wad naduh ka 2 tarik, hynrei kim shym la lap dien eiei bad dei mynta ka sngi ba 5, ki sa lap noh ia kamet u bah Kynsailin.
Ia kamet ïap u bah Kynsailin la lap da ki nong shong shnong ka Lummawbah, katba ki dang ia wad ia u naduh katei ka sngi, bad mar mar ki la pyntip noh sha ki bor pulit bad ha ka ba la wan da ka Special Rescue Team & State Disaster Response Force (SDRF) ban sei ia ka metiap.
“Na ka liang kiba ha iing halor ka jingjah jong une u rangbah u ba bat ia ka mobile number 9402382844, ha ka sngi ba u jah ki la leit ban buh da ka ejahar sha ka officer incharge ka Jhalupara Outpost.
Kum ban shu bynrap shuh shuh, u bah Kynsailin u dei u ba la don ha ka karta kaba la palat ia ka 60 snem.
Shillong:U Superintendent of Police jong ka East Khasi Hills ha ka sngi Baar, ula pynbna ban khang ïaid ïa ki kali heh sha Sohra bad Mawphlang ha ka 8, 9 bad 10 tarik mynta u Bnai.
Katkum ka jingp ynbna, u SP ka EKHD ula pynpaw ba kane ka jingkhang ïa ki kali heh kan treikam naduh ka por 6 baje mynstep haduh 11 baje mynmied.
Ula ong ba kane ka jingkhang ban ïaid ki kali heh kadei namar ba kan don ka Monolith Festival ha Mawphlang ha ka 7, 8 bad 9 tarik u Lber bad kan don ruh ka 22nd Annual General Meeting jong ka KJP Synod Sepngi ha ka 10 tarik u Lber ha Laitryngew, Sohra.
Namar ba ki don kitei ki prokram ïa kaba la khmih lynti ba bun bah ki briew bad ki kali kin poi na kylleng ki District, kumta la pyrkhing ban ïaid ki kali heh ne Heavy Vehicle ban leit sha Sohra bad Mawphlang bad ban mih ruh kumjuh.
Hynrei la shah pat ban ïaid tang ïa ki kali kiba donkam kyrkieh ne ki Emergency Service Vehicles.
Shillong:Ki pulit ka jylla ki la ioh kem ia lai ngut ki briew kynthup u lehnoh barim, halor ka jingpyn khreh jongki ban pynkhie im biang ia ka seng lehnoh ka Garo National Liberation Army-GNLA.
Uwei na kine kiba shah kem, u dei u Singsam K Marak uba 40 snem, na Resubelpara uba dei u dkhot barim ka United Achik Liberation Army-UALA.
Une u dkhot ula don ka mukotduma ruh ha ki pulit ka Assam.
Ia kine lai ngut la kem halor ka ejahar ba la ujor uwei u rangbah ba kila dawa pisa 25 hajar.
Na kine, ki pulit kila ioh kurup ki mobile phone.
U SP ka North Garo Hills, u Bruno A Sangma mynhynnin ka sngi, u la iathuh ba ha ka 7 tarik Kyllalyngkot, 2024, ki pulit kila buddien ia ka jingmih khubor ha social media ba la saphriang ka jingthmu ban pynkhie im biang ia ka GNLA bad ha ka 23 tarik ha utei u bnai, kila ioh pdiang ia ka jingujor ejahar ha Kharkuta Police Station bad dei halor kane, ka nongrim ba kila pynlong ia ka jingthwet bad ioh kem syndon ia kine ki lai ngut.
La iathuh ba ki pulit ki dang pynlong ia ka jingthwet ban kem sa ia kiwei ki dkhot kiba don kumba 7-8 ngut eiei.
Haba bynrap halor kane, u DGP u LR Bishnoi u la ong ba kine ki dkhot ba thmu pynkhie im biang ia ka GNLA, ki pyndonkam da ka buit ban dawa pisa da kaba phah message da ka WhatsApp.
Shillong:U Director General of Police (DGP) u LR Bishnoi mynhynnin ka sngi, u la ong ba tang ha kine ki lai snem ba la leit, ki pulit kila ioh kurup palat T.
300 klur ka pisa bad palat 600 ngut ki briew ki la shah kem halor ka jingiadei bad u drok.
Katkum jingkhein kaba la ai u DGP, ka pyni ba ka jingjyllei u drok ha kane ka jylla, ka la jubor haduh katta katta.
Ka jingkurup ka kynthup ia ki jait drok bapher bapher naduh u heroin, kynja, yaba tab, cough syrup bad kiwei.
Ka jingioh kurup ki pulit ia u marjuna kynja dang shen na Ri-Bhoi haduh 4 hajar kilo tam, ba shong dor 20 klur tyngka eiei, u dei ba wan na Tripura, ka dei ka jingkurup kaba heh tam ha ka jylla.
U DGP u la ong ba ki pulit ki la pyndonkam da ki kor stad mynta ban pynsuk ban thwet ia ki kam beain khamtam ha kaba iadei bad u drok, namar ba ka dei ka jylla kaba long kum ka ktem ban pyniaid iew bad ban iaid lynti namar ba ka iakhap bad ka Assam bad kumjuh ka Bangladesh.
Ka jylla Meghalaya ka la long ruh ha ka jinglong syier namar ba kiba pyndonkam ia u drok kila nang bun man ka sngi, bad kaba long ka jingsngew khia jur.
Halor kane, ka tnad pulit ka la pyllong ia ka jingpynshai paidbah ban pynsngewthuh ia ka jingma kaba shyrkhei bad kumno ban lait na u drok.
Shillong:Mynhynnin ka sngi ka la don ka jingïalang hapdeng ka Tournament Committee ka Shil long Sports Association (SSA) bad ki nongmih khmat jong ki 8 tylli ki club kiba dei ban ïa khun ha ka lympung ïalehkai jong ka Shil long Premier League 2023.
Kane ka jingïalang la pynlong ha ka shlem treikam jong ka SSA kaba don ha SSA Stadium, First Ground, Polo.
Ha kane ka jing ïalang la sngewthuh ba ïa ka rai kaba khatduh kaban shim haba ïadei bad ka jing pynlong ïa ka lympung jong ka SPL 2023, kan dei ha ka 9 tarik, kata ha kane ka sngi Saitjaiñ jong ka ta ïew.
Kum ban shu pynkynmaw ba na ka bynta ka samoi ïalehkai jong u snem 2023, ka SSA ka la lah ban pynlong lut ïa baroh ki lympung ïalehkai kiba dei ki jong ka, kaba long ruh artad katkum ka almanak ïalehkai ka jong ka.
Ki lympung kiba la lah ban pyndep na ka bynta ka samoi ïalehkai jong u snem 2023, ka kynthup naduh ka First Division, Third Division, Second Division, First Division bad la bynrap lang ruh sa ka lympung ïalehkai jong ka Women’s League, ka U-10 bad ka U-14 bad kumjuh ka U-16.
Kumta ka lympung ïalehkai kaba sah jong ka SSA na ka bynta ka samoi ïalehkai u snem 2023 ka dei beit jong ka SPL, kaba juh pynïalehkai ïa ka ha ki ar kylla ne double leg.
Na ka liang ki nongïalam ka SSA bad ki dkhot ba la wan ban mihkhmat ïa ki 8 tylli ki klob kim shym la treh satia ban pathai eiei sha ki nongthoh khubor, da kaba ki la kam ba ïa kaei kaba la ïathir ïa tai ha kane ka jingïalang kaba mynta ka sngi yn sa ïa shong ban ïa pyrkhat bad ban sa shim syndon ïa ka rai kaba khatduh ka jong ka ha ka 9 tarik.
Ki 8 tylli ki klob kiba dei ban ïakhun ha kane ka samoi jong u 2023 ha kane ka lym pung jong ka SPL ka kynthup ïa ka Nong thymmai S&CC, Rang dajied United FC, Saw mer SC, Nangkiew Irat SC, Shillong Lajong FC, Langsning FC, Mawlai SC bad ka Ryntih FC.
Shillong:U MLA barim ka Nongstoin u bah Macmilan Byrsat ula ong ba ka jingpynkhih ka Voice of the People Party (VPP) ia ka Reservation Policy ka jylla, ka long kumba pynhap bom ka America ia ka nongbah Hiroshima ka ri Japan.
U bah Macmilan uba dei u nongialam ka NPP, ula iashim bynta ha ka jingialang ka NPP Mylliem Block, mynta ka sngi ha Mylliem Rngi.
Haba kren ia ka jingktah na ka jingpynkhih ia ka Reservation Policy, u bah Macmilan ula pynkynmaw ia ka jingkren u rangbah shipai ka Japan ha ka thma bah kaba ar, ba ka jingleit hiar thma ka Japan ia ka Pearl Harbor ka America, dei ka jingleh bymman kaba bakla tam, haduh ba ka nongbah Hiroshima, kala kylla dpei hadien ba la shah ther kylla da u bom ha ka America, haduh bym mih eiei shuh haduh mynta.
“Nga kynmaw sah ia ka jingong u rangbah shipai ka Japan ha ka thma bah ba ar ka pyrrhei, ba u ong ba ngi (Japan) ngi la leh ka kam bymman kaba jur ban hiar thma ia ka Pearl Harbour ka America, haduh ba kylla dpei ka nongbah Hiroshima bad ym pat mih eiei haduh mynta.
Kane ka juh ka jia ia ka jingpynkhih ia ka Reservation Policy ha ka jylla", la ong u bah Macmilan.
Ula bynrap, “Kajuh ba ngi la ktah ia ka Reservation Policy, ka Reservation Roster system kaba ktah kylla ia ngi mynta".
U bah Macmilan ula ong ba namar ba shah ialam bakla, ki paidbah ki la sngew shongshit bad don iwei I longkmie ha Nongstoin i la ong ba ki khun jong I, kiba la nang la stad, kin shah khot thungkam namar ka Reservation Policy.
“Ngi shah ialam da ka jingsngew, ngi shah ialam bakla.
Nga dei uba smat ban pule kot khubor, ka don ka jingpynbna ha u snem 2021, na bynta ki 35 tylli ki MCS (Meghalaya Civil Services), hynrei ha u 2023 la pynmih kawei ka jingpynbeit ne corrigendum, na ka 35 la mang mar 14 ia Khasi-Jaintia bad Garo bad 7 ngut la mang ia kiwei na ka daw ka Reservation Roster.
Baroh shi katta, kiba long MCS, kin dei tang u Khasi-Jaintia bad Garo hynrei lyngba kane ka Reservation Roster, mynta yn sa iohi ia u bym dei Khasi-Jaintia ne Garo hynrei da kiwei pat ki jaitbynriew ban long MCS", la ong u bah Macmilan.
U Tbn.
Blinson Kharkrang ba shong ba sah ha Lumpyllun, uba dei u kpa jong i kong priantis kharmuti bad I bah Exorwell Kharmuti i la khlad noh ha ka 4.
3.
24 bad ka jingleit on tep ha ka 6.
3.
24 ha ka Balang presbyyerian lumpyllun, ha karta kaba 100 snem tam.
Shillong:U MLA barim ka Mawlai uba dei ruh u nongialam ka seng NPP, u bah Embhahlang Syiemlieh ula ther ia ki nongialam ka Voice of the People Party VPP halor ka jingpyndonkam ia ka ktien na Bible ha ki rynsan politik, ban ialam bakla ia ki paidbah na bynta ka jingmyntoi shimet.
Haba kren ha ka jingialang ki nongkitkam ka NPP Mylliem Block mynta ka sngi, u bah Embhah ula ong ba la ju iohi ha ki rynsan Social media ba ki nongialam ka VPP ki la pyndonkam ia ka ktien u Blei bad kane kam long kaba dei ban pyndonkam ia ka jingmyntoi ha ka sain pyrthei.
“Nga iohi ha social media, ki nongialam ka seng sain pyrthei (VPP) katba shaba leit, lada kim kren ia ka ktien u Blei, kim nang eiei ban kren, hynrei kynmaw ha ka shithi kaba ar sha ki nong Korin ka ong, u Paul u ong, wat pynlong mar khaïi ia ka ktien u Blei ia ka jingmyntoi shimet ha kam sain pyrthei namar kane ka long pyrshah ia ka mon jong u Blei", la ong u bah Embhahlang.
Ha kajuh ka por, ula ong ba ka kyrtong ka NPP ka Kong Ampareen Lyngdoh, ka dei kaba biang tam napdeng baroh ki kyrtong.
Ym tang katta, ka dei ka longkmie bad kan wanrah ia ka burom bad ka jingsarong ia ka jaitbynriew ba kan leit rung ha Parliament kum ka MP ryngkat ka riam Khasi nylla.
Shillong:Ki riew runar ki la pynïap dusmon ïa uwei u nongñiah tourist taxi ha Nongstoiñ, West Khasi Hills ha ka mied shiteng synnia.
Kane ka jingjia kala jia ha ka por kumba 12:15 baje eiei ha Kynroh Taxi Stand, ong ki Pulit kiba pyntip ba une u nongñiah kali tourist ba kamai Nongstoiñ-Shillong, u dei uba tip kyrteng u Macborn Bonnyson Kharbani uba shong ba sah ha Upper New Nongstoiñ.
Ki bahaïing hasem haba ïakren bad ki nongthoh khubor kila ïathuh ba ha kane ka mied, u Macborn u dang shu dep pynhiar lut ïa ki briew kiba wan na Shillong bad thmu ban wanphai noh sha la Ïing hynrei haba poi ha jaka pynïeng kali, saw ngut ki briew kila ker kut ïa u bad kila kynroi ryngkat ka tim sih tim sang.
Ki ïathuh ba ha katei ka por, uwei u briew uba dung da ka wait na ki bynta jong ka shadem jong u Macborn haduh ba ula kyllon ha madan na katei ka jingshah dung.
Ki la ïathuh ba haba ïoh jingtip ïa kane ka jingjia, kila mareh pynsted sha katei ka jaka pynïeng kali bad kila pynkit noh mar mar ïa u sha Nongstoiñ Civil Hospital hynrei ynda poi ha kane ka jaka sumar, ki doktor kila pyntip ba une u samla ula khlad.
Kiba haïing hasem kila leit ban ujor da ka ejahar halor kane ka jingjia bad ki Pulit ki la pynlong ïa ka jingkhynra kaba jur ha ka thaiñ bad kila ïohkem ïa uwei u briew ba suba donkti uba la tip kyrteng u Medius Mawlot na ka shnong Mawkaton.
Ki Pulit ki ïathuh ba u Medius ula phla ba u dei uba dung ïa u Macborn.
Ka jingtohkit mynta ïa kane ka jingjia kala ïaid shakhmat ban lapdien sa ïa kiwei pat kiba donkti lang.
Ka jingieit jong kiba bun ka la man khriat kane ka dei ka subject kaba nga ju sngewtynnad ban kren.
Hangne ngan shu sot kawei ka dkhot Bible kaba Ong, Te namar ba ka pop ka la man bun bad ka jingieit kiba bun kan man khriat.
(Math.
24:12) Khyndiat eh shaphang ka jingieit Kaei ka jingieit? Ka jingieit ka dei ka jingai bakordor Jong U Blei ba Wei pa iwei ngi donkam ïa ka jingieit naduh ki khynnah khyllung haduh ki tymmen ki kro.
Ka Bible ka ïathuh ba ka jingieit ka ïaishah slem,ka jingieit kam ju pihuiñ ka jingieit kam ju leh sarong ïalade,kam ju pynmeng, kam ju leh khlem akor,kam wad tang ïa kiei kiei Jong lajong,kam shait ban khieh bitar,kam tharai sniew; kam kmen ha ka jingbymhok, hynrei ka ïa kmen lem bad ka jingshisha,ka ïaishahjem ïa kiei baroh ,ka ngeit kloi ïa kiei kiei baroh,ka kyrmen ïa kiei kiei baroh,ka shah ïa kiei kiei baroh.
(1Kor.
13:4-7).
Ka jingieit kaba don ruh ka jingkular ban man bha bad imslem ha ka pyrthei.
(Eph.
6:1-2) Ka jingieit ka mut ka jingburom ka jingkohnguh ka jingaitilut,ka jingshaniah ka len lade bad ka jingngeit.
Haba phai sha kane ka phang pdeng ne ka subject pdeng kaba Ong ka jingieit jong kiba bun ka la man khriat nga kwah ban pashat jingmut khynndiat.
Baroh ki jingsniew ha ka pyrthei ki mih na ka daw ba ka jingieit Jong kiba bun kala man khriat.
Ha kine ki sngi jong ngi mynta haba ngi phai ym don shuh ka shongsuk shongshngaiñ katba shaba phai kylleng sawdong ka pyrthei tang ki jingïaleh, ki jingïaumsnam bad ki jing ïashun para briew.
Ki thma ba shyrkhei bad ki jingsniew ba bun jait ki mih namar ba ka jingieit Jong ki ka la man khriat.
Haba phai hapoh kane ka ri Khasi Jong ngi ruh Jan man ka sngi man ka taïew ngi ïohi ki khubor ba sngewsih ki jingshah pynïap beiñ,ki shah thombor,ki jingïashoh ïadat bad ki shah lehbor ki kynthei khynnah ki jia man ka por.
Kine baroh ki jia namar ba ka jingieit Jong ki ka la man khriat.
Kim don shuh ka jingieit para mynsiem briew, bad ki la duh ka jingïatiplem para briew.
Ka mynsiem jong ki ka long kum ka mynsiem mrad ka jingïatip lem jong ki ka la rung ka mynsiem ksuid kat haduh wat ban shim ïa ka jingim briew da ka pynïap dusmon ïa ki kim sngew eiei shuh.
Ki jingsniew babun jait ki la nang kharoi,ki jingdih buaid kiba bunjait kiba pynbakla ïa ka jingmut jingpyrkhat Jong u briew ki la nangmih katba nangmih ki sngi.
Kine ki jingdih buaid kum ka kyiad, u kynja,u drug bad kiwei kiwei ki jingdih buaid ki long ki nongshun u briew.
Dei kine ki jingdih buaid kaba pynshlur ïa ki bad pynshit ïa ki ban leh ki kam bymman.
Kat haduh haba ki la shongshit khawïang kim tip shuh ïa ka akor ka burom bad Kim sngewthuh shuh ïa ka bha ka sniew kat ban mih wat ka jingïakynroi ïashoh ïadat wat ban ïa pynïap ruh.
Ka jingim briew ka la nang ringswai.
Kat shaba ngi phai naduh la ïing la sem ruh bun ki jot ki pra ka jingieit hapdeng ka kmie bad u kpa ne utnga bad la ka tnga ka synjor bha ki mih bun ki jingïapher jingmut hapdeng u kpa bad ka kmie ne u lok bad ka lok.
Ka jingbishni pihuiñ bad ka mynsiem atlukhi ka jur bha bad ka mynsiem tharai sniew ka rung ha ki teng ka mih wat ka jingkhiehbitar kat haduh ba kan poi wat shaduh ka jingïaphet lok ne haduh ban da ïalait sanshyieng syndon.
Kine baroh ki mih na kadaw ba ka jingieit jong ki ka la man khriat.
Kim don shuh ka mynsiem jingieit bad ka jingsngewlem wat ïala ki khun ki kti ba ki la pynkha ruh ki kloi ban ih jyndat ïa ki namar ba kim sngewthuh ïa ka dor jong ka jingieit bashisha.
Bun ki kynthei longkmie kiba hap kit hi ïa ka jingeh ka ïing ka sem namar ba u lok uba ki la ieit bad shaniah ruh u dang ih ïa ki.
Kine ruh dei na ka daw Jong ka jingieit ba Kim shym la pynshong nongrim bha ïa ka jingieit jong ki naduh basdang.
Khaduh eh nga ai ka jingïasyllok lang ba ngim dei ban leh kai ïa ka jingieit namar ka jingieit ka don ka jingkular bad U Blei ba ngin man bha bad ngin imslem ha ka pyrthei lada ngi nang ban burom bad niewkor ïa ka jingieit.
Ai ba ka jingieit kan synshar ïa ngi khnang ba ngin ïa ieit ïa burom parabriew ba ngin nym buh shun ne kput ïano ïano.
khnang ba ngin man bha bad roi ha ka pyrthei.
“Hooid kein nga kwah ban leit sa sha Mylliem sha iing i Linda…" La mynjur u BahnahKumta ka jingmut jingpyrkhat u Bahnah mynta ka la kwah ban iohi sa ia ka iing ka Linda bad ban iashem bad ki kmie ki Kpa jong ka.
Ha la mynsiem u Bahnah u la pyrkhat ban ioh ianujor ia ka iing ka Riia bad ka iing ka Linda.
“Ynda la iohi sa ia ka iing ka Linda ngan sa rai pat iano ngan snoh skhem…" La kren wei briew u BahnahHaba ka por ka la miet palat ki sdang ban iathiah noh.
“Nga te ngan thiah noh, pynlip noh ka lait" la ong ka Deisy“To" la thie u Bahnah bad u pynlip noh ka lait.
Kynjai ha ka jingkynoi ka miet ki la ioh thiah suk baroh ar ngut.
Shiteng synnia ka Deisy ka kyndit thret ban iohsngew ia ka jingrkhie bad kren bnium bnium u Bahnah.
“Hu.
hu.
hu.
mu mu nu.
nu he.
he.
he.
"“Ka Deisy ka la sngap bha hynrei kam lah sngewthuh.
“Imat i la phohsniew ia ka Riia ne ka Linda khlem pep ne i bhai…" La mutdur ka Deisy marwei marwei.
Arsien lai sien kane ka jingjia ka paw shabar tang ha kata ka miet.
Ha ka sien balai, joit ka Deisy ka khie na ba thiah bad kyrsiew ia u.
“Bahnah balei balei…?" La kylli ka Deisy“Hu, hu, balei…?" La kylli lem u Bahnah“Balei kein phi kren briew marwei marwei …?" La bynrap biang ka Deisy“Mynno …?" La phai ktien u Bahnah“Laisien phi la pynsngew shabar ka sur sawa jong phi, ta ka daw nga sa khie noh.
" La iathuh ka Deisy“O kumta seh…!" Bahnah u la kyndit" O nga phohsniew phi ba iashongkai bad ki jong ka Riia bad Linda hangne ha iing.
Ngi iarkhie iakmen kein ba bang ka khana jong nga… Dei kata imat kaba paw shabar haduh ba phin sngew tieng.
" La iathuh u Bahnah“Ka phohsniew bha te…" Kynhed ka DeisyHadien kata ka Deisy ka leit thiah biang noh.
Kumjuh u Bahnah.
Ynda la khie mynstep ki iarkhie iap-ler iap-ang katba dang dihsha haba pynkynmaw ia kaba la jia mynmiet.
U Bahnah um klet ruh ban ong ha la ka hynmen ba ka dei ban pynbeit sngi ban ioh leit kai sa sha iing ka Linda.
“Dei, kynmaw ban pynbeit mo ba ngin leit kai sha iing ka Linda.
Tangba kan kham bha ha ka sngi Sunday ba ngi kylluit por.
" La ong u Bahnah“To kein, ngan sa iakren bad ka shibit ha class…" La phai ktien ka DeisyHadien ba la dep dihsha baroh arngut ki sdang ban trei sa kiwei pat ki kam ban namar ban ioh mih na iing sha la ki jong ki jong ki kam ha ka por ba biang.
Haba la dei ka por leit bylla u Bahnah u la mih na iing bad jia ryngkhat katba u dang iengkai shuwa ha stand taxi, ka Riia ka la iohi ia u.
“Bahnah Bahnah….
" Ka la pyrta“Wa i Riia, shano phi la da kloi wan…" La kylli u Bahnah“Nga shu wan thied jingthied khyndiat.
" La jubab ka Riia“Phin leit trei noh ne…?" Ka la kylli“Hooid kein.
tangba dang kloi kumne nga ieng thad sngi shuwa.
" La phai ktien u Bahnah“Wa balei ban shu ieng ha surok.
Ale bad nga …" La wer ka Riia“Shano …" La kylli u Bahnah bad ka bud artat“Shatei…" La jubab ka RiiaYnda la poi ha kawei ka dukan sha kham pajih na stand taxi khyndiat kluk ka rung hangta.
“Hangne kein… " ka la ong pat bad ka rkhie.
Kumta bad wut bad wut ka la pan hi da ka ja bad doh sniang, jhur sdieh bad chetni.
“Ani ngam pat dei por bam Riia.
" La ong u Bahnah“Em kdang leh aiu tang i ja dihsha sa leit bam biang kein" la phai ktien ka Riia“U Bahnah u la hab ban shu sngap noh bad bam beit ia kaba la ai.
“Deisy dang ha iing ong…? Lano phin wan kai biang sha iing jong ngi.
?" La kylli ka Riia.
“Hooid i Dei, dang ha iing in sa leit class tharai phin ia leit lang bad i ong… Ka jingwan kai te ngan sa wan ha kano kano ka por.
Tangba ia nga kham biang eh sngi Sunday namar bym leit bylla.
Phi la sngewthuh hi ngi ba leit bylla kat ban wan la miet.
Te la thait ban mih ban shang.
Namar nga dei u jait briew ba kumta…" La jubab bad iathuh u Bahnah.
“Riia marsien dep dihsha ngin mih noh mo.
Ioh nga slem sha jingtrei…" La ong u Bahnah“Hooid, ngin mih noh… Nga sngewthuh ia kata…" La phai ktien ka Riia.
Kumta hi marsien dep ka Riia ka la pynsiew bad ki la ia mih nangta.
Katba dang iaid ha lynti ka Riia ka pynkynmaw biang“Bahnah sa da wan sha iing mo man ba ioh por…"“Hooid to… Khublei ia ka sha mo…Ngin sa iakynduh pat…" La phai ktien u BahnahKa da wan on lynti haduh stand taxi bad haduh ba u Bahnah un rung hapoh taxi ka sa leit la ka lynti.
Kane ka la pynpyrkhat ia u Bahnah“Imat ka Riia ka ieid shisha ia nga…".
Nongthymmai:Ka shnong Nongthymmai Kyndiar, kaba jngai tang 15 km na surok bah Pynursla, ka don shibun ki jingitynnad ka mariang ryngkat ki khana.
Kane ka shnong hapoh ka Raid Rangnah, kaba dang don 25 tnum ïing eiei, ka don ka jaka sah u Syiem hyndai ha u lum ba khot u Kyntiah Diengsaw.
Ki don ki dak ki shin ruh kum ki maw ba shna ia ka ing, ki kynroh, tangba la don kiba la phut bad jynrat ki nongshong shnong.
Ha them ha syndan ka shnong, ka don ka pung tong um u syiem kaba long kum ka shyngoid ha ka wah Phlangjem.
Katkum ka jing iathuh u Rangbah Shnong ka Nongthymmai Kyn diar, u bah Run Khong lanoh, ha kane ka wah, u syiem ula buh ruh ia ki dieng shna ing ba kin ym pyut bad dang shen, ki briew ka shnong, kila sei pynban noh ia ki ban pyndonkam bad mynta kim don shuh.
Watla kim ioh jingtip thikna, ia u Syiem hynrei kila ngeit ba u dei u Syiem Shyllong, uba wan sah ha katei ka jaka, ha kaba ka don ka lynti hyndai kaba u Syiem u iaid ban leit iew leit hat sha Shilot, kaba la tip mynta kum ka ri Bangladesh.
Ha kane ka lynti ban noh sha Shilot, ka don ka jaka shongthait jong u syiem bad ka mahadei jongu, kaba la shna ar tylli ki maw pyllun ba la oh bad shtah bha ba la kyrshan ki rishot maw.
Tangba uwei na ki, ula khyllem noh ha madan.
Kham sharum kane ka jaka, la don kawei pat ka kshaid kaba la khot kum ka kshaid pungshwa ha wah thyllong.
U bah Run ula pynpaw ba ka shnong ka don ka jingsngew kmen ba don kine ki jingbuh kyrpang ka mariang namar ba ki dei ka spah bah khamtam lada lah ban pynbha ban pynitynnad ban khring ia ki nongwankai pyrthei, kaban ai jingmyntoi ia ki nongshong shnong bad kumjuh ia ka shnong.
Ula ong ba kane ka shnong ka don ha sawdong ka thain ba don ka shnong Mawlynnong kaba khuid tam ha Asia, ka jingkieng jri ha Nohwet, kiba la pawnam bad khring lypa ia ki nongwankai na kylleng ka pyrthei.
Khlem pep, lada lah ban pynbha ia ki, kan sa long kawei ka jaka jngohkai kaban tan bad khring ia ki nongwankai kumba long lem kiwei ki shnong ha katei ka thain.
Nongthymmai:Ka Krem Pohlew Sharait ha Nongthymmai Kyndiar ka dei kaba ki briew kim pat tip bha.
Kane ka krem kaba jrong kumba 100 metre eiei, ka don kamra kum ka ing kiba heh shapoh kaba ngiam ban shong jing ialang kumba 40-50 ngut eiei.
Ha ka jingiakren bad u Rangbah shnong u bah Run Khonglanoh, ula iathuh ba ia kane ka krem la lap ki nongleit wad lymbit mynshwa.
Jaka rung ka long kaba kham khim hynrei ynda la rung shapoh, ka heh bad ka don ki pung ruh ba kot sha khohsiew ka jingjylliew shwa ban poi sha ka kamra kaba heh.
Hapoh jongka, ka um ka khuid bha bad ki sher, ki shymprong, ki doh thlie, ki ia jngi ki mastieh.
Ha ka por lyiur, ym lah ban rung ha kane ka krem namar ba ka heh ka um.
Ka shim por kumba 20 minit eiei ban iaid na surok ban poi sha katei ka jaka.
Katkum ka jingiathuh u bah Run, la don ruh ki briew kiba ju wan rung ha katei ka krem lyngba ka jingialam ki para shnong.
U rangbah shnong ula ong ba ka shnong kan pyrshang kumno ban pyllong ia ka kum ka jaka jngohkai khnang ban ai jingmyntoi ia ki nongshong shnong khamtam ba ka surok kala bha dang ha une u snem hi.
“Ngi la iohi ba ka kam jngohkai ka dei kawek ka lad ban kyntiew ia ki nongshong shnong hynrei kane ka shnon ka dang shu poi surok shen.
Ngin pyrkhat janai ban pyllong lem ia kane ka shnong jong ngi, kumba long lem kiwei kiba la iaid shakhmat ha ka kam jngohkai kum ka shnong Mawlynnong kaba don hajuh ka thain", la ong bah Run.
Shillong:Ka jingsniew jong ka surok National Highway 06 ka la wanrah ia ka jingsahkut kali ba shyrkhei naduh ka 23 tarik u Rymphang naduh shnong umkiang haduh Sunapur, ka la ktah shibun ia ka iaid ka ïeng jong ki paidbah nongleit jingleit naduh ki kali kit nongpang ki khynnah skul kim lah shuh ban poi biang por sha skul.
Ka jingdheng kali kaba jur bha ka dei hapoh jong ka shnog umkiang kaba hap ha national highways NH-06, ha kaba ka la sdang ruh naduh ka 23 tarik bnai rymphang haduh ka 1 tarik jong u Lber ka jingdheng kali ka long beit kumjuh.
La ïathuh ruh ba ki kali ki ioh ban iaid hynrei ki sahkut beit, ka iaid ka ïeng ka long kaba shitom namar ka jing sahkut jong ki kali.
Ki don ruh ki bym ioh satia wat tang ia ka bam, namar ka jingduh jong ki kali.
Ka jing sahkut jong ki kali ha ki bynta jong ka surokbah National Highway ka dei namar ka jing bym shimkhia jong ka sorkar.
Ka jing pum pum jong ka surok wat ha ki pliang ja bad ki pela sha ruh ki rung ki pum pum bad da la poi pat ka aiom lyiur ka surok ka dap tang da ka ktieh.
Na ka liang ka MLA jong ka Sutnga Saipung constituency ka Kong Santa Mary Shylla na ka por sha ka por ka la iakren bad ka sorkar haba iadei bad ka surok bah national highways -06, ha kaba hapoh ïingdorbar thawain ruh ka la pynsngew ia kane ka mat haba iadei bad ka jingsniew jong kane ka surok.
Dang shen ka synjuk jong ki nongialam shnong ha kane ka thain ka la leit ban iakynduh ia u Symbud myntri rangbah u bah Prestone Tynsong, u ba la kular ban pynbha noh ia kane ka surok hynrei haduh mynta mynne ym shem la iohi satia ba ka jingtrei kan sdang bad tip lano kin sdang, la pynpaw u wei u briew u ba dei u nong shong shnong jong kane ka thaiñ.
Nongpoh:Ha ka jingjia aksiden kaba la jia mynhynnin ka sngi u Blei hapoh ka surokbah NH-6 bad kaba hap hapoh u pud u sam ka shnong Saiden, uwei u nongniah jong kawei ka Maruti Car kaba don ia u number ML-05-F-0872, u la lait thaw na ka jingmynsaw bad jingjia ba sngewsih bad kata ka dei hadien ba katei kali Maruti Car kaba u niah, ka la shah tynrah ha kawei pat ka Trok kaba don ia u number ML-05-U-7080.
Katei ka jingjia iatyngkhuh kali, ka la jia mynhynnin ka sngi U Blei ha ka por 12.
30 baje mynsngi, ha kaba katei ka kaba la niah da u Bah John Dkhar ka la rad ia katei ka Maruti Car kaba la niah da u Bah John Kenny Longshiang.
Ha kane ka jingjia iatyngkhuh kali, u nongniah jong katei ka Maruti Car u la lait salit na ka jingmynsaw, hynrei u la shu pangmet pang phad, namar ba katei ka Trok kaba la tynrah ia katei ka kali Maruti Car, ka la lah ban sangeh noh shwa ban tynrah ia katei ka Maruti Car, da ka jinglah jong u nongniah ia katei ka Trok ban iuh Brake.
Halor kane ka jingjia, ym lah ban batai shai mano ba bakla haduh ba ka trok ka la ioh lad ban rad ia katei ka Maruti Car kaba la shakut syndon hapdeng surok, hynrei ki bor pulit na Nongpoh Police Station, tang mar ia ioh jingtip ki la wan poi sha katei ka jaka na ka bynta ban pynlong ia ka jingtohkit kaba bniah.
Shillong:Ka khubor ba la ïoh lum la ïathuh ba uwei u rangbah ula khlad ha shen, hadien ba ka thuk thuk kaba u ñiah ka la leit rung ha ki shaka kali jong ka trok mynta ka Sngi.
Ka khubor ka ïathuh shuh shuh ba kane ka jingjia ka la jia ha ka sngi Thohdieng, ha kawei ka petrol pump kaba ai kyrteng ka HP Pump kaba don haka Mawbian, West Khasi Hills District.
Une u rangbah uba la khlad noh la tip kyrteng kum u Bah Phrailannes Nongsiej, 54 snem ka rta, uba shong ba sah ha ka shnong Mawranglang, South West Khasi Hills.
Ka khubor ka ïathuh shuh shuh ba u Bah Phrailaness ula ñiah ïa ka thuk thuk kaba don ïa u nombar ML 06 4170 bad kane ka thuk thuk ka la leit rung shapoh khrum bad ha ki shaka jong ka trok kaba don ïa u nombar ML06A 2572 kaba la ñiah da u Bah Obarlin Sohshang uba na ka shnong Mawsaw, West Khasi Hills.
La ïathuh ba une u nongñiah thuk thuk ula khlad noh hashen namar ka jingmynsaw jur bad ki pulit mynta ki dang pynlong ïa ka jingtohkit halor kane ka jingjia bad ban pyndep ïa ki kam katkum ki lynti jong ka aiñ.
Shillong:U Bishop Purely Lyngdoh uba dei u President ka Shillong All Faith Forum (SAFF) u ong mynta ka sngi, ba ki paidbah kim dei ban shongshit khlieh, haba ioh sngew ia ki khubor nangne nangtai namar ba bun ki khubor ki bym shisha.
U la ong ba ha kine ki sngi ka lyer ka jingkylla ka la mih, ka bym sngew tynnad ha kane ka ri India kaba don bun jait ki jaitbynriew bad ki jait niam bapher bapher.
Ka thain shatei lammihngi ka dei kaba im suk im sain hapdeng ki jaitbynriew bapher bapher hynrei mynta ym lah ban ong ba la jan ka elekshon ne ba wan kawei ka lyer na bynta ka ri, namar ba la mih ki kynhun kiba kren jam ia ki jingdawa jongki lyngba ka niam bad kane ka long kaba sngewsih ka bym ju don ha ka jylla bad ha ka ri.
“Ha kine ki sngi ka lyer ka jingkylla ka la mih, ki bym sngew tynnad, kiba sngewsih ha kane ka ri India kaba don bun jait ki jaitbynriew bad ki jait niam bapher bapher.
Ka North East ka dei kaba im suk im sain hapdeng ki jaitbynriew bapher bapher hynrei mynta ym lah ban ong, ba la jan ka elekshon ne ba wan kawei ka ler na bynta ka ri, ki mih ki kynhun kiba kren jam ia ki jingdawa jongki lyngba ka niam bad kane ka long kaba sngewsih ka bym ju don ha ka jylla bad hynrei mynta la wan kum kine ki jingkren ki jingdawa", la ong u Bishop Purely.
Ha kajuh ka por, u la pynpaw ia ka jingsngew khia ia ka jingmih ki kynhun kiba kren pyllein pyllein ia ki jingdawa jongki lyngba ka niam, bad kane ka la wanrah ka jingsngew sih bad ka jingbym sngew tynnad namar ba ka jylla Meghalaya bad ka thain shatei lammihngi ka India ka dei kaba ju shongsuk shongsain hapdeng ki jaitbynriew bad ki jait niam bapher bapher ha ki por ba la leit.
Mynhynnin ka sngi, ka SAFF ka la pynlong ia ka jingialang ban iakren ia ki jingjia kiba ktah ia ka jingsngew jong ki jait jingngeit bapher bapher namar ka jingmih ki jingjia khamtam dang shen ha jylla Assam ha kaba ka sister ka la shah leh tohmet ha ki briew da kaba shah pynhiar na bos bad shah kren bein.
Ula kyntu ia ki paidbah nongshong shnong na ki jait niam bad jaitbynriew bapher bapher ba kin ia im lang imsuk ryngkat ka jingsngewthuh jingmut, ym ban wanrah ia kano kano kaba pynjngut ia ka shongsuk shongsain.
“Ka SAFF ka kyntu ia ki nongshong shnong ha ka jylla ba ngi dei ban long kiba jai jai, kiba jynsur ka jingmut jingpyrkhat, ngim dei ban long kba shongshit khlieh haba ioh sngew nangne nangtai, namar ba bun ki khubor ki bym shisha.
Ngi dei ban im lang ha ka jylla hapdeng ki jait niam bapher bapher, ban wanrah ia ka jingiasngewthuh jingmut, ka jingiasngew tynnad", u la bynrap u President ka SAFF.
Shillong:U Chief Information Commissioner (CIC) ka jylla u bah H Nong pluh, IPS ba la shongthait, u la ong ba bunsien ka rukom pyrkhat kaba don ha jabieng ki Public Information Officer (PIO) ki pyrshang ban buhrieh pynban ia ki jingtip ha jaka ban ai wut wut haba pan ki briew.
U bah Nongpluh ula shim bynta ha ka jingiathir halor ka RTI kaba la pynlong da ka Standing Conference of Public Enterprise (SCOPE) ha Vivanta Hotel, Shillong, ha kaba la wan iashim bynta kumba 80 ngut ki ophisar na ki tnad bapher bapher ka sorkar pdeng.
“Ka rukom pyrkhat ne ka jabieng ki PIO kumba nga la iohi, haba ki iohi pdiang ia ka jingpan jingtip RTI, ki pule bad wad shwa haei ki kyndon ban kiar na kaba ai jingtip, ha jaka ban pynbiang ia ki jingtip kumba la pan ki briew.
Nga la ju ong ia ki, ka jingpyrkhat ka dei ban long kaei kaba nga lah ban ai jingtip bha ia ki pan jingtip, ym ban pyrkhat pynban kaei kaba ngam dei ban ai jingtip", la ong u CIC ka jylla.
Haba iasam ia ka jingtip kum u kongsan, u bah Nongpluh ula ong ba kane ka ain Right to Information (RTI) Act 2005, ka dei kaba donkam bha ban wanrah ia ka jingshai bad ka jingkhuid ha ka jingtreikam ki tnad sorkar.
“Ki don ar tylli ki jingiatyngkhuh, kawei ka dei ka jingwad jingtip jong ki riew paidbah bad kawei pat ka dei ka jingpyrshang ki PIO ne ki tnad ban ym ai jingtip ia kiba pan jingtip.
Dei namar kane ka daw, ba ka donkam ka jingpynshai paidbah ia kane ka ain", la ong u bah H Nongpluh.
Haba ka ain ka wan ha u snem 2005, ki dang don shibun ki jingkulmar bad namar kane, bun ki kam kiba iadei bad ka jingpan jingtip, ki phah sha ka ophis u CIC ban bishar, hynrei mynta ki la kham duna namar ba ki PIO ki la kham sngewthuh kumno ban leh.
Wat la ka dei ka ain kaba lyngkot tang 31 tylli ki kyndon bad ka bym kyllain ban sngwthuh ruh hynrei, don ki PIO haba ki briew ki wan ban pan jingtip, ki wad shwa ia ki kyndon jong ka ain kumno ban buhrieh ban ai jingtip, ha jaka ban ai beit ia ki jingtip shaid shaid khlem buhrieh.
U la ong ba ha ka jylla Meghalaya ka jingdon kiba pan jingtip lyngba ka RTI ka long kaba tista.
Ha kajuh ka por, u la ong ba ka donkam ruh ia ki kyndon ban ym buh ia ki jingma ia kiwei pat namar ba don kiba pan jingtip tang ban ioh buh jingeh ne ban thad iano iano ne ban kamai pisa.
Shwa ia kane la ioh ia ka jingkren maitphang na ki nongialam ka SCOPE kiba la iathuh ia ki jingtreikam jong kane SCOPE.
Kane ka jingiathir halor ka RTI kan neh ar sngi haduh lashai.
Shillong:Kan long kaei kaei kaba ym shym la poi pyrkhat ba ha kawei ka jingjia aksiden, uwei u nongñiah ka trok ula khlad hashen, hadien ba ka trok kaba ula ñiah ka la leit ban tynrah ïa kawei pat ka trok ha Mawdiangum ha ka surokbah National Highway-6, kaba la jia dang step ha ka sngi Thohdieng.
Une u nongñiah uba la khlad noh, ula ñiah ïa ka trok kaba don ïa u nombar AS-01-RC-1762, hynrei namar ka jingpynher sted um shym la lah shuh ban tehlakam bad ula leit tynrah ïa kawei pat ka trok kaba don ïa u nombar ML-11-A-1440.
Katkum ki tyllong khubor kiba la ïohlum, la ïathuh ba u nongñiah jong ka trok na Assam, ula sahkut hapoh jong katei ka trok bad la sei ïa u da kiwei pat ki nongñiah bad ki pulit.
Ka khubor ka ïathuh ba ka la shim por haduh shiteng kynta ban sei ïa une u nongñiah uba la sahkut napoh jong katei ka trok bad hadien kane la pynkit noh ïa u mardor sha Nongpoh Civil Hospital, hynrei ynda la poi ha hospital na ka liang ki doktor kila pynbna ba ula dep ban khlad lypa.
Ki bor pynïaid jong ka hospital ki dang buh ïa kane ka met na ka bynta ban pyndep ïa ki kam kiba ïadei bad ka lynti jong ka aiñ bad kiwei pat ki jingdonkam.
Shillong:U MLA ka Bharatiya Janata Party (BJP) uba dei u MLA ka South Shillong, u Bah Sanbor Shullai u la ong ba ka kam ka kren kham jam ban ia ka ktien bad u ngeit ha ka jingong ‘trei shibun kren tang khyndiat’.
U la ong ba ki don ki nongmihkhmat kiba ka jingkren jong ki la sngew kum ban poi sha bneng katba tang ha dujok ruh kam poi.
Kane ka jingkren u Bah Sanbor ka long halor ka jingkynnoh u nong ialam ka Liang Pyrshah, u Bah Ronnie V Lyngdoh ba u Bah Sanbor um ju kren eiei hapoh ïingdorbar hynrei u shu wan shong.
Haba kren mynta ka sngi Palei, u MLA ka BJP u la ong ba ka jingkynnoh u Bah Ronnie ba um ju kren ha Assembly, ka long ka bym shisha, bad bynrap ba bynrap kawei ka daw ba um ju kren mynta ka long ba u don ha ka Sorkar, hynrei u la ong ruh ba u poi beit shapoh ïingdorbar wat ha dorbar mang tyngka ba dang shu kut shen.
U Bah Sanbor u la ong ba ha u snem 2020 ba jur ka khlam COVID u la kren hapoh dorbar bad da ka jingiatai lang la lah ban mynjur ban mang jingïarap na ka MLA scheme T.
50 lak sha kawei kawei ka constituency, bad bynrap ba kum kita ki mat ba donkam bha ban iakren hapoh ïingdorbar.
U la ong shuh shuh ba ia ki kam jong ka constituency um donkam ban kren ha Assembly namar man ka sngi u la kren ha ki ophisar, bad bynrap ba kan myntoi aïu ban pynlut kai ia ka por jong ka dorbar ban kren ia ki jingdonkam ka constituency.
Ha kawei ka liang u Bah Sanbor u la pynkynmaw ba u ju kren barabor ia kiwei ki mat ba kynthup halor ka jingpyntreikam ia ka CAA, u la phah dorkhast sha ka Ministry of Home Affairs, bad aiti ruh ia ka dorkhast ba u la dep thoh ha u president ka HYC ha ka por ba pynlong ia ka jingïalang paidbah ha madan student ha Jaiaw ba la don langu Bah Shylla.
Ha kaba iadei bad ka UCC ha kato ka por, u la ong ba u la kren shaduh Delhi bad iakynduh ia u Prime Minister u Narendra Modi bad kumjuh ia u Amit Shah uba dei u Union Home Minister, bad kumjuh ia ka mat ILP um ju klet ban kren.
Shillong: Ka Meghalaya Human Rights Commission (MHRC) ka la pan kai phod na u Superintendent of Police (SP) ka East Khasi Hills, halor ka jingkynnoh thombor u 2nd OC ka Pynursla Police Station ia u President ka HYC-Riwar Mihngi Circle.
Katkum ka jingpyntip, ka Commission ka la bthah ia une u SP ka East Khasi Hills ban aiti ia ka kaiphod hapoh ka 15 sngi.
“Ka Meghalaya Human Rights Commission (MHRC), Shillong, kala shimkhia ia ka jingujor jong ka seng Hynniewtrep Youth Council, Sengkmie kaba la soi u President bad Secretary pyrshah ia ka jingkynnoh jrong kti u 2nd OC ka Pynursla Police Station ia u President ka Riwar Mihngi Circle ha Pynursla Police Station" la ong ka shithi ka MHRC.
Lah ban kdew ba ha ka 26 tarik Rymphang, ki dkhot ka Hynniewtrep Youth Council (HYC) ki la buh ia ka jingujor ha u Superintendent of Police ka EKH pyrshah ia u 2nd OC ka Pynursla Police Station, bah George Dkhar halor halor ka jingkynnoh ba u kren tohmet bad shoh ia arngut ki dkhot ka seng ha Pynursla Police Station ha ka 24 tarik Rymphang.
Lah kynnoh ba ki dkhot ka HYC Ri War Mihngi Circle (Pynursla Sub-Division), shah tied ha utei u 2nd OC ka Pynursla katba ki dang thmu ban leit ujor ia kiba donkti ban khaii beain ia ki muid sha Bangladesh hadien ba ki la ioh kurup ar trok.
Hynrei la kynnoh ba ynda la poi ha Thanad, u 2nd Officer In-charge ha ka jaka ban sngap ia ka jingujor, ula kren tohmet bad kynhied pynban ia ki dkhot ka HYC bad hadien ula patom ia ki shapoh thanad bad ula shoh la bom ia ki da u lathi haduh ba u President ka seng Lamphrang Khonglam, ula mynsaw.
Shillong:Ka Khasi Hills Autonomous District Council (KHADC) ha ka jingialam khmat u bah Pynshngaiñ N.
Syiem u ba dei u Deputy Chief Executive Members ka Council, mynhynnin ka sngi palei ka 29 tarik u Rymphang 2024, ka la wan ban jurip ia ka jingpynkhreh ban pynlong ia ka Monolith Festival-2024 ha Mawphlang, ka ban sa sdang naduh ka 7,8 bad 9 tarik jong u bnai ban wan.
Ha kane ka sngi la iadon ryngkatlang ki MDC, ki dkhot ka EC, ki Myntri bad kiwei kiwei de.
Haba kren sha ki lad pathai khubor, u bah Pynshngaiñ u la ong, ba ka jingpynlong ia kane ka Monolith Festival kalong ban pyni nam ia ka shad ka rwai jong u khasi, ka jingpyninam ia ki soh ki pai, ki doh thad, ki tiar ba shna u khasi, ki jait jingbam ba pher bapher bad ka doh snam ba paw bha na Laitlyngkot, yn pyni bad die ha kane ka sngi bad kiwei kiwei de ki jingpyninam.
Kumjuh ruh ha kane ka sngi ban pynitynnad shuh shuh ia ka Festival yn sa don ki nongshad ki nongrwai ba paw ka jylla ki ban sa wan Pynshngaiñ ha katei ka sngi.
U bah Pynshngaiñ u la ong ruh, ba ka jingpynkhreh mynta ka la iaid shai shait ban kalong shisha ka ba jop namar na ka 100 per cent la dep kumba 90 per cent bad ym slem shuh yn sa pyndep noh baroh khang ba ka jingpynlong ia ka Monolith festival kan long ka ba iaid beit iaid ryntih.
Ka jingthmu jong ka Council ban pynlong ia kane ka ka Monolith Festival, ka long ban pyninam ia ka rwai ka siaw, ka shad ka mastieh, ka tem ka put, ka bam ka dih, ki tiar kiba ngi shna hi kum u khra khyndew bad kiwei kiwei, bad ym dei tang katta, hynrei ki lah ban don bun ki jait ban pyninam ha katei ka sngi.
U bah Pynshngaiñ u la pyntip ruh, ba ia kum kine ki tamasa, la ju pynlong beit man u snem man u bnai Risaw bad ka District Council kam dei ka ba suk ban pynlong ia kum kine ki jait program, hynrei mynta hadien ba la iatreilang bad ka Sorkar jylla ka sa long kumne kumba ka long mynta.
“Baroh ki Hima ba la shna ha kane ka jaka ki don kumba 11 tylli bad ka Hima Bhowal ka ba dang shu dep shna ha kine ki snem ba mynta, bad ngin sa nangpeit shuh shuh ha kino ki jaka ba dang lait ngin sa shna biang sa ia kiwei pat ki Hima ki ba ngim pat shna," la bynrap u bah Pynshngaiñ.
Aizawl:Ka Ïingdorbar Thawaiñ jong ka jylla Mizoram ha ka sngi balang ka la mynjur ban pyrshah ia ka jingthmu ban ker ia ka khappud Indo-Myanmar bad ban pynduh noh ia ka Free Movement Regime (FMR).
Kane ka rai, ba la rah da u myntri kam pohïing jong ka jylla u K.
Saodanga ka la buh jingkyrpad ia ka sorkar ban ym ker sainar ha ki khappud bad pynduhnoh ia ka FMR.
Ki la buh jing kyrpad ruh ia ka sorkar pdeng ha ka jingialam jong u myntri rangbah duh u Narendra Modi, ba kin shim da kiwei pat ki lad ki lynti ban pyniatylli ia ki jaitbynriew Zo, kiba la iasaphred na ki aiñ divide and rule policy ha ka por jong ka jingsynshar donbor jong ki phareng, hynrei ban wanrah pat ha kawei ka jingsynshar.
Haba rah ia ka resolution u K Sapdanga, u la ong ba ki jaitbynriew zo bad ki Zhin kiba la sah ha Mizoram da ki spah snem dang nyngkong ki sah ha la ka jong ka jing synshar, hynrei hadien ka jingwan jong ki phareng ki la phiah noh ban pyniakhlad ia ka Myanmar na ka ri india.
Ki phareng ki la pruid dak ia ka khapud india Myanmar bad phiah ia ki jaka jong jaitbynriew Zo ha ki ar bynta.
Ki jaitbynriew Zo kim lah satia ban pdiang ia ka khapud india Myanmar ba la kdew da ki phareng, hynrei ki don ka jingphohsniew ban long biang kawei, hapoh kawei ka bor synshar ha kawei ka sngi, la ïathuh u Myntri kam pohïing.
Ka jingker sainar ia ka khappud india Myanmar bad ka jing pyndam noh ia ka FMR, ka dei kaba ym lah satia ban pdiang ha ki kynhun jaitbynriew Zo.
Wat la ka sorkar jylla jong ka Mizoram kam shem la ioh satia ia ka jingthoh haba iadei bad ka jing thmu ban ker sainar ia ka khapud india Myanmar bad ban pynduhnoh ia ka FMR, hynrei ka dei pat ka jing shisha lyngba ki jingkren jong u myntri ki tnad kam pohïing ka ri ba ka sorkar ka thmu ban ker sainar bad pynduh noh ia ka FMR bad ka ri Myanmar.
U la kynnoh ruh ba ka jingthmu ban ker sainar ia ka khappud india Myanmar bad ban pynduhnoh ia ka FMR, ka dei kaba la ai jingmut da ka sorkar Manipur.
Ka jingthmu ban ker sainar ia ka khappud india Myanmar ka long shibynta ka jing shngaiñ jong ka ri, ban khang ia ka jingrung kyrthep jong ki jingdih pynbuaid, ka rung ka mih jong ki lehnoh.
Na ka liang u Sapdanga u la ong ba ym lah satia ban ong ba ka jingker sainar bad pynduh ia ka FMR kan dei na bynta ka jing shngaiñ jong ka ri, namar lada ka sorkar ka sngewkhia ia ka jing shngaiñ ka dei ban ker sainar ia baroh ki khapud bad kiwei pat ki ri ba marjan bad ka dei ruh ban pynduhnoh ia ka jingiateh hapdeng ka ri india, Nepal bad Bhutan ba ki briew na kine ki ri ki lah ban rung ban mih khlem ka Visa.
Ha ki por ba ki kam kaikhlaw ka jur bha ha ka thain shatei lam mihngi, ym shem la iohi satia ba kin buh jingkylli ia ka FMR.
U Sapdanga u la ong ruh ba ka india ka lah ban duh ia ka khyndew ba sboh ha ki bynta ka Wah Tiau, kaba pyniakhlad ia ka ri india bad Myanmar, namar ka jing ker sainar yn ym lah ban ker ha ka jaka ba dei na ka jing sharing bad riat.
Ka sorkar pdeng ka dei ban pynshong nongrim ia ka jingeh ba ki jaitbynriew Zo, ki ia kynduh lada ker sainar ia ka khapud india Myanmar bad pynduhnoh ia ka FMR.
Hadien ka jingiatai kaba slem jong ki khyndai ngut ki dkhot kynthup ia u myntri rangbah u Lalduhoma bad u nongialam jong ka liang pyrshah u Lalchhandama Ralte jong ka Mizo National Front (MNF)ka ïingdorbar ka la mynjur ia ka resolution.
Nongpoh:Ki nongrep na ka shnong Sohkhwai, kaba dei kawei na ki shnong ha Ri Bhoi kaba bun na ki briew ki dei ki nongrep, ki la pynpaw ia ka jingsngewsih kaba jur eh bad kata ka dei hadien ba ki mad ia ka jinghiar dor kaba palat liam jong ki mar rep mar riang.
Ha kane ka snem kaba mynta, kaba la pynkthang eh ia ki nongrep na katei ka shnong, ka dei halor ka jinghiar dor palat u Synsar bad kaba ki nongrep kim don shuh kata ka jingiohnong, lada khein halor ka jinglut jingsep bad ka bainong ia ki nongrep.
U Bah Diang Namsaw, u la ong ba kane ka jinghiar dor palat u Synsar ka la ktah shisha ia ki nongrep ha katei ka thain bad khamtam ba bun na ki longing na katei ka thain, ki dei kiba pynbiang ia baroh ki jingdonkam ha iing ha sem tang na ka pisa kaba ki ioh haba ki la leit ban die sha iew sha hat ia ki mar ba ki rep ki riang.
“Ha kaba kum kane lei ka por, ngi shanniah beit na ka pisa kaba mih na kaba die ia u Synsar, haba ngi donkam ban siew bai skul, thied kot skul ia ki khun ki kti lem bad kiwei pat ki jingdonkam ha ki iing ki sem, hynrei ha kane ka jinghiar dor kaba palat u Synsar mynta u snem, ka la buh jingeh ia ki briew ha katei ka thain" ong u Bah Diang Namsaw.
Kum uwei na ki nongrep, nga sngewdei ban kyrpad ia ka sorkar ba ka dei ban pyrkhat lem ban kham kyntiew noh ia ka dor u Synsar, namar lada ka long ha kane ka rukom jong ka jinghiar dor u Synsar, ka pynkynduh mawsiang ia kiba bun ngut ki nongrep.
Namarkata, na ka liang utei u nongrep u la kyntu ruh ia ki nongmihkhmat ba kin kren lem sha ka sorkar halor ka jinghiar dor palat ki mar rep mar riang, ha kaba kat kaba ki nongrep na katei ka thain ki ju rep, la ka long naduh ki soh Niamtra, u Synsar bad Lakait, ki nongrep ki la ju die beit sha ki Iew ki Har ha ka dor kaba tad eh.
Nongpoh: Ki nongialam ka Joint Action Committee, Umden Area, kaba la donbynta lang da ki nongialam seng kiba kynthup ia ka RBYDSO, RBYF, HYC, HITO, AMKA lem bad ka Synjuk ki Rangbah Shnong Marmaiñ Area, mynta ka sngi ki la leit ban ujor sha u Deputy Commissioner bad Superintendent of Police ka Ri Bhoi, kata ka long ban pynsngew sha ki halor ka jingkynnoh ba la don kawei ka kynhun, kaba la byrngem ban wah ne buh ia ki dur Jisu ne kino kino kiba pynpaw niam khristan ha ka skul Sacred Heart Secondary School kaba don ha shnong Marmain, kaba dei kawei na ki skul kaba don ha khappud ka Assam bad Assam.
U Bah Diren Klein lem bad kiwei ki nongialam haba kren sha ki lad pathaikhubor, ki la iathuh ba katkum ka jingtip jong ki na ki kmie ki kpa jong ki khynnah skul kiba leit skul haka skul Sacred Heart secondary School Marmaiñ, ha kaba la ong ba ka la don kata ka jingkynduh jong kawei ka kynhun kaba la tip kum ka Karbi Traditional Faith Association kaba la lum da ka jingialang ha ka 25 tarik mynta u bnai ha kawei ka jaka hajan Marmain bad kaba la dei sha ka jylla Assam bad hadien kata, la don pat sa kata ka jingmaham ba ki dur jisu ba kynthup ruh ia ki Statue Jisu ba don hakhmat katei ka skul, la dein ban weng noh bad lada ym weng, kin sa leit ban pynpra hi.
Kumta dei halor katei ka nongrim bad ka jingkynnoh ba la don kata ka jingbyrngem bad ka jingpursted jong ki poster haki social media lyngba ki whatsapp ha katei ka thain ka la wanrah ka jingsngewkhia ia kiba bun ki nongialam shnong bad khamtam eh ia ki kmie ki kpa kiba phah skul ha katei ka skul Sacred Heart Secondary School Marmain bad kaba la pyntieng ia kitei ki nongialam shnong ioh ba kan mih kano kano k ajingjia ba sngewsih bad ka ban ktah ia ka shongsuk shongsain ha katei ka thain, kaba dei ruh ka thain khappud hapdeng ka Meghalaya bad Assam.
“Dei halor kitei ki nongrim, kaba la pynlong iangi kum ki nongialam shnong bad nongialam seng ban leit kynduh ia u DC bad SP da kaba phah ruh da ka Dorkhas, khnang ban lait na kino kino ki jingjia bad ki ban ktah ia ka shongsuk shongsain ha katei ka thain, namar watla ka dei ka thain khappud, hynrei ki briew ki im beit ha ka shongsuk shongsain ha kine ki sngi kiba la leit noh baroh" ki la ong.
Namarkata, halor katei ka mat kaba ngi la kynduh ia u SP bad DC, ngi la kyntu ia ki ba ki dei ban shimkhia halor katei ka nongrim, khnang ban lait na kino kino ki jingjia ki ban ktah ia ka shongsuk shongsain ha katei ka thain hi baroh kawei, ki la bynrap.
Dhaka: 44ngut ki briew, ki la shu iap ei, ha ka jingkem ding kaba jur, ha ka iing hynriew mala ha Dhaka, hynnin ka miet.
Nangta ki don sa bun phew ngut kiba la mynsaw, na ka jing ingding bad nangta sa shibun ki bym lah shuh ban ring bad pynhiar mynsiem thikna, ong U Dr Samanta Lal Sen,  myntri ka koit ka khiah ka sorkar Bangladesh.
Ka jingpluh ding, ka jia, ha ka por 9.
50 baje hynnin ka miet, ha kawei ka restaurant, kaba don ha ka mala kaba nyngkong bad hadien kata, ka sa pur shajrong sha ki kamra kiba kham shajrong bad kynthup ia shibun ki dukan die jain.
Ki pulit pynlip ding, ki la ioh ban pyllait im ia 75ngut ki briew, ha kaba 42ngut, ki don ha ka jingiapler, namar ka jingklang kaba jubor jong ka ding, na katei ka iing kaba hynniew mala.
“Ki don 30ngut kiba iap ha ka ka  Dhaka Medical College Hospital (DMCH) bad 10ngut ha ka Sheikh Hasina National Institute of Burn and Plastic Surgery," ong U Sen.
Sa 22ngut kiba dang shah sumar, na ka jinging ding bad ki don na kitei kiba mynsaw jur.
Ka tnat ka koit ka khiah ha Gaza, ka iathuh, ba ki 104 ngut ki briew, ki la iap ei, katba ki dang ap ban ioh jingiarap ha katei ka nongbah ,mynta ka sngi, namar ba ki la shah siat pathar ha ki shipai jong ka Israel.
Na kitei ki don sa 280ngut kiba mynsaw.
U nongkren jong ki shipai Israel, u iathuh, ba um ioh khubor satia, halor ka jingsiat briew jong ki shipai ka Israel, ha katei ka jaka; hynrei ha kawei pat ka khubor, ka Israel, ka kam, ba ki don da ki phew ngut kiba mynsaw, na ka jing ia khynniat para briew, ha ka por, ba ka lad jingiarap, ka leit poi shatei jong ka Gaza.
Ki don ki lad khubor, kiba iathuh ba ki shipai Israel, ki la siat iap ia ki katto katne ngut ki briew, kiba thmu ban pyni bor pyrshah ia ki.
U President jong ka Palestinie, U  Mahmoud Abbas, u pynrem jur halor katei ka jingjia, ha kaba ki spah ngut, ki la iap, katba ki dang ap jingiarap ha jan ka shnong Nabulsi.
Shillong:U myntri ka tnad pule puthi ka jylla u Rakkam A Sangma mynhynnin ka sngi, u la ong ba myn shwa ha ka por ba um pat long MLA, ki lehnoh ki wan ha iing jong u bad ki bam ja, hynrei yn leh kumno.
Haba pynrem ia ki kam lehnoh, u Rakkam u la ong ba ki kam pyntriem ki la biang katto, ha kaba la sakhi ba ki paidbah lui lui kila shah pyniap dusmon.
“Mynshwa ki lehnoh ki wan ha iing jong nga bad ki bam ja ruh, ha ka por ba ngam pat long MLA, hynrei kumno ban leh.
Kane ka dei kaei kaei kaba ngi la mad ha ka jingim bad ngi la iohi ki briew jong ngi kila shah pyniap ha surok bad katto ka la biang, ngam ngeit ba kin dang kyrshan ia ki kam pyntriem", la ong u Rakkam.
Haba kylli halor ka jingmih khubor ba ka seng Garo National Liberation Army-GNLA ka pyrshang ban khie im biang, u Rakkam u la ong ba kano kano ka jingdawa kaba shongnia, ka sorkar kan bishar la ka dei ka jingdawa ka GNLA ne ka HNLC ruh.
U la ong ba um tip eiei ia ka jingmih khubor ba mih biang ka GNLA namar ba u shu iohi na ki lad pathai khubor bad um sngew lah ngeit ba kan khie biang.
U la ong ba ka jingmih kam lehnoh tang namar bym ioh kam, kam dei ka lynti ban weng ia ki jingeh hynrei dei lyngba ka lynti ka jingsuk ban pynbeit ia ki jingeh.
Katkum ka jingong u myntri, ki pulit kin leh ia kaba donkam lada dei shisha ba ka GNLA ka thmu ban pynkhie biang.
“Ki pulit ki la long ba khreh, ki tip ban tehlakam.
Ngam sngew lah ngeit, ngam pyrkhat ba kan long kumta, ki briew kila mad iaki kam pyntriem la jan 20 snem, ngam ngeit kin kyrshan ia ki kam pyntriem", u la ong.
Shillong: Ka Khasi Students Union (KSU) Laban Circle ka la byrthen ba katba ka sorkar ka nang pynslem ban kyndang ia ki briew kiba la kynnoh basah beain ha Maxwelton Estate, ka seng ruh kan nang bteng ban shna iing ban khot wan sah ia ki para Khasi.
Ia kane la ong u President ka KSU Laban Circle u bah Rueben Najiar hadien ba la iakynduh bad ka ka Deputy Commissioner mynta ka 29 tarik Rymphang 2024.
U la ong ba katba ka ka sorkar ka dang pynslem ban beh ia ki briew kiba sah ha katei ka jaka, kaba heh kumba 7 akar tam eiei jong ka sorkar, ka seng kan nang shna iing man ka taiew.
U bah Rueben u la iathuh ba ka DC ka la pyntip ba ka sorkar kam pat lah ban leh eiei namar ba katei ka jaka dang don ha kti ka Kashari bad kam lah ban leh mar mar.
“Katba ka sorkar ka dang pynslem ban beh ia ki briew kiba sah beain, ka seng ruh kan bteng ban shna iing man ka taiew ban khot wanrah ia ki para Khasi", la ong u bah Rueben.
U la kynnoh ba, ha ka jingshisha ka seng ka sngewthuh ba ka sorkar kam lah ban leh mar mar namar ba ka don ka kam mukotduma ha ki katto katne ki jaka bad ka don ka jingiaknieh jong ki kynhun, hynrei kumno ki briew ha katei ka jaka sorkar nalor ba ki sah beain ha katei ka jaka sorkar, ki ioh ruh ia ka EPIC, bad ban ri jingri kum ki masi ha jaka sor.
Ka KSU kala kynnoh ba ki don bun tylli ki iing ba shu shna beain ha kane ka Estate, kiba la shna khlem ka jingbit ne ka jingmynjur jong ka Dorbar Shnong, Kenches Trace, Oxford Rilbong lane kino kino ki bor ba dei khmih.
Katkum ka jingiathuh u bah Rueben, ka DC ka la kular ba ia kito kiba ri jingri kiba pyntuid ia ki jaboh, ki dei ban phah sangeh noh lyngba ka Municipal.
U la kam, ba kaba lyngngoh ka long ba ka sorkar jylla lyngba ka tnad Revenue kam don jingtip eiei katno ngut ki briew kiba sah ha katei ka jaka sorkar bad mano ba ai bor ia ki.
Ula buh jingkylli ruh mano ba pynioh EPIC ia kitei ki briew khlem ka jingtip ka dorbar shnong.
Lah ban kdew ba mynta ka step, ka KSU ka la mih ban shna ia ki iing sah briew ha katei ka jaka hadien ba ka jingbuh por ia ka sorkar 15 sngi ka la kut ban kyndang ia ki briew kiba sah ha katei ka jaka.
tharai lada ioh EPIC u khasi khlem jingbit ka shnong wut2 ki paradoh ruh kin pynbna beh shnong.
Balei um don mano2 ban kyrshan para rangbah shnong….
shano kita ki synjuk ki rangbah shnong?money talks ,crap works.
Imphal:Ka kynhun jong ki Pulit Commando jong ka jylla Manipur, ki la pyn long ia ka jingiakhih da kaba bret noh ia la ki jong ki suloi ha ka sngi Balang ha nongbah Im phal jong ka jylla Manipur.
Kat kum ki thym mei khubor, kine ki pulit Commando, ki la shim ia kane ka sienjam namar ka jingbitar ia ki heh Pulit kiba bthah ia ki, ba kim dei ban leh eiei hadien ka jing shah ther kuli hapoh ka Ïingsah jong u wei u heh pulit.
Ki dkhot jong ki kynhun kiengatiar ba 200 ngut eiei ki la hiar thma ia ka Ïingsah jong u Addl SP Moirangthem Amit Singh ha ka miet sngi Ba-ar, ha kaba ki la rahbor ia une u heh pulit lem bad ki nongpahara jong u.
Kane ka jing shah rahbor jong u ne u heh pulit ka la jia ha ka jaka ba la tip kum ka Wangkhei Tokpam Leikai, kaba hap hapoh ka Porompat Police Station,ha Imphal East District.
Shillong:U MLA ka Congress uba dei ruh u nong ialam ka liang pyrshah ha ka iing dorbar, u bah Ronnie V Lyngdoh u la ther kylla ia u bah Sanbor Shullai, u MLA ka BJP, uba kren bein ia u bah Vincent H Pala.
Hynnin ka sngi, u bah Sanbor u la kynthah ia u bah Pala u MP ka Congress na Shillong, ba um leh eiei ban wanrah kam pynroi ia ka jylla ha kine ki san snem, lait noh tang ban shu bam sohot ha kyndong ka Parliament.
Haba pynphai nia kylla halor kane ka jingshah kren bein u bah Pala mynta ka sngi, u bah Ronnie u la ong ba ka jingkynnoh jong u bah Sanbor ka long ka nia bym don nongrim, namar ba ialade um ju kren wat tang shi kyntien ruh hapoh ka iing dorbar.
U la ong ba lada u bah Sanbor u shu wan ban shong hapoh ka iing dorbar, kam don jingmut kan bha ia u ban shong ha iing.
“Wad na ka bui ka iing dorbar ha ka jingwan dorbar u bah Sanbor Shullai, katno sien u ju kren hapoh ka iing dorbar.
Um ju kham wan sha iing dorbar bad um ju kham kren ruh hapoh ka iing dorbar", la ong u bah Ronnie.
Da kaba kyrshan ia u bah Pala, u bah Ronnie u la ong ba u bah Pala ula leh shibun ki kam pynroi ia ka jylla tangba um ju kwah ban pynpaw paidbah.
“U Bah Pala ula leh shibun ki kam, hynrei kum u briew uba jar jar, um kwah ban pynpaw pyrthei.
Ula kren ruh ha parliament", la ong u bah Ronnie.
Haba kyntu ia ki paidbah ka jylla ba kim dei ban haram ia ka Congress, u bah Ronnie ula ong ba ki paidbah ka Meghalaya kim dei ban klet ba ia ka jylla Meghalaya, ia ka District Council, ka NEIGRIHMS bad wat ia ka skhim 100 sngi ne NREGS, la ai ka sorkar Congress.
U la ong ba ki paidbah ka jylla ki dei ban ai biang ia ka jingkyrshan ia ka Congress ha ka elekshon MP ban wan na Shillong bad na Tura Parliamentary constituency.
Haba ther ia ka BJP, u bah Ronnie u la ong ba ha ka jingsynshar ka BJP, ki mar ki mata kila kiew dor ruh kaba la pynjakhom khait ia ki paidbah ba duk.
U la buh jingkylli ruh shaei kata ka jingkular ka BJP ban thep mar T.
15 lak sha man ki bank ki nongshong shnong ha ka ri.
Ha kajuh ka por, u la kynnoh ba ha ka jingsynshar ka BJP, ka la thom bad noin ia ki rit paid Muslim bad Kristan.
Ula ther ia u myntri rangbah ka Assam u Himanta Biswa Sarma ka Assam, ba u la shu leh mynleh sngew synei ia ki kynthei Muslim katba um shym la pynmih shi kyntien ruh ban pynrem ia ka jingshah leh beijot ka kynthei Muslim.
Kumjuh u Saleng A Sangma uba la pynbna ka party ban iakhun MP na Tura, u la ther ia kane ka NPP ha ka jylla, kaba la wanrah ia ki briew nabar kum ki consultant bad ka la leh klet ia ki trai shnong kiba la nang la stad, bad kiba la lah ban trei ia ki kam.
Shillong:Ki nongïalam ka Seng Congress haba ïakren bad ki lad pathai khubor ha ka sngi Balang ki la kynnoh ba ki kam shah thombor bad kam runar pyrshah ïa ka kynhun jaitbynriew SC, ST bad OBC ka la kiew da 48% ha u snem 2022.
Ka la kynnoh ba ka BJP kam burom bad ka leh bym ïohi ïa ki jaitbynriew bapoh bad ka leh lyndet lut ïa ki hok baroh jong ki.
Katba ka Congress ka la kular ban leh ïa ka khana samari ha kaba iadei bad ki jaitbynriew kaban wanrah ïa ka rukom im ha ka imlang sahlang, ka ïoh ka kot bad ka saiñ pyrthei kaba hok sha ki SC, ST bad OBC.
Ka Congress ka la kam ba ka jingshah thombor ki kynthei ka la kiew sha ka 31516 kaba dei ka jingujor halor ki kam lehbeijot ha u snem 2022, kaba la kot sha ka jingkheiñ kaba long 86 tylli ki jingjia shah lehbeijot ha ka shisngi.
Ka la ong ba baroh ki kynmaw ïa ka jingleh u PM Modi bad ka pynpaw ka jingsngew khia ka BJP na ka bynta ki lad ai jingïada ïa ki kynthei ha ka por ba ki kren halor ka kam Nirbhaya bad mynta shano kine ki jingsngewkhia mynta, lane kane ka dei tang ka drama ban poi ha ka bor, kumta ka seng Congress ka ong ba ka BJP kam don jingsngewkhia halor ki lad jingïada ïa ki longkmie.
Ka la kynnoh ba ki runar ba la shahkem hapoh ka kam lehbeijot ka Bilkis Banoo ki la ïoh jamin lyngba ka Sorkar BJP.
Shillong:U myntri ka tnad pule puthi ka jylla u Rakkam A Sangma mynhynnin ka sngi, ula pyntip ba ki don 159 tylli ki jaka ialeh eksamin matrik ne SSLC na ki 108 tylli ki centre jong ka MBoSE ha ka jylla.
U la ong ba ka MBoSE ka la pynkhreh janai bha ban pyniaid ia ka eksamin bad kam don jingeh eiei bad kan ym don ka jingpynlip ding ha ka por ialeh ia ka eksamin.
Ula pyntip ruh ba la buh ia ki pulit ban pahara, nalor ki kynhun shu her ne flying squad ban tem haba mih kano kano ka jingdonkam ne jingjia.
Ka eksamin ia ka matrik kan sdang naduh ka 4 tarik Lber katba ka HSSLC kan sdang ha ka 1 tarik Lber 2024 bad ula phah khubor kitbok ia baroh ki samla kiba ialeh ia ka eksamin.
Mynta u snem kiba ialeh matrik ki don 55,189 hajar tam ne SSLC, katba kiba ialeh ia ka HSSLC ki don 28,072 ha ka Arts, Science 3812, Commerce 2400 bad baroh 34,335 ngut ha ka HSSLC.
“Nga kwah ban phah kyrwoh sha ki samla pule, ba kin pylleit jingmut thik ia ka eksamin da kaba klet noh sharud ia kiwei ki jingpynthut kum ka mobile bad kiwei ki jingmlien, namar ba kane ka dei ka por kaba donkam bha ia ka lawei jongki", la ong u myntri.
Ha kajuh ka por halor ka dor ki kot pule, u la ong ba ka dor jong ki kot pule ka dei ban long beit thik katkum ka dor kaba la shon ha ka kot.
U la ong ba ka jingkiew dor ki kot pule kam dei ban mih bad um shym la ioh jingtip kaba thikna halor kane, hynrei ula ong ba ka kot kam dei ban kiew na kaba la buh.
Ka MBoSE ka la dep ai jingthoh ia ka jingdonkam kot sha ki nongshon bad ki nongsam, bad lada don kiba leh ne shim tam ia ka dor, dei ban ujor sha ki pulit ruh.
Hynrei ha kajuh ka por, u la ong ba ka lah ban don ka jingduna hangne hangtai namar ba ka sorkar ka dang wanrah da ki kot thymmai khamtam ka Science, English bad Mathematics.
Lah ban kdew ba ki kmie ki kpa kila ud ia ka jinghiran kot pule bad ka jingoh dor tam ia ka dor jong ki kot bad dang shen ka KSU ha RiBhoi ka la lap ia kane, kaba la leit ban ujor syndon sha u Deputy Commissioner ban leh ia kaba donkam pyrshah ia ki nongdit kot.
Shillong:Ia ki Finance Accounts and Appropriation Accounts na ka bynta u snem 2022-23, ba iadei bad ka sorkar Meghalaya, ba la pynkhreh hapoh ka Article 151 (2) jong ka Riti Synshar jong ka India, la wanrah ha iing dorbar thawain jong ka jylla Meghalaya ha ka 27tarik Rymphang 2024.
Ki Finance Accounts ki pyni ia ki jingioh bad jingsiew jong ka Sorkar na ka bynta u snem, ryngkat bad ki kam pisa ba la pynpaw da ki revenue bad capital account, public debt bad public account balance ba don ha ki account jong ka.
La pyllait ia ki Finance Accounts ha ki ar tylli ki volume, ban pynlong ia ki kiba bit ba biang bad kiba ai jingtip.
Ka Volume I jong ki Finance Accounts ki don ka Kaiphod jong u Comptroller and Auditor General of India, ki kaiphod jong baroh ki jingioh bad ki jingsiew bad ka ‘Notes to Finance Accounts’ ka don ka jingbatai shaphang ki polisi ba kongsan ba iadei bad ki kam pisa, ka jinglong jingman jong ki account bad kiwei kiwei.
Ka Volume II ka don ki statement ba bniah (Part-I) bad ki appendice (Part- II).
Na ka T.
17,641 klur ki jingioh ba la ioh jingtip ha ki Finance Account na ka bynta u snem 2022-23 ki bynta ba kongsan ba la ioh da ka jylla Meghalaya ki long T.
9,937 klur kum ka khajna, T.
4,426 klur kum ki Grant bad T.
2,796 kum ki jingshim ram bad kiwei kiwei.
Ka jingpynlut kaba bun ha u snem 2022-23 ki kynthup ka jingpynlut ia ki jinglum ia ki jingioh kaba T.
14,864 klur bud sa ka jingpynlut pisa kaba T.
2,742 klur.
Ki Appropriation Account ki kyrshan ia ki Finance Account.
Ki pyni ia ka jingpynlut jong ka sorkar jylla pyrshah ia ki jinglut ‘Charged’ ha ka Consolidated Fund lane ‘Voted’ da ka Iing Dorbar Thaw Ain jong ka Jylla.
Ki don 4 tylli ki grant ba kyllum lang jong ka Charged bad Voted, 06 ki Charged Appropriation bad 56 ki Voted Grant.
Ha kaba kut jong u snem 2022-23, ka jingpynlut jong ka sorkar Meghalaya pyrshah ia ka mang tyngka ba la mynjur da ka iing dorbar thawain, ka pyni ka jingtyngkai kaba T.
532 klur (2.
43 percent jong ka Revised Estimate kaba T.
21,926 klur).
Ki katto katne ki grant kum kito kiba iadei bad ka jingkhmih ia ki kam ai jingsumar, ka jingkhmih ia ki kam ba iadei bad ka rep ka riang bad kiwei kiba iadei bad kane, ka jingkhmih ia ki kam jong ka Tnat Animal Husbandry bad Veterinary ka pyni ia ki jingtyngkai ba kongsan.
Ki Appropriation Account ki ai jingtip shaphang ka jingpynlut kaba bun kaba T.
3,439.
41 klur palat ia jingai jingmynjur da ka Iing Dorbar Thaw Ain jong ka Jylla hapoh hynniew tylli ki Grant bad kawei ka non- grant.
Ka jingpynlut kaba kham tam kalong hapoh ki grant ba iadei bad ka bai bam tymmen- T.
203.
62 klur, Bording- T.
382.
57 klur, Ki Kam ialehkai – T.
49.
03 klur bad ka non-grant Public Debt – T.
2,786.
56 klur.
Shuh shuh, ka don ka jingpynlut kaba T.
804.
75 klur (Revenue T.
24.
40 klur, Capital T.
780.
36 klur) kaba la lut khlem ka jingpynbiang lypa / Supplementary / re-appropriation ha 12 tylli ki phang, 5 tylli ki Grant bad kawei ka Non-Grant.
Ki Mat jong ki Annual Accounts, ki kynthup ia (i) Unadjusted Abstract Contingent (AC) Bills, ha kaba ki don 53 tylli ki Abstract Contingent (AC) Bills ba kot T.
98.
25 klur kiba ym pat ioh ha kaba kut jong ka 31 tarik Lber 2023 na ka bynta ki Detailed Countersigned Contingent (DCC) bills.
Kumta, kam don ka jingpynthikna ba ka jingpynlut kaba T.
98.
25 klur ka dei kaba la lut na ka bynta ki kam ba la ai jingbit da ka Iing Dorbar Thaw Ain jong ka Jylla.
(Para 2 (vi) ha ka sla ba 53-54 jong ki Finance Accounts 2022-23 Vol.
I).
Ki Utilization Certificate (UC) bym pat ioh pyrshah ia ka Grants- in- Aid ba la sanction da ka sorkar jylla; ha kaba kut jong u snem mang tyngka 2022-23, 454 tylli ki UC ba kot T.
3,436.
01 klur ki dei ki bym pat ai, kumta, kam don ka jingpynthikna ba ka jingpynlut kaba T.
3,436.
01 klur ka dei kaba la dep ban pynlut na ka bynta ka kam ba la ai jingbit.
(Para 2 (vii) ha ka sla ba 54-55 jong ki Finance Accounts 2022-23 Vol.
I).
Halor ka jingbei tyngka kum ka share capital ha ki kompani jong ka sorkar, ki corporation, ki Joint Stock Kompani bad Co-operative kalong T.
3,240 klur ha kaba kut jong u snem 2022-23, na kane T.
2,754.
32 klur ka dei ha ki kompani bording.
(Statement 19 jong ki Finance Accounts 2022-23 Vol.
II).
Na bynta ka State Disaster Response Fund (SDRF), na ka jingbei tyngka kaba T.
182.
43 klur, ka sorkar ka la pyllait T.
51.
58 klur ha u snem, bad ka sah sa T.
130.
85 klur ka bym pat pyndonkam ha kaba kut u snem 2022-23.
(Para 4(ii)(A)(a) ha ka sla ba 61 jong ki Finance Accounts Vol.
I, sla 411 jong ki Finance Accounts 2022- 23, Vol-II).
Shillong: Ka seng BJP ka la sdang ia ka prokram ban lum ia ki jingai jingmut na ki paidbah ka jylla ia kaba yn sa kynthup ha ki mat ka treikam jong ka seng na ka bynta ka MP elekshon ban sa wan.
Ia kane ka prokram la sdang hynnin ka sngi, ha kaba u president ka seng u Rikman G Momin u la thep nyngkong eh ia ka jingaijingmut jong u.
Ka party ka iawer ia ki nongshongshnong ka jylla ba kin phah ia ki jingthoh jongki sha ka NaMO app ne da kaba shu ai miscall ha u nombor 909090 2024.
Ki seng trei mon sngewbha bapher bapher ruh ki lah ban phah ia ki jingaijingmut jongki da kaba ai da ka jingthoh sha ka office jong ka seng ha ki district ne ha ka ophis jong ka seng ha ka jylla.
Ha ka jingkren jong u president, u la banjur ba ka BJP ka ngeit ba ha ka synshar paidbah ki nongshongshnong ki dei ban mih shakhmat ban pynsgew ia ki jingsngew jong ki bad khamtam ia ki jingangnud bad ka BJP kum ka seng sain hima sima ka pdiang ia kita baroh bad dei tang ka BJP ha baroh kawei ka ri kaba iaid ryngkat lang bad ki paidbah ha kaban shna ia ki mat treikam jong ka.
Lymba kane ka prokram ka party ka kwah ban trei da kaba ioh ia ka jingmynjur na ki paidbah.
Bun bah ki jingangnud jong ka jylla bad ka BJP ka ailad ia iwei pa iwei i nongshongshnong ban phylliew.
Ka seng ka la buh jingthmu ban pynpoi haduh 5000 tylli ki jingthoh halor ki mat bapher bapher kum ka jingithuh ia ki ktien ka jylla ha ka eight schedule, ka jingseng ia ki medical college, ka jingpynkiew ia ki lad ai jingsumar, ka jingpynmih kam mih jam na ka bynta ki khun samla bad kumta ter ter.
Guwahati: Hynnin ka miet, la iathuh  ba U   Additional superintendent jong ki pulit Manipur, ula shah rahbor ha ki riew kieng atiar jong ka kynhun Arambai Tenggol, kaba dei ka kynhun jong ki jaitbynriew Meitei.
Hadien kata, ki pulit, ki la leit mar mar bad ki la lah ban pyllait im, ia U Amit Singh, uba dei U additional superintendent of police jong ka Imphal East.
La leit rah mar mar ia U Singh sha hospital, ha kaba u don ha ka met kaba koit ba khiah, ong ka khubor.
Ka jingjia, ka dei ha ka por 7baje hynnin ka miet, ha kaba ki riew kieng atiar, kiba don kumba 200ngut ki leit tur sha ka iing sah jong U Amit Singh, ha kaba ki leit da ki phew tylli ki kali bad la iathuh, ba ka don ka jingsiat kaba jur bha, hajan ka jaka sah jong U  Addl SP, IW, Moirangthem Amit, MPS, ha kaba ki la pynpait ia ki jingdon jingem ha katei ka iing bad ki la pynjot ia ki kali bad ki tiar kiba don ha katei ka iing sah jongu bad kitei ki runar, ki la rahbor ruh ia U Addl SP bad sa uwei na ki nongbud jongu, hynrei kham hadien, la ioh ban pyllait im ia U Amit Singh, da ka jingleit thwet ba kyrkieh jong ki pulit.
Imphal: Ki riew ehrang, ki la hiar thma, ia ka iing jong u heh pulit ha Imphal, hynnin ka janmiet bad ki don saw tylli ki kali, kiba pynieng ha ka phyllaw jong utei u heh pulit, kiba la julor la jhor.
La iathuh ba katei ka jingjia, ka dei ha ka por 6.
20 hynnin ka janmiet, ha kaba ki riew kieng atiar, ki la ther kuli, sha ka iing sah jong U  Amit Mayengbam, Additional Superintendent of Police, Imphal West.
Ki pulit, kiba don ha katei ka jaka, ki la pynphai kuli sha kitei kiba siat sha ka iing sah jong U SP, hynrei, la iathuh ba kitei ki nongsiat, ki la phet rieh noh ialade, ong ka khubor.
Katei ka jaka, ka don ha ka jingshongsyier kaba jur, hynnin baroh shimiet, ong ka khubor.
Ka Manipur, ka iai bteng, ha ka jingiakynad, kaba la jia naduh U Jymmang 2023, hadien ba ka kashari jong ka Manipur, ka mynjur ban ai jing ithuh ia ki Meitei, kum ki Scheduled Tribe jong katei ka jylla bad ba ki la don kumba 200ngut kiba iap, ha ki jingjia ba har rukom.
Shillong:U MLA ka BJP na 19 South Shillong Constituency, u Bah Sanbor Shullai ula ai dorkhas ha u President ka BJP Megha laya u Rikman Momin ban dawa ban ai tiket MP-Lok Sabha na Shillong sha ka Dr Fenella Lyngdoh Nonglait.
U Bah Sanbor ryngkat bad katto katne ki nong ïalam ka seng ki la pynpaw ba ki ai ka jingkyrshan kaba pura ïa ka Kong Fenella Lyngdoh kum ka kyrtong ka BJP ban ïakhun ïa ka ilekshon MP Lok Sabha na Shillong Constituency.
Halor kane u Bah Sanbor ula ong ba u Bah AL Hek ym shim la pan tiket hynrei ka kyrteng ka jong u ka la shu paw tang ha ki kot khubor bad kum ki nongïalam ka seng kin ïatylli lang kawei na ka bynta ban ïatrei na ka bynta ka Kong Fenella.
U Bah Sanbor ula ong ka Kong Finela kadei ka kyrtong kaba biang tam ban ïakhun ïa ka ilekshon na ka seng BJP namar kadei ka briew kaba ki paidbah ki ithuh ithaw bha bad kadei ka briew kaba la nang la stad bha bad ka BJP ka long kaba donbok da ka jingdon ki nong ïalam kum ka Kong Fenella.
U Bah Sanbor ula kynthoh ba u Bah Pala ba ula shu lapmied ka ktha sohot baroh san snem bad ki paidbah kila babe ba kam shym la don ka roi ka san kumta u la kyntu ïa ki paidbah ba ki dei ban nang noh ha ka ban jied Nongihkhmat namar ka BJP kan dang wan ha ka bor bad lada pynjop ïa ka Kong Finela, kan wanrah ïa ka dud bad ka ngap ïa ka jylla.
“Kane kam dei ka ilekshon MLA ne MDC, hynrei kane kadei ka ilekshon MP ha Delhi kumta ki paidbah ki dei ban jied beit da ka BJP namar kan dang wan beit ha ka bor hapoh ka jingïalam u Narendra Modi," ong u Bah Sanbor.
Ula ong ba ïa kane ka dorkhas, u President ka BJP Meghalaya un sa phah lang sha ki nongïalam ka BJP kiba kynthup ïa u Chubba Ao bad u Rituraj Sinha ban pynpaw ba ki ai jingkyrshan ïa ka Kong Finela ba kan long ka kyrtong MP jong ka seng BJP.
“Nga lah kren ïa u Bah Ernest Mawrie uba la thep kyrteng bad ngan pynsngewthuh ïa u ban weng kyrteng noh ïalade na ka jingpan tiket bad ngan leit ruh ban ïakynduh ïa u Bah AL Hek ba ngi donkam ban ïatreilang bad ïatylli lang kawei ban pynjop ïa ka kyrtong ka BJP ha ka ilekshon MP Lok Sabha," ong u Bah Sanbor.
U Bah Sanbor ula ong, “Lada ka Kong Fenella ka jop ïa ka ilekshon MP ka long kaba thikna ba kan ïoh ïa ka Shuki Myntri Sorkar hynrei lada ki paidbah ki jied pat da kiwei, ka long kaba thikna ba kin shu bam sohot baroh 5 snem.
"U la ong ruh ba ki paidbah kimdei ban shu beij bad shong shit tang ïa ki jingrwai ilekshon ne ki khubor ba pynphriang bad pynsngewthuh bakla halor ki rukom treikam ka BJP.
“Kumba long mynta ki paidbah kiba don sha ki thaiñ nongkyndong ki la sdang sngewthuh ïa ki nongrim ka seng BJP bad ka kyrteng u Modi ka poi lut shaduh ki kyndong kynshrot," ong Bah Sanbor.
Pynursla:Ka Raid Shabong mynhynnin ka sngi ka la pyndep ia ka jingknia jingkhriam ha u lum Ryngku Stu ban ri ban sumar ia ka mariang, ban peit ban khmih ioh don kiba wan leh dusmon, pynjot ia ka.
Kane ka jingleh ka dei kaba la ju buh ju seng ki longshwa manshwa naduh hyndai hynthai, ba ki blei ryngku kin peit ban khmih, kin sumar bad kin iada ia ka raid na ki nongleh dusmon.
Ia kane ka jingleh niam la pynlong kaba jer kum, ‘ka nguh ka dem ka shuit ka shor shor Rynku’ ka Khun Kur Longtrai Lai Kynthei kaba la pyndep da u rangbah Phaden Khongjah ha ka jingsakhi lang ki nongkitkam ka kur kynthup u bah Riban Thabah, u sordar ka Raid Shabong u bah Herinsingh Khongngai, u Syiem ka Hima Mylliem u Paiem Laborius Syiem, ka SDO ka kong Eva L Warjri, u Syiem Khynnah ka Hima Khyrim nalor ki nongmihkhmat na ka Balipara Foundation, na Assam, nangta na ka Living Bridge Foundation, bah Morningstar Khongthaw bad kiwei.
Ha ka jingiakren bad u Secretary ka Kur bah Riban, u la iathuh ba ka Raid Shabong ka don 28 tylli ki ryngku bad uwei u Lyngdoh.
U la iathuh ba ka jingpyndep ia ka shuit ka shor ha kane ka jaka, ka dei ia u Ryngku Stu, uba dei uwei napdeng ki 28 tylli ki Ryngku.
“Ngi ai nguh ai dem ia u, namar ba ki khlaw ki btap ki neh ki sah, dei da ka jingri jingsumar kita ki ryngku ki basa.
Ngi kum ki trai ka Raid Shabong, kaba la tip paidbah kum ka khun longtrai lai kynthei, Raid Shabong, ryngkat ka jingsakhi lang u sordar ka Raid Shabong, kiwei ki sordar na kiwei ki raid, ryngkat ka SDO ka Pynursla Civil Sub-Division, ban ainguh aidem ia une u ryngku na bynta ka jingshakri jong u ia ki khlaw ki btap, ki um ki wah kiba don ha kane ka khlaw", la ong u bah Riban.
U la iathuh ba shisien shi snem, ka Raid Shabong ka la ju pyllong ia ka jingshad jingkmen bad ha kane ka snem, kan long ha ka 21 tarik Lber 2024.
Ka jingdon u Ryngku u Basa, ka la wanrah shibun ki jingkyrkhuh ban roi ban par ha ka rep ka riang, ka kamai kajih bad kiwei kiwei ki kam.
“Ha kano kano ka jaka kaba shong ki Ryngku ngi ai lypa ia ka jingmana sha ki shnong ki thaw ba ym bit ban pom pathar ia ki dieng ki siej.
Lait noh tang lada ki wan ban pan jingbit ha kaba hap ban peit ha ka niam ka rukom, ka long ne em ban leh kumta", la ong u bah Riban.
Shwa ia kane, la pyllong ia ka jingiathir halor ban pynneh pynsah ia ka mariang ha madan Rangthylliang, ha kaba la ioh ia ka jingkren na u Sordar ka Raid Shanong, bah Herinsingh Khongngai, u Secretary Khun Longtrai bah Riban Thabah, na ki nongmihkhmat ka Baalipara Foundation, Assam, na ka SDO kong Eva L Warjri, kumjuh na u Syiem barim ka Hima Mylliem Paiem Laborius M Syiem, u Syiem Khynnah ka Hima Khyrim Paiem Habapan Syiem, bad na kiwei ki riew rangbah, kiba la iasam kumno ban thaw ia ki lad ki lynti ban pynneh ia ka mariang.
Shillong: Ka seng War Jaintia Students’ Union, Amlarem ha ka jingpyllait khubor, ka dap da ka jingsngewnguh bad sngewkmen shibun ia U MLA ka 7 Amlarem constituency ka thain War Jaintia, Ma Lahkmen Rymbui uba long ruh kum u Chief Advisor ka sorkar jylla, halor ka jingshim khia jongu, ia ki jingdawa ka seng ban kyntiew ia ka thain bad ban wanrah ia ka roi ka par.
Na ka liang ka seng ka pynpaw ka jingsngewkmen ba U MLA, u lah shim khia ban dawa bad wan rah ia ki mat jingdonkam ka thain hapoh ka ing dorbar thaw ain ka jylla.
Ka seng, ka ong, ba ka jingkren u MLA ka thain ban shna ia ka transit Dawki LCS ha Muktapur,ka long kaba donkam haduh katta katta ban kyntiew ia ka thain ha ka ioh kot bad ia ka jylla hi baroh kawei, ban shalan ia u mawshun uba don ha Syndai -Trangblang limestone belt bad kiwei kiwei ki lad khaii, kiba pynmih “Revenue"ia ka thain bad ia ka jylla hi baroh kawei.
Ka seng ka kyntu jur ia ka sorkar jylla ka dei ban shim khia mardor ia kane ka mat bad jingdawa ka seng,na ka liang ka seng kan nym shong kli kti kan iaid buddien ia kane haduh ba kan da urlong bad kitei ki kynthup, ia ka  civil subdivision kaba la rim tam ha ka jylla, ha kaba kiwei ki lah ioh district.
Ka seng, ka ai ai khublei kyrpang ia ka jingdawa u nongmihkhmat, ban wan rah noh ia ka Division PWD ha Amlarem, kaba dei ka jingdawa ki paid ka thain kaba lah slem bha.
Ka seng ka kyrmen ba ka sorkar kan shim khia ia ki jingdawa ka seng bad ban pynurlong ia ki shwa ba ka Civil subdivision, kan rakhe ia ka lyngkhuh ba 50 snem jongka, ong ka  kyrwoh, na u samla E Langstang, Publicity secretary WJSU.
Shillong:Ka Myntri ka kam rep ka Jylla Kong Ampareen Lyngdoh ka la ïathuh ba ka Tnat ka la tip ba ka don ka jinghiar jong ka dor u synsar hapoh ka Jylla.
Ïa kane ka la ïathuh haba jubab ïa ka jingkylli ha Ïingdorbar Thaw Aiñ, ka Myntri ka la ïathuh ba ka daw ka long ba ki Jylla ba marjan kum ka Assam, Mizoram, Tripura bad Arunachal Pradesh kila pynkiew bha ïa ka jingpynmih synsar ha la ki jong ki Jylla ha kine ki 2-3 snem.
Ka pyntip ba ka jingeh jong ka jaka rep synsar ha Meghalaya ruh ka la nang kiew.
Ka jingkynshew synsar ba naduh u snem bala leit, ka dang don ha ki kudam.
Ka jingkiew ka jingpynmih synsar na ki Jylla ba marjan ka la nang pynbun ïa ka mar ha Ïew, kaba la lam pat sha ka jinghiar dor u synsar".
Halor ki sienjam ba la shim ban leh eiei halor kane ka jinghiar dor, ka Myntri kala ïathuh ba ka Mawïong Wholesale Market ka don ïa ki kudam ba ngiam ban thep palat 21,000 MT.
Bun na kine ki kudam la pyndonkam ban buh ïa ki synsar ba la thad ha ka por ba hiar dor u synsar, kumta kala plie lad ïa ki nongrep ba kin ïoh kham heh ka dor".
Ka la ong ruh da kaba bynrap, “Ka jingpoi mar manla ka sngi bad ka dor ïew jong u synsar la ju thep ha ka AGMAR KET portal bad MEGAMB portal kaba lah ban ïohi lut da ki paidbah bad nongrep ba kin tip ïa ka dor ka mur jong u synsar.
".
Shillong:Ka Jaiñtia National Council (JNC) – Western Zone hapoh ka jingïalam u President Bah Leo Ferdinand Dhar bad u General Secretary Bah Heibormi Lyngdoh ka la leit jurip ïa ka jaka ban shna ïa ka Mini Secretariat ha Jowai bad ha kane ka jingleit jurip lah shem ba la sdang ban shna noh ïa ka Mini Secretariat.
Lah ban pynkynmaw ba ha u bnai Nailur, 2023 ka seng ka la dep ban ïakynduh markhmat bad u Dy.
CM u Bah Sniaw bhalang Dhar ban dawa shna noh ïa ka Mini Secretariat.
Ka seng ka ai khublei ïa ka Sorkar ba ka la shimkhia halor kane ka kam kaba long ruh ka shlem ai jingshakri kaba jan na ka bynta ki nong Jaiñtia bad la kyrpad ruh ïa ka Sorkar ba ym dei ban ieh ka jingshna tang ha shiteng lynti hynrei dei ban pyndep kumba la angnud da ki Paidbah, bad ka seng ka kyntu ruh ïa ka sorkar ba kumba la thmu ban shna ha Tura kumba la ong u Myntri Rangbah ka jylla ban wanrah kita ki large investment bad bun ki administrative reform kumta ka kam kadei ruh ban wanrah ha Jowai khnang ba kan nym long ka jingtheh shiliang ha ka liang ka roi ka san.
Ka seng ka la ban jur ruh ba dei ban sdang noh ïa ka jingshna pyndep ïa ka Ïawmusiang building complex namar ba wat ïa ka revised estimate ruh la dep ban pynkhreh, namar kadei ruh ka ïew ba la shaniah bad ba bsa ruh ïa ki spah ngut ki nongdie haduh 600 tam bad kan wanrah hi ruh ïa ka jingmyntoi na ka bynta ki paidbah.
Khatduh ka seng ka kyntu ruh ïa ka sorkar ba dei ban revised ne phah da kawei ka rai ha ka jingïadei bad ka smart town ha Jowai namar ka jingïoh ka long kaba theh shiliang haba nujor bad ka Tura, bad la kyrpad ruh ïa ki nongmihkhmat ka Jaiñtia khamtam u local MLA ka Jowai u Wailadmiki Shylla ba u dei ban shimkhia halor kane ka bynta.
Shillong:Ka Tnat Arts and Culture bad ka tnat Tourism hadien ka la ïoh jingtip ba ka don ka ïew kaba ki mynbarim ki la ju pynlong ïew ha ki por hyndai hynthai hapoh ka shnong Nongkseh Upper Shillong kaba long trai ruh da ka kur Thangkhiew na ka liang u Myntri ka tnat Tourism bad arts and culture u Bah Paul Lyngdoh ha ryngkatlang u Chairman ka MTDC u Bah Sanbor Shullai ha ryngkat ki ophisar ki Engineer u Rangbah Shnong u Bah A Thangkhiew ka shnong Nongkseh ki la leit ban jurip ïa katei ka ïew kaba la pynlong ïew lyngba ka jingdon jong ki Mawbynna.
Ha kane ka jingjurip na ka liang u Myntri u la pynbna syndon ruh ba ïa katei ka jaka ïew ba kan long noh kum ka Heritage site.
Lah ban ong ba ha katei ka jaka ki kur Thangkhiew ki la don ki Mawbynna babun tylli kiba la don la ki jong ki jong ki basa kaba ki ju pynlong ïew ha ki por Hyndai hynthai.
Halor kane u Bah Paul Lyngdoh u la ong ba hadien ba la ïohi da la ki jong ki khmat la sngewdei ban pynbna ïa kane ka jaka ka Heritage site ha kaba kan don ka jingker, ka jingsumar bad ba kan ym jot noh.
U la ong ba na ka liang ka tnat Arts and Culture kan wad ki lad ki lynti la kane ka jaka ka long ne em ban pynïasoh ïa ka Nongkseh bad ka Shillong, ka Mawprem bad ka Mawlai da ki Cable Car.
U la ong ba kaba nyngkong ka dei na ka bynta ki nong jngohkai pyrthei bad kaba ar kan pynsuk ïa ki nongleit nongwan ha jaka ba kin shong bus ne taxi kin pyndonkam noh da ki Cable Car.
U la ong ba na ka liang ka Tourism bad ka Meghalaya Age Limited kin sa pynkhreh ïa ka report la kane ka jaka kan long ne em ban ïaid shakhmat ban pynïasoh da ki Cable Car namar kane ka projek ka lah dep don lypa halor ka jingthmu ban shna ïa ki Cable Car na Laban kaba dei ka view point sha Shillong bad tang lah sdang ïa kane kawei ka kam kane ruh kan sa ïaid lang shakhmat.
Nalor ki Mawbynna, na kane ka jaka lah ruh ban ïohi kyndiang ïa ki shnong bapher bapher nalor ka jingdon ka Kshaid kaba itynnad.
Shillong:U MLA ka Gambegre u Saleng A Sangma u la ong ba ka sorkar ka dei ban wanrah noh da ka hukum ba kito kiba sngaid bad kiba la tymmen ha ka tnad pulit, ki dei ban shongthait noh.
Haba shim bynta ha ka mat kaba la wanrah u MLA ka Mawlai u bah Brightstarwell Marba niang, hapoh ka ing dorbar mynta ka sngi halor ka rta rungkam ha ka tnad pulit, u Saleng u la ong ba ula iohi ia ka hukum kaba la pynmih u myntri rangbah ka Assam, ha kaba la bthah ba kito kiba sngaid bad kiba la tymmen, ki bym lerkam ha ka tnad pulit, yn weng kam ne pynsangeh noh na ka kam.
U la ong ba ka jingbuh rta ka sorkar ban thungkam pulit 18 haduh 21 snem ka dang long kloi palat, namar ba ha kane ka rta ki samla ki dang don ha ka jingpule bad ula ai jingmut ba dei ban pynjlan sha ka 32 snem.
“Kito kiba la tym men bad kiba sngaid ki bym lerkam shuh, dei ban pyllait noh na ka kam, ha Assam nga la iohi ia ka hukum kaba la pynmih u Myntri Rangbah.
Uno uno uba sngaid ha ka tnad pulit, yn weng kam noh lane yn pynsangeh kam.
Hangne ruh dei ban leh.
Lada ki la tymmen ne sngaid bym lerkam shuh, dei ban phah shongthait noh bad kane ka long kaba shongnia.
Ka jingbuh rta 18 haduh 21 ban rung kam pulit, ka la pynduh lad ia ki samla kiba dang pule.
Dei ban ailad ia kito kiba samla kiba angnud shisha ban iakhun ban ioh kam, bad dei ban kham pynjynsur ia ka rta sha ka 32 snem", la ong u Saleng.
Haba wanrah ia kane, u MLA ka Mawlai u la ong ba ka jingmih khubor ba pynlyngkot rta ban rung kam sorkar, ka la ktah ia ki samla kiba angnud ban iakhun ia ki kam sorkar khamtam ha ka tnad pulit.
Hynrei haba jubab halor kane, u myntri rangbah ka jylla u Conrad K Sangma u la ong ba ka sorkar ka buh ia kane ia ka rta rungkam 18-21 snem ka dei ha ka kyrdan pulit langrut namar ba ka dei ka kam kaba hap ban khlain ka bor met bor phad, katba ia kiwei ki kam, ka la pynjlan sha ka 32 snem.
U Myntri Rangbah ula ong ba ka jingpyrkhing rung kam rta naduh 18-21 snem ka dei tang ia ki pulit langrut, ia kiba trei ha tnad Forest and Environment, Excise bad Home Guard namar ba ka ka kam ka dawa ia ka bor met kaba khlain.
U la ong ba ka sorkar ka la pynkhreh ruh ban buh ia ki Gym ha baroh ki district ban pynioh lad ia ki pulit ban kilanmet.
Shillong:U Myntri Rangbah ka Jylla Conrad K Sangma ha ka sngi Nyngkong, ula ïathuh ba ka Sorkar ka la ïoh pdiang palat 30,000 tylli ki aplikeshon hapoh ka CM-Elevate tang hapoh ka arbnai.
“Ngi la ïohpdiang palat 30,000 tylli ki aplikeshon ïa ka CM-Elevate hapoh ka 2 bnai.
Na kine, 20,000 ki dei jong ka kam ri jingri jingdup.
Hapoh ka CM-Elevate, ka Sorkar ka la ïarap 50% ka subsidy," ong u Conrad haba jubab hapoh ka Dorbar Mang tyngka ka Jylla.
Ha kajuh ka por, u Myntri Rangbah ula ong ba ïa mynta hi, ka kam ri jingri jingdup kam pat dei kaba la kheiñ ha ka thup ki karkhana (industry) hynrei ka food processing kaba dei ka karkhana ne Industry.
Haba u MLA ka UDP na Mawkyrwat u Bah Renikton L Tongkhar u la kwah ban tip ïa ki subsidy ba ai ïa ka kam ri jingri jingdup, u Myntri Rangbah ula ong ba ïa ka prokram ka dei kaba dang shu sdang ha u snem ba la leit noh ha kaba ka Sorkar ka la sam ïa ki khun sniang, khun syiar sha ki nongrep bapher bapher.
Ula ong, kawei na ki prokram ba kongsan eh ka dei ka CM-Elevate, ha kaba ka Sorkar kala ai ïa ka subsidy kaba heh duh khamtam sha ki kam ri jingri jingdup kaba long haduh 50%.
Haba ïadei bad ka jingkylli balei ka Sorkar kam ai lang kajuh ka jingmyntoi ba la ai hapoh ka Industrial Policy sha ki nongri jingri, u Myntri Rangbah ula ong, “Ka daw hi ka long ba ka kam ri jingri ka dei ka kam ri jingri bad ka kam karkhana ka dei ka karkhana katkum ki jingbatai bad kumta, ym lah satia ban pynïakhleh".
Hynrei ula pyntip ba ka Sorkar ka la ai ïa ki jingkyrshan kiba bun ïa ki nongrep hapoh ka Jylla.
Ula pyntip ba palat 100 tylli ki pickup truck la ai ban pynkit ïa ki marrep jong ki nongrep.
“Ngi kwah ban ai biang sa 500 tylli ki kali ha kine ki san snem ban wan," ula ong.
Shillong:U MLA ka Nongpoh u bah Mayralborn Syiem ula ujor hapoh ka ing dorbar thaw ain ia ka jingkharoi ki YouTuber kum ki tit, tang ban pynsngewbha iano re iano da ki khubor lamler.
Haba wanrah ia kane ka mat, u bah Mayralborn ula ong ba dang shen u Chairman ka Synjuk Rangbah Shnong Ri Bhoi (SRSRB) u bah BB Makdoh ula ujor sha ki pulit hadien ba ula shah thad bad shah pynthohbria ha kawei ka channel khlem daw eiei.
U MLA ka Nongpoh ula ong ba ki don katto katne ki youtuber kiba shu sam ia ki jingtip kiba lamler tang ban pynjah burom iano iano bad ban pynsngewbha pat iano iano, haduh ba ki paidbah khamtam sha nongkyndong ki shah ialam bakla ha ki jingtip bakla.
Ula kyntu ia ka sorkar ban tehlakam ia ki social media kiba ialam bakla ia ka jingtip sha ki paidbah da kaba pyntrei kam da ka Broafcasting code.
Haba jubab halor kane, u myntri rangbah ka jylla u Conrad K Sangma mynhynnin ka sngi ula ong ba ki don 42 tylli ki jingjia ha social media kiba la rejister ha ka ain namar ki khubor lamler.
Haba jubab ia ka jingkylli ba la wanrah u MLA ka Nongpoh u bah Mayralborn Syiem hapoh ka ing dorbar, u Conrad ula ong ba ki social media kila plie ia ka ransan ia ki briew hynrei ki don kiba ialam bakla ruh.
Ula ong ba ka tnad pulit ka la thaw ia ka Cyber Crime Branch ban tehlakam ia ki khubor thok, ki kam runar ha ki social media.
Ula ong ba kito kiba pyndonkam ia ka social media ki dei ban pyndonkam da ka jingkitkhlieh bad ki jingtip ba shisha.
Shillong:U Symbud myntri rangbah ka jylla u bah Prestone Tynsong, ha ka sngi nyngkong u la ong ba ynda u Myntri rangbah ka jylla u Conrad K Sangma, un wan bteng ia ka kam, un sa iakren ban pynbeit ban leit iakren ia ka sorkar pdeng halor ka jingdawa ban pyntrei kam ia ka Inner Line Permit ha la jylla.
Haba iakren bad ki lad pathai khubor u bah Prestone, u la ong ba ka Sorkar MDA ha u snem 2021 kan trei shitom ban pynurlong ia ki mat ki ba dang sahteng bad ban pyndep ia ki kam pynroi baroh ha ka jylla.
U la ong ba ha u snem 2021, yn ialeh ban trei shitom ban pynurlong ia ki resolution ki ba la pdiang hapoh ing dorbar thawain kum ka mat Inner Line Permit , ka MRSSA Amendment Bills bad ka jingpynrung ia ka ktien khasi bad Garo ha ka khyrnit ba phra jong ka Constitution.
U la ong ruh ba ka sorkar MDA kan trei shitom ban wad ia ki lad ki lynti ban weng shirta ia ki jingeh ha kaba iadei bad ka mat them metor, halor ban pynitynnad ia ka Barik point bad kumjuh ha kaba iadei bad ka mat khappud.
Shillong:U myntri ba dei peit ia ka tnad PHE u bah Renikton Tongkhar, ha ka sngi nyngkong, u la iathuh ba hapoh ka Jal Jeevan Mission, ka sorkar pdeng ka la pdiang ia ka jingmang pisa ka ba long T.
415 klur, ha ki 300 tylli ki skim na ka bynta ki 500 tylli ki shnong ki ban kynthup ia ki palat 46,000 ki longing.
Haba iakren bad ki lad pathai khubor, na ka liang u bah Tongkhar u la iathuh ba ka skim jong ka sorkar pdeng ka JJM kaba la buh jingthmu ban pynpoi ia ka um ha man ki thliew ing ha u Nohprah 2022.
U la iathuh ruh ba 90% ka jingmang pisa ka wan na ka sorkar pdeng bad 10 % ka dei ka ba la bei pisa na ka sorkar jylla.
Ka sorkar jylla ka don ka jingthmu ba haduh u bnai lber mynta u snem kan pynioh um ia ki 2 lak tylli ki long ing.
U bah Tongkhar u la pynpaw ba ha u snem 2021 ka sorkar MDA (Meghalaya Democratic Alliance) kan trei shitom ban pyndep ia baroh ki kam ki ba dang sah teng.
Shillong:Ka longkmie na ka shnong Nongwar Khlieh Shnong, kaba hap hapoh ka Shella constituency, ka la wan ban pynpaw ia ka jingleh donbor jong ka Dorbar Shnong, da kaba ka la kam ba ki nongpyniaid shnong ki la pynjot ia ka jaka rep jong ka ban shna ia ka surok.
Haba iakren bad ki lad pathai khubor, na ka liang ka kong Presmity Wanshong ka la kynnoh ba ka Dorbar Shnong ka la knieh jubor ia ka jaka jong ka ban shna ia ka surok ban iaid lyngba sha ka tourist viewpoint ha katei ka thain.
Ka kong Wan shong, ka ladep ban ujor da ka ejahar ha ha Sohra police station, halor kane ka jingleh dorbor ki bor shnong; hynrei ka la kynnoh ba mynta ki bor shnong ki la byrngem byrsit ia ka, ba kan ieh noh ia kane ka jaka.
Ka kong Wanshong, ka la kam ruh ba u Rangbah Shnong, u bah Kedion Diengdoh, u la kyntait ban ai ia ka syrnot no-objection certificate (NOC) naduh u snem 2016 ban ioh ban ring ia ka bor electrict sha ka ing jong ka bad ki kyntait ruh ban ai ia ka syrnot shong shnong bad ka ing ka sem jong ka kam ju ioh ia ki skim ba ioh na ka sorkar, kynthup ia ka kam 100 sngi na ka skim national rural employment scheme (MGNREGS).
Shillong:U myntri ka sorkar pdeng u ba dei peit ia ka tnad ialeh kai, u kiren Rijiju, ha ka sngi nyngkong u la kyntait ban iakren ne kynthoh halor ka jingdawa ia ka Inner line permit ha ka jylla Meghalaya.
Haba ia kren bad ki lad pathai khubor, u Rijiju u la ong ba ka mat Inner Line Permit ka dei ka mat jong ka sorkar bad ka shong ha ka rai jong ka sorkar pdeng.
U la ong ruh ba ka sorkar NDA hapoh ka jingialam jong u Myntri rangbah duh ka Ri u Narendra Modi,u shimkhia bad pyrkhat kyrpang ia ki jingdonkam ban pynneh pynsah ia ki riti dustur jong ki ritpaid na ki dong shatei lammihngi.
U la ong ba ka jingiakhih bad ki jingbuh ia ki jingdawa ka dei ka bynta jong ka synshar paidbah, hynrei ka ba donkam ka dei ban pynneh pynsah ia ka shongsuk shong sain ha ka Ri baroh kawei.
Ha kawei ka liang, kum shi bynta ban pynpaw ia ka jing pyrshah CAA bad ban dawa ia ka jingpyntreikam ia ka ILP ha ka jylla, mynta ka sngi ka KSU ka la rah ia ki placard ha khmat ka skul bah North Eastern Hills University, kaba dei ka jaka ba u leit plie U Rijiju ia ka jaka ialehkai.
Shillong:La don ki khubor ba ki riew paidbah/ briew batrei kam lajong ki lah ngat ha ki jingthok jong ki riew shim kabu lyngba ki kor komputor/ Mobile apps da kaba kular ban ioh ram da ka suk ba khlem da donkam kino kino ki sla babiang.
Lah ong ruh ba ka sut ba ki nongshim ram ki hap ban siew ka long kaba heh, hap ban siew sa kiwei kiwei de ki jing siew ki bym shongnia, ka rukom khein ia ka sut kam long kaba shai bad ka jing pyndonkam bakla ia ka jingiateh soskular ka bymkhuid, hynrei tang ban ioh shim kabu lyngba ki kor mobile.
Ka jingai ram kaba shaniah bad kaba suba lah ban ioh tang na ki bank bad NBFCs kiba lah register bad ka RBI bad ki kynhun kiba lah pyniaid da ka sorkar jylla hapoh ki kyndon jong ka money lending acts.
Kumta, la kyntu iaki paidbah ba nym ngat ne shah thok ha kum kine ki riew shim kabu bad kidei ruh ban da wad bniah la kidei kiba shisha ne em.
La kyrpad iaki paidbah ruh ba kim dei ban ai ki personal details kum kikot KYC iano iano khlem da tip tikna la ki long ba shisha bad ba lah ban shaniah.
Lada lap baki don ki briew ba shim kabu kumba lah batai halor, phi lah ban ujor sha ka ain lane thoh ka jing ujor sha ka website  het.
rbi.
org.
in.
Ka RBI ka lah pyntip ruh ba kino kino ka ram lyngba kikor Komputor/ mobile apps kiba hap hapoh ka jing peit jong ki banks bad NBFCs kidei ban pynpaw ia ka kyrteng jong kita ki bank lane NBFCs sha ki paidbah.
Ka kyrteng bad address jong ki NBFCs kiba lah register bad ka RBI, lah ban ioh hangne  rbi.
org.
in/Scripts/BS_NBFCList.
aspx bad lada phi don kano kano ka jingujor pyr shah ia kine ki NBFCs, lah ban ujor ha.
Shillong: U Symbud myntri rang bah ka jylla u bah Prestone Tynsong u la ong ba ha ka 31 tarik u kyllalyngkot 2021, yn sa lah  ban pyndonkam noh ia ka jingkieng nar ha Dwar ksuid.
Haba iakren bad ki lad pathai khubor, na ka liang u bah Prestone, u la ong ba na ka liang ka BRO, ki la sdang ia ka jingshna bad ha ka 31 tarik mynta u bnai yn lah ban pyndep noh ia kane ka jingkieng.
U bah Prestone u la iathuh ba na ka liang u Incharge jong ka PWD, u bah DP Wahlang u la leit ban jurip hynnin ka sngi bad ha ka 31 tarik yn lah ban pyndonkam noh ia kane ka jingkieng nar.
Kata ka Jingkieng Nar ba Thymmai, kaba kin shah ban kit ia ki Truck haduh katno Ton.
Ne dang don adong (Limited Load permission) kat haduh ban da dep repair ia kata kaba rim kaba la don jingthut.
Shillong:U Symbud myntri rangbah ka jylla, u ba long ruh u chairman jong ka High level Commitee u bah Prestone Tynsong, u la ong ba halor ka mat Themmetor na ka liang ka sorkar jylla ka wad ia ki lad ki lynti ki ban weng ia ki jingeh shirta.
Haba ia kren bad ki lad pathai khu bor, u bah Prestone, u la ong ba halor ka mat Themmetor ka sorkar ka wad ia ki lad ban weng ia ka jingeh shirta bad dei na kane ka daw ba ka sorkar ka la thaw ia ka High Level Commitee.
U la ong ruh ba ka HLC ka dang iakren halor ka mat Themmetor bad haduh mynta kane ka mat ka dang im; ka HLC ka khlem iohthiah bad ka khlem ieh, hynrei ka dang wad ia ki lad ki lynti ban weng ia ka ne ka jingeh.
U la ong ruh ba ki bun ki mat kiba dang hap ban bishar bha ha kaba iadei bad ka Themmetor bad kawei na kine ka long halor ka jinglong trai ia katei ka jaka.
U la ong ba na ka liang ka sorkar ka kyrpad ia ki synjuk ki rangbah shnong, ki paidbah bad ki seng bhalang ba kin iai shah bad ka jingpyniaid jong ka sorkar jylla.
U la iathuh ruh ba hadien ka jingsoi ia ka jingiateh hapdeng u Syiem ka Hima Mylliem, ka KHADC bad ka sorkar jylla; ka HLC kan sa shong biang ia ka jingialang bad kan sa aiti noh ia ka kaiphot sha ka sorkar jylla, halor ka rai ia ka Them metor.
Shillong: Kiba ioh pang corona ha East Khasi hills, ki kynthup ia 6 ngut ki nongtrei ka koit ka khiah, 4 ngut ki high risk contact, iwei ILI Case, iwei na Laitumkhrah, iwei na Mawprem, 4 ngut kiba wan shabar, iwei na Rilbong.
Ha East Jaintia Hills, ki don 2 ngut kiba dei ki high risk contact bad ka West Jaintia hills, ka don 2 ngut, ha kaba iwei dei i high risk bad iwei na Dongmihsngi.
Kiba la jem na East Khasi hills, ki kynthup ia uwei u shipai, uwei u nongtrei ka koit ka khiah, 4 ngut ki high risk contact,  6 ngut na Laitumkhrah, iwei na Madanryting, 3 ngut na Nongrim hills bad 2 ngut na Rynjah.
Shillong: Kiba ioh pang corona virus, ki don 22ngut mynta ka sngi bad kitei ki kynthup ia 18 ngut ki riew paidbah ha East Khasi hills, 2 ngut ha West Jaintia Hills bad sa 2ngut ha East Jaintia Hills.
Kiba jem na ka jingpang, ki long 18 ngut bad kitei ki dei tang na East Khasi hills, ha kaba ki riew paidbah, ki long 17 ngut.
Kiba dang don ha ka jingpang, ki long  baroh 139 ngut bad ka East Khasi Hills, ka don 98 ngut, ka West Khasi hills 3 ngut, ka Ribhoi 13 ngut, ka West Jaintia Hills 4 ngut, East Jaintia Hills 2 ngut West Garo Hills 15  ngut, South West Garo Hills 2 ngut, East Garo hills bad North Garo hills mar iwei.
Kiba la jem baroh ki long 13,204 ngut bad kiba iap, ki long 139 ngut.
Shillong:Ha ka 30 tarik u bnai ba la dep, u Rupang u lah pynkup burom ia lai ngut ki nongniah kali kita ki long u bah Robertson Nengnong, na ka Pynursla Shillong Tourist Maxi Owners Association, U bah Kenson Marbaniang na ka Pynursla Shillong Indica Tourist Taxi Owners and Drivers Association bad U bah Manbha Sohkhlet, na ka All Local and Tourist Taxi Association, Pynursla.
Ha kane ka jingpynkupburom, la don lang u bah N Khongkhlad uba dei u Secretary jong ka Covid 19 Team na bynta ka Border Trade Riwar Mihngi, nangta u Sirdar ka Elaka Nongjri, u Bah Napoleon Siej.
Ha ka jingpynkupburom, u bah N Khongkhlad u la ai khublei shi katdei ia ki drivers’ association bad u la ong ba ki draibar ki dei kiba don ka kam kaba khraw, kata ki long ki dei kiba bat ia ka mynsiem jong kawei pa kawei ka longing, khamtam haba dei bad kane ka thain, namar u la ong ba kiba bun ha ka thain Pynursla hi, ki dang ia shong kali kamai.
Na ka liang ka jong u Bah Khongkhlad, u la iai ban ba lada don kino kino ki jingeh haba iadei bad ki nongniah truck u la kyrpad ban pyntip lem sha ka truck Association khnang ban lah ban pynbeit iaki jingduna bad ki jingdkoh.
U la ai khublei shikatdei eh iaka JAC kaba la lah ban pynsngewthuh jingmut ia ki association jong ki kali kamai bapher, kiba don ha kane ka thain.
Na ka liang u Sirdar Nongjri, u la kren shaphang kata ka jingmut jong ka jingpynkupburom, ha kaba u ong ba uno uno uba trei shitom u don ka jingkhymih lynti bad kane kam thew tang iaka pisa lane kata kaba ai jakpoh, hynrei ia kum kane ka jingpynkupburom.
U la ong shaphang ka jingkordor jong ka kam draibar, namar lada ki draibar kim don ka jingkit khlieh kam don ka jingsngew suk sngew shngain, hynrei lada ki draibar ki don ka jingkit khlieh ka don ka jingsngew suk sngew shngain wat ban thiah ha ka kali ba ki niah ruh kam don kano kano ka jingsngewrit mynsiem te ka long kaba donkam shi katdei eh ban ai burom ia ki dribar.
U la kyrpad ia ki draibar ba kin long kiba iaishah namar ki passenger ki don la ka jong ka jong ka jinglong ka jong ki.
U la iai ban da kaba burom markylliang haba ia kamai lang bad ban burom iaka kali kaba ai jakpoh, da ka jingkhuid jingsuba.
La pyniaid ia ka jingialang, da U bah Diamondstone Lyngdoh, uba dei U President ka Joint Action Committee jong ki seng ki nongniah kali bapher ha ka thain Pynursla, ha kaba la don lang U bah RM Shabong, Editor bad u trai jong U Rupang.
com.
Kane ka dei ka sien, kaba lai jong ka jingsam khusnam jong U Rupang.
com ia ki nongniah kali jong katei ka thain.
Shillong:Ka Darrang Tourism Promotion and Development Society ryngkat ka jing iatreilang bad ka Tour Operators Association of Meghalaya, da ka jingiarap lyngba ka sorkar jylla, ka la ioh ia ka training na ka bynta ki nongking lieng bad ki nongtrei kum ki guide ha Darrang Tourist Spot.
Ki nongwan ai jinghikai ki dei na ka LifeSaving Mumbai kiba la tbit bha ha kane ka kam.
Kane ka jingai jinghikai ka dei na ka bynta ki laiphew saw ngut kiba la jied kyrpang na ka shnong Darrang, ban pyntbit kumno ban ai jingiarap ia ki nongwan jngohkai ha ka por ba ki ngam um lane ha kino kino ki jingjia mynsaw kiba donkam jingiarap ba kyrkieh.
Kine ki la shah ai jinghikai ki la ioh shibun ki jingtip bad jingstad ban iarap ia ki briew kum haba ngam jyllop, ur lane hap, kyllon kynsan, kiba accident bad kiwei kiwei.
Ki lah ioh ruh ka jinghikai kyrpang na ka bynta ka CPR (Cardio Pulmonary Resuscitation) haba don ba shitom.
Naduh mynta, ha Darrang Tourist Spot la don ki nongtrei ba kyrpang ban ai jingiarap haba don jingjia ba kyrkieh, kiba ki khot kum ki Lifeguard bad ki paitbah ki lah ban wad ia kine ki nongtrei lada donkam haba ki wan sha Darrang.
U bah Reachingson Kongwang chairman ka Darrang Tourism Promotion and Development Society, u la ong ba ka long ka jingkmen kaba khraw ba ka tnat Tourism ka sorkar jylla, ka la sngap ia ka jingkyrpad ka Society ban ai kum kine ki jait jinghikai ia ki khun samla ka shnong kiba trei ha ki kam iahlieng bad ki guide ha Darrang Tourist Spot khamtam eh ban ioh jinghikai ha shnong lajong bad kawei ka jingkyrpad na ka liang ka Society ia ka sorkar lyngba ka tnat Tourism ba kan iarap ban ai ki tiar ki tar (Life Saving materials) kum ki life jackets, spine board, wheel chair, ki tyllai, ki saving bag bad kiwei kiwei kiba donkam ha kaba iadei bad kane ka jingai jinghikai , khnang ba yn lah shisha ban iarap ia ki paitbah ha ka por ba don ki jingjia mynsaw lane ngam um.
Shillong: U Symbud myntri rangbah ka jylla, u bah Prestone Tynsong, mynta ka sngi, u la kyntu ia ka seng kaikhlaw ka Hynniewtrep National Liberation Council (HNLC ) ba kan pyni ia ka kam, ba ka don ka jingkwah ba kan wan noh sha ka miej ban ia kren ia suk.
Haba iakren bad ki lad pathai khubor na ka liang u bah Prestone Tynsong, u la ong ba ka Sorkar jylla ka kyntu ia ka seng HNLC ba kan pyni da ka kam ba ka kwah ban iakren ia suk da kaba kan sangeh noh ia ki kam pyntriem baroh.
U la ong ruh ba wat la sha ka sorkar jylla, ka seng HNLC kam shem ka ai kano kano ka jingthoh ba ka kwah ban iakren iasuk noh bad ia kane ka seng ka ju pynpaw tang ha ki lad pathai khubor, hynrei ka sorkar jylla ka long ka ba kloi ban rah ia kane ka mat sha ka sorkar pdeng.
U la ong ruh ba ka seng HNLC ka donkam ban iakren iasuk ha ka sorkar pdeng lyngba ka sorkar jylla, namar ba ia ka seng HNLC, la niew beain da ka sorkar pdeng ym ka sorkar jylla.
U la ong ruh ba lada kane ka mat ia kren ia suk ka dei ha kti ka sorkar jylla, kane ka jingiakren ia suk la dei ban dep iakren, hynrei ki dei ban pynpaw ia ka kam ba ki kwah ban iakren iasuk noh khnang ba na ka liang jong ka sorkar jylla kan lah ban leit rah ia kane ka mat sha ka sorkar pdeng.
Halor ka jingshah byrngem ia ka ing ka sem jong u bah Prestone, u la ong “Ngam don eiei ban ong halor kane ka jingbyrngem jong ki, kam long ka ba suk ia kino kino ki nongshong shong jong ka jylla kiba don ka jingkitkhlieh ba kin byrngem iano iano bad ngam dei ban shim kyrpang ia ka jingbyrngem jong ki.
"U la ong ruh “Ki briew ki ba byrngem ia nga ngam tip balei ki byrngem hynrei nga dei u briew ba la jied da u paidbah na Pynursla bad nga don hangne ban ai ka jingshakri ba pura ia u paidbah ka jylla.
"Halor ka jingkynnoh ba donkti ia ka kam khaii beain ia u dewiong, u la ong ba lada ki don ia ki sabut sakhi ban pynshisha ia ka jingdonkti u long u ba kloi ban hiar shuki noh.
Shillong:Ki shipai BSF jong ka Meghalaya, ki iai bteng ban teh lakam ia ka kam khaii masi tuh ha ka Jylla.
La iathuh ba hynnin ka miet, haduh mynta ka step, la ioh kem ia 60 tylli ki masi, kiba shongdor T.
21lak, ha kaba la ioh kurup na ki khappud bapher jong ka Jylla.
Ha kawei ka jingjia, la ioh kurup ia kawei ka trok na jingkieng Sonapur, kaba don hajan Umkiang, kaba kit masi khlem ki kot ki sla kiba biang.
La ioh kem ia uwei na katei ka trok, katba uwei ula ioh lad ban phet bak na ka jaka jong ka jingjia.
Da ki phew hajar tylli ki syiar, ki la iap ha ki jaka ri syiar ha  Barwala jong ka jylla Haryana, na ki daw, kiba ym shym la tip satia.
Ki doktor jong ka  Animal Husbandry Department, ki la leit jngoh dalade ia kitei ki jaka ri syiar bad ki la shim ia ki nuksa ban phah beit ia kitei ki jingiap syiar ha katei ka Jylla.
U Dr Anil Banwala, Deputy Director, Animal Husbandry and Dairying, Haryana, ula leit peit hynnin ka sngi, ia ki jaka ri jingri bapher bad ula pyn thikna, ba ka don ka jingiap kaba bun bah jong ki syiar ha Barwala, na ka daw jong ka jingpang, ka bym pat tip satia.
La iathuh ba ki don 15 tylli ki jaka ri jingri, kiba heh bha ha katei ka thain, kiba mad ia katei ka jingiap kaba bun bah jong ki syiar.
Ka jingkylli ba kongsan ia ngi iwei ia iwei ha kane ka juk kaba mynta ka long hato ka mynsiem ban ai ne iarap ia kito kiba donkam ka jingiarap ha kano kano ka bynta ka la hiar dor ha ka imlang sahlang jong ngi kum ka jaidbynriew bad mih bujli da ka mynsiem khwan ban pan ne ioh pdiang eiei tang ialade.
Hato ka mynsiem sngewnguh ia kiba leh bha bad ialam ia ka imlang sahlang ka la duh noh bad jur pynban sa tang ka jinglong ban iatan tyllai hapdeng jong ngi ha jaka ban long ki rishot ba khlain ia kiba don ka jingkitkhlieh ia ka imlang sahlang.
Ia kine ki kyntien la pynpaw ruh da u Bah Paul Lyngdoh MDC ka Jaiaw uba long ruh u E.
M ka Khasi Hills Autonomous District Council dang shen ha ka jingplie ia ka W.
I.
R.
R Kharkamni Sports Complex ha Mawroh ha ka thain Nongpoh.
Balei kane ka rukom pyrkhat ka kylla khongpong ia kaei kaba ki longshuwa manshuwa jong ngi ki la saindur ban don ka mynsiem ban ai ne  iarap markylliang para ma ngi haba ngi donkam kano kano ka jingiarap ym ban shu khmih lynti tang  ia kiwei ba kin leh eiei.
Ka jubab halor katei ka bynta ka shong ha ka jingsngewthuh jong ngi shimet shimet.
Ha kine ki sngi ngi sakhi ia ka jingmih ki kynhun bapher bapher bad ruh ki riew shimet ban ia don bynta ha ka imlang sahlang kum ka jingpynshna ia ki iing ki sem jong kiba duk ba jynjar bad kito ki longiing kiba mad ia ki jingjia ba sngewsih kum ka jingpluh ding  bad shah pynjulor ki iing ki sem jong ki ha ki bor ka mariang ne ha kiwei kiwei ki jingeh ba ki ia kynduh.
Niuma ngi sakhi ba tang khyndiat ngut napdeng ki nongshong shnong  kiba kloi ban noh synniang ha kum kita ki kam leh isynei.
Lada baroh kiba bun balang ki don ia ka mynsiem noh synniang ha ka imlang sahlang, shibun kiei kiei ngi lah ban leh khlem da khmih lynti than tang ia ki nongmihkhmat ne bor sorkar.
Hooid ki don ki shnong kiba dang don ka mynsiem sngewlem ban ia don bynta lang ha kino kino ki jingeh ba ki nongshong shnong ki ia kynduh kum ka jingiarap ban pynshna ia ki iing ki sem ki para nongshong shnong  lada ki ia tyngkhuh na ka jingshah pynjulor ha ki bor ka mariang ne kiwei ki daw hynrei wat la katta ruh dang donkam shuh shuh  ban pynkhlain ia ka mynsiem iatreilang bad iarap markylliang para ma ngi.
Bunsien ki nongialam ne riew  shimet  kiba ju don bynta ha ka imlang sahlang ki ju shah kynnoh ne shah kynthoh laiphew rukom da ki jingshah kynthoh ki bym don nongrim haei haei ruh em hynrei  kito kiba ju mlien ban kynthoh ne  ban teh umpjah ia kiwei ialade pat  kim mih satia  shakhmat  ban trei.
Kane kein ka dei ka jinglong kaba bakla ban tan tyllai para ma ngi ha jaka ba ngin ia kyrshan bad ai mynsiem bad ruh ban don ka mynsiem sngewnguh.
Ka por ka dawa ba sa shisien kum ka jaidbynriew kaba ngi khot kaba tipbriew tipblei ngi dei ban wanrah biang ia ka mynsiem iatreilang ban ai bad iarap markylliang para ma ngi ha kano kano ka por ba donkam kumba la saindur da ki longshuwa manshuwa jong ngi da kaba bret shisyndon sharud ia ka mynsiem pyrkhat ba ngi dei ban pan ne ioh pdiang eiei tang  ialade.
Kumjuh ruh ngi dei ban weng  shisyndon ia ka mynsiem iatan tyllai para ma ngi bad ruh ban don ia ka mynsiem ban burom ne niewkor ia ki nongialam jong ngi ha kano kano ka bynta khnang ba kiba na bar kin burom  ia ngi lada ngi don ka jingiaburom markylliang shuwa para ma ngi.
Saw ngut ki nongrep, ki la iap ha ki 24 kynta ba ladep, ha Tikri bad ha Singhu, kiba don ha khappud jong ka Jylla Delhi.
Ki nongrep, kiba iap baroh ki la poi mynta sha ka 50 ngut baroh, naduh ba ka sdang kane ka jing iakhih jong ki nongrep sha Delhi, kaba la iaid la 40 sngi kynthih.
“Ban haduh katta eh te phi kynum lah khambha pynban ban sah ha nongkyndong, dang sngew laitluid ha baroh ki liang" la ong u kpa u Ksan.
“Tangba don ki briew kiba sngewrem lada ong ba ki dei ki nongkyndong.
Imat ki sngewthuh beit ba la khein ia ki kum ki ‘riewkhlaw’ bad ki bym nang bym stad" la pyni nia shuh shuh u bah Sokon.
“Ngi ki briew pat ngi don la ka jong ka jong ka jingsngew.
Lada ngii shah synshar pat ha ka jingsngew ngi lah ban jot ne bha ne da kumwei pat" la pynphai ktien u kpa u Ksan.
“Syrpai ale khun lum noh khun kine ki pela bad sa pynkhoh kwai de" la ong u kpa.
“Sa ong ia i mei ba in nang pynai ja noh ia kito ki khynnah, phi ruh lada phi sngewthngan sa nang ia bam noh, nga ngan sa bam ryngkat pat bad i mama" la bthah bad ong u kpa.
U bah Sokon u la bteng biang, “nga nga la sah ha sor ym duna ia ka 9 snem.
Hapoh kine ki snem nga la mad bad shem shibun kiei kiei kiba thymmai ha ka jingim.
Sha sor ki briew ki kham shalak bad sian shibun ban ia ngi ki nongkyndong ha ki bun ki liang.
Na kata ka daw kito ki nongkyndong kiba wan bylla, sah iingbriew, leit skul ne leit treikam kim lah lait na ka syrngiew ba kah ki nongsor.
Na ka rukom kren jong ki, phi lah ban sngewthuh ba ki la sdang ban pyrthuh nongsor.
Katba kine ki arngut ki dang ia heh khana shi kynum, ka kmie ka la wan sha ita i kamta rit ban ia shongkai myllen lang bad ki.
Hadien ba ki la shongkai katto katne por, ka kmie ka la leit sha kamra shetja ban pynkhreh bam ia ki.
Kat ban dep bam ja ka por ka la dap 11 baje.
Baroh ki la iathiah lut, lait sa tang ma ki lai ngut.
“Ba lah miet kumne te ka bha ba ngin ia shongkai pat lashai na ka bynta ka kam u Bhalang.
I Hep ruh i lah sngewthait sngewjrem ka met namar ba i la shong kali jngai.
Ka biang kumta em Hep?" la kylli ka hynmen.
Kata ruh ka biang hi kong, phi lei bad kine ki khunrit ioh ki kyndit te la thnam ka jabieng" la ong bad mynjur u para.
Ka hynmen ka la pynsiang jaka thiah ha kawei ka kyndong.
Ka la pynlip noh ia ka lait bad leit noh sha la ka kamra thiah.
Katba ym pat ioh thiah, u bah Sokon u la kynmaw ha ki por mynshwa mynba u dang sah ha la shnong.
Katno ka long ka jingkynmaw bathiang ia ki por ba la leit noh.
Ka wan lut ka jingkynmaw ha u ba dangstep dangstep u la leit thohdieng sha khlaw bad mynsngi pat u leit sha jaka rep.
Ha ka por ba kham duna jingtrei katno ka jingmuja ka leit shanglum shangwah ha ryngkat bad ki paralok ba ia ryngkat rta lang bad u.
Hynrei haba mynta pat u la sah ha sor, ka jingiapher ka long sha bneng sha khyndew.
Suki suki ki khmat jong ki ki shoh ngai ngai bad tang shiphang u la iohthiah jar.
Tang hynriew baje ruh ym pat dap, u la iohsngew kita ki pyrsa rit jong u ki la kyndit thiah bad ka pan sha.
La jan baroh ki khynnah ki dei kiba kyndit step.
Haba u la iohsngew ba ki la ia khie lut baroh u ruh u khie lang noh ban ioh ia dihsha lang.
Sngap jar baroh ban duwai i mama" la hukum ka kmie ia la ki khun.
Ki la tah sha da u kek, u biskit bang ba wanrah u mama.
Kita lei lei kiba kham rit ki la kmen bha ia u plein kek rongstem.
Ynda la dep dihsha, u bah Sokon u la iengkai noh ha phyllaw bad jngoh artat ia ka kper ba la dap da ki jingthung ym duna ia ka hynriew jait.
Haba u Ksan, u Bhalang bad la u Kpa ki la kit ia ka ratap ban leit kit dieng sha khlaw …….
Jowai: Hadien ka jingjah rngai u Dolloi ka Elaka Nartiang u ma Hepsing Dhar na ka jingthwet ki Pulit halor ka jingkynnoh ba ula leh ïa ka kam khlem akor ïa kawei ka longkmie na ka shnong ïonglwit Nongjngi kaba la jia ha ka 30.
11.
2012, hynrei mynta ka sngi U Blei la lap ïa ka met jong utei u Dolloi ba la sdien ha u tyllai phasi ha kawei ka jaka ba long lum ba don ki diengkseh kaba ki khot ka Pdeiñ Mukhim ka jaka khappud hapdeng ka shnong Wahiajer bad ka Mupliang West Jaiñtia Hills District.
Ka kynhun ka Crime Scene Unit (CSU) lem bad ki Magistrate ki la hiar mar mar sha katei ka jaka na ka bynta ban leh ïa ka jingtohkit halor kane ka jingjia, ha kaba na ka liang u Superintendent of Police ka West Jaiñtia Hills District u Bikram D.
Marak u la ïathuh ba ïa kaiphot kaba ïadei bad kane ka jingjia yn sa lah ban pyntikna tad haduh ban da dep leh ïa ka Postmortem lyngba ki Doctor hashwa ban aiti noh sha kiba haïing hasem.
Halor kane ka jingjia na ka liang ki Rangbah shnong ka Nartiang u ma Mom Phalangki ula ïathuh ba hadien ka jingjah rngai u Dolloi ka Elaka naduh ka 3 tarik u Nohprah mynshem snem, na ka liang kiba haïing jong u ruh ki la leit pyntip ïa kane sha ki nongïalam shnong ha kaba ka shnong naduh ka 14 tarik u Nohprah, 2020 ki la pynlong ïa ka jingwad shong ïa utei u Dolloi hynrei ym shem la lap ïa u.
Dei tad hynnin ka sngi Saitjaiñ 2 tarik uwei u khynnah uba don 16 snem ka rta ba ka shnong Mupliang uba la thmu ban leit kheit ïa ki kynja ‘Tit dieng’ na ki dieng kseh ha ka por janmiet, hamar kumta hi u la lap ïa katei ka met ïap ha u tyllai phasi.
Hadien ba kitei ki nongïalam na ka shnong Nartiang ki la ïoh jingtip ïa kane ki la leit pyntip noh sha ki pulit ka Nartiang PS bad sha ka Ummulong PS na ka bynta ban leh ïa kaba donkam.
Halor kane ka jingduh ïa u Dolloi ka Elaka Nartiang uba dang bat ïa ka kam Dolloi tang kumba ar snem duna, u Waheh Shnong ka Nartiang u pynpaw ba kane ka long ka jingduh kaba khraw eh ïa ka Elaka baroh kawei bad ïa ki shnong ki thaw namar u Dolloi u long u khlieh jong ka Elaka uba peit naduh ki kam Pata, ki kam ñiam rukom bad kiwei kiwei de bad kane ka long ruh ka jingduh nong kumjuh ïa ka District Council ban pynïakhun biang ïa ka kam Dolloi.
Shillong: Ki don 12 ngut kiba ioh pang covid thymmai ha ka Jylla mynta ka sngi.
Na East Khasi Hills, ki don 10ngut bad ka Ribhoi District lem bad ka West Jaintia Hills, ki don mar iwei i nongpang.
Kiba jem na ka jingpang, ki long mynta 13 ngut, ha kaba ha East Khasi Hills, ki don 10ngut, ha kaba ki riew paidbah, ki long 8 ngut, nangta ha Ribhoi, South West Garo Hills bad South Garo Hills, don mar iwei kiba jem ia katei ka jingpang khlam.
Baroh kiba don ia ka jingpang, ki long 135 ngut haduh mynta ka sngi bad ka East Khasi hills, ka don 98 ngut, West Khasi Hills 3 ngut, Ribhoi 13 ngut, West Jaintia Hills 2 ngut, West Garo hills 15 ngut, South West Garo Hills 2 ngut, East Garo hills bad North Garo hills mar iwei.
Baroh kiba jem na ka jingpang, ki long 13,186 ngut bad kiba iap, ki long 139 ngut.
“Ong ia ki Israel… ban sher dara ha khmat ka Pi Hahiroth, hapdeng ka Migdol bad ka Duriaw Basaw…" (Eksodus 14:2)Ka Kitab Eksodus bad ki khana kiba don ha ka kim dei shuh kiba dang thymmai, la ïai ïathuh-ïai pynshai shynna ia ki na kawei ka por sha kawei pat bad yn sa nang ïai pule bad ïai ïathuhkhana ha ki juk ki ban sa wan.
Ka Kitab Eksodus ka don ka khubor kaba khlaiῆ bad khraw ym tang ia ka jingim briew shimet, hynrei khamtam eh ia ki kynhun jaitbynriew ne ki kynhun briew kiba ïaid lyngba ka lawar ding jong ka jingshah khῆoit beiῆ.
Ka kitab Eksodus ka long ka nongmuna ia ki jaitbynriew ne ki kynhun briew kiba ïeng ban ïakhun pyrshah ia ka jingthombor, jingleh shilliang bad jingleh bymhok jong kiba donbor.
Kiba bun ki jaitbynriew ne ki kynhun briew ha ka pyrthei ki la pyndonkam ia ka khubor bad ki khana jong ka kitab Exodus na ka bynta ban ïakhun bad ïaleh ban ioh ka jinglaitluid.
Ka kitab Eksodus ka ïathuhkhana shaphang ka jinglaitluid bad ka jingïaidlynti sha ka jinglaitluid jong ka kynhun ki jaitbynriew, kaba kynthup ruh ia ki khun Israel, na Ri Ijipt sha Kanan.
Kane ka jinglaitluid ka la jialong hadein ka jingïakhun pyrshah ia ka jingsynshar donbor jong ki Pharaoh.
Ka kitab Eksodus ka ïathuh ruh shaphang ka jingsdang thymmai hadien ka jinglaitluid bad ka lynti sha ka jinglaitluid kam dei kaba jem.
Tang hadien khyndiat por ba ki la mih noh na Ijipt ki khun Israel ki la poi ha ka khim khait bad ka jingshaïong kaba khraw namar ba kata ka jingïaid lynti jong ki sha ka jinglaitluid i kumba kan kut noh.
Ki khun Israel ynda ki la poi ha Pi Hahiroth dheng ki la lyngngoh bad dum dngiem, ki la dum ka buit ka stad bad ki la shaïong ban ïohi ia ka Duriaw Basaw kaba don hakhmat bad kaba khang lynti ia ki.
Haba ki la mih noh na Ijipt hadien ka jinglaitluid, hato ki khun Israel ki la shu mih kyrkieh bad ïaid ruma khlem pyrkhat bad khlem plan shano bad nangno kin iaid? Ka Baibl ka ïathuh ba ki khun Israel ki la sher dara ha Pi Hahiroth ka shnong kaba don hapdeng ka Migdol bad ka Duriaw Basaw.
To ngin ïaphai khyndiat sha ka geography, ka Migdol ka dei ka sorbah kaba don shaphang shatei jong ka Ri Ijipt, katba ka Pi Hahiroth pat ka dei ka shnong rit kaba don ha ki phang mihngi jong ka wah Nile.
Na kane ngi sngewthuh shai ba ki khun Israel ki dang don hapoh Ijipt bad kim pat ïaid palat ia u pud u sam ka Ri Ijipt ha ka jingïaid lynti jong ki sha ka jinglaitluid bad kumta ka dang long kaba suk ia u Pharaoh bad ki shipai jong u ban kem bad ringmraw biang ia ki sa shisien.
Ha Pi Hahiroth, ka Duriaw Basaw ka khang lynti ia ki khun Israel ban ïaid sha ka jinglaitluid bad na shadien ki shipai u Pharaoh ki beh ban kem mraw biang ia ki.
Ha khmat ka don ka Duriaw Basaw bad na shadien pat ki kulai ïapom bad ki shipai u Pharaoh kiba beh thong ban pynïap bad ban kem mraw biang ia ki khun Israel.
Ki Khun Israel ki la poi ha ka khim khait, Shano kin ïaid? Shano kata ka lynti sha ka jinglaitluid? Ka Pi Hahiroth ka la dei ka shnong jong ka jingshaïong, ka jingdukha mynsiem, ka jingartatien bad ka la dei ruh ka shnong jong ka jingkhynwin.
Ki khun Israel ki la ïasher dara hangta bad ki ïing dara jong ki ki la khynwin da ka jingïam bad jinglynῆiar kaba shyrkhei.
Kiba bun ki la suba bad tharai sniew ia u Moses bad ia kiwei de ki nongïalam, ki la ïakylli para ma ki bad ki la kylli ruh na u Moses, ko Moses! Nangne shano ngin ïaid? Sha ka jinglaitluid ne sha ka jingïap?Ki khun Israel ki la dom bad bitar ia u Moses- “Ki la ong ha u Moses, “Hato ym don jingtep mo ha Ijipt? Hato phin hap ban wan ïalam ia ngi hangne ha ri shyiap ban ïap? … Ngi la ong ia phi ban ym pynsalia ia ngi bad ban shah ia ngi ban ïailong ki mraw jong ki nong Ijipt.
Kan jin da la kham bha ban long ki mraw hangta ban ia kaba ïap hangne ha ri shyiap" Haduh katne ka jingduh jingkyrmen bad ka jingkren kutlad- Ha Pi Hahiroth ki khun Israel kim lah shuh ban pyrkhat ba kin dang lah ban ïaid shaphrang sha ka jinglaitluid.
Palat sanphew (50) snem mynshuwa, u Rev Dr.
Martin Luther King Jr.
u la kylli ia kane ka juh ka jingkylli “Where do we go from here? Chaos or Community"? Nangne shano ngin ïaid sha ka jingkhynwin, ka jingkulmar ne sha ka jingïalong kawei bad jingïakyrshan lem iwei ia iwei hapdeng ki jingeh? Sha ka jingkhwan myntoi shimet ne sha ka pyrkhat lang bad ka jingïabit-ïabiang lang? Sha ka jingbymhok, jingthok, jingshukor, jingbamsap, jingïapynïap bad jingshohnoh briew ne sha ka jinghok, jingkhuid, jingbeit bad jingai jingkheiῆ ha ka treikam treijam bad ka khaïi-pateng?Ngi pdiang ia u snem thymmai da ka jingkyrmen ryngkat bad ka duwai ka phirat ba un long u snem uba khiah krat bad uba roi.
Hynrei ngi la kit lypa ruh ia ki jingeh na ki snem kiba rim- ka khlam Ar Hajar Arphew (2020) ka la pynjulor bad ngi hap ban khyllie pat.
Ka jingduk-jingkyrduh ka tied jingkhang ha man la ki thliew ïing.
Ka jinglah shilliang ha ka ïoh ka kot bad mynta tyngkreiῆ ngi sakhi ba uba duk u nang duk tasam bad uba riewspah u nang riewspah khlem akor bad ka lhuh kaba shyrkhei ka pynïakhlad, pynïapait pynïapra hapdeng ki para kur ki para kha bad ka pynphiah kyrdan ha ka imlang sahlang, wat ha ki Balang ruh.
Nalor ka jingduk ban sa ki jingpang kiba lai phew rukom bad la nang ban khia shuh shuh da ka sumar pang kaba rem dor haduh katta katta bad bun bah ki briew ki kit ram haduh ῆiuhmat bad ki hap ban bynda ia ki jingdon jingem tang na ka bynta ban ïoh ia ka jingkoit jingkhiah.
Ki jingshah ban beiῆ jong ki kynthei kam pat kut, shi ban ka kynthei ka shah lehbeiῆ bad shah leh be ijot, ar ban ka shah tah matïong shi rta ka jingim, lai ban ka shah bishar bad shah lorni, saw ban ka shah kynnoh bad san ban ka shah pynïap shi syndon.
Hooid, ka Jaidbynriew bad ka Jylla ka don shibun ki mat ki jura bad ki kynrum kynram kiba dang hap ban ïatai bad ïapynbeit.
Ki don pat ki mat kiba i kumba ym lah shuh ban ïapynbeit, ngi shu ïakyllaiῆ hajuh shi hajuh bad don ruh ki khep kiba wat la ngi kyang jam ban dawa, pynban ngim mon ban weng ia kita ki jingeh bad ban pynurlong ia ka jingdawa namar ba ka pynïohnong shimet iano re iano lada kata ka mat jingdawa ka ïai neh bad ïai im sah kum ka mat jingdawa.
Kumta ngi donkam ban pyrkhat- ban puson thikna, ban pyrkhat thymmai bad shim khia kumno ngin leh.
Ka bym lah ban long bad ka bym lah ban pdiang ban ïa pyrta shla ban “im bad ïap namar ka Ri" katba ha kajuh ka por pat ngi dang ia kmen toh hoh ha ka ïohei, ka bam ei bad ka bam arliang maloi.
Kynmaw ba ka thok, ka shukor, ka khwan, ka shohnoh- ka pynïap briew bad ka politik jyllud khohwah kin khynῆiat ia ka Ri bad Jylla sha niamra.
Ha Pi Hahiroth, hapdeng ka jingshaïong, jinglyngngoh bad jingkhynwin u Moses u ud bad ïam hakhmat u Blei, pynban u Blei u jubab- ko Moses, “Balei ba me kyang jam ban ïoh jingïarap? Ong ia ki paidbah ba kin nang ïaid shaphrang".
Lada ha Pi Hahiroth ka mih ka sur blei bad ka kular blei kaba ong ia ki paidbah ba kin ïaid shaphrang sha ka jinglaitluid.
Kumta ka jingduwai jong ngi ruh kan long ba u Blei un pyrsad mynsiem thymmai ha ngi bad hapdeng ka jingshaïong bad jingdum dngiem, ai ngin ïohsngew ia kajuh ka sur blei kaba ong, To Nang ïaid Shaphrang.
“Mynsiem jong nga, nang leit,Ki lum kiba dang sah;Kim long kham eh, kim long kham khraw,Ia kiwei ba la lah" (KHB 399)Amen.
Shillong: Kiba ioh pang corona thymmai myn hynnin ka sngi, ki long 3 ngut.
Kitei ki kynthup ia ar ngut na East Khasi Hills, ha kaba uwei na kitei u dei u riew paidbah  bad uwei pat u shipai.
Ka West Garo Hills, ka don uwei uba ioh pang thymmai.
Kiba jem na ka jingpang, ki long 31 ngut,  kynthup ia 30ngut na East Khasi Hills, iwei na Ribhoi District.
Kiba jem ki kynthup ia 4 ngut ki shipai, uwei u health worker, iwei i high risk contact,  2 ngut ki ILI, 2 ngut kiba wan na shabar, iwei na Lumparing,  iwei na Mawlai Mawiong, 1 ngut na Nongkseh (Upper Shillong), 3 ngut na Nongmynsong, iwe na  Nongthymmai, 2 naPynthorbah bad sa ar ngut na Umpling.
Kiba dang don ha ka jingpang, ki long 136 ngut, ha kaba ka East Khasi Hills, ka don 98 ngut, West Khasi Hills 3ngut, Ribhoi District 13 ngut, West Jaintia Hills iwei, West Garo Hills 16  ngut, South  West Garo  Hills 3ngut, East Garo Hills bad North Garo Hills mar iwei.
Kiba la jem  baroh ki long 13173 ngut  bad kiba iap ki long 139 ngut.
Kiba la dep test, haduh ka 2tarik Kyllalyngkot 2021, ki long 2,95,776 ngut bad ki bym don jingpang, ki long 2,82,328 ngut.
Ki jaka sumar ka sorkar, haduh ka 2tarik mynta u bnai, ki long 46  tylli,  ki jaka ba ki sah ki nongpang ha la iing ki long 67 tylli bad ki jaka ba dang khang dam ki long 16 tylli  bad kiba iap ha ka jylla, ki long 1.
06 percent na ka jingdon baroh ki nongpang.
Chandigarh: Ki la don kiba leit bret da ka eit masi, ha khmat iing jong u heh BJP ha Hoshiarpur jong ka Jylla Punjab, hynnin ka sngi bad katei ka la pynlong ia  U Amarinder Singh, myntri rangbah ka Punjab, ba un ai jing maham ia kito kiba shim ia ka ain ha la ka kti.
La shim ba ki dei hi ki nongrep, kiba leit bret da ka eit masi, ha iing jong U Tikshan Sud ha Hoshiapur, uba dei u myntri barim ka sorkar Punjab.
Katei ka la pynbitar ia U Sud, ha kaba ula pynlong da ka dharna ha   Rai ka surok bah Bahadur Jodhamal, ha Hoshiarpur bad dawa ba dei ban pyn shitom ia kitei kiba donkti ia katei ka kam beain.
U Amarinder Singh, myntri rangbah ka Punjab, u ong ba katei ka jingleit rung sha ka iing jong u briew shimet, kan wan rah ia ka nam kaba sniew, halor ka jing iakhih jong ki nongrep.
Shillong: La pyllait paidbah ia ka Almanak 2021 da U Samla Lambokstarwell Marngar President ka KSU Sengkmie ha ka jingdon ryngkat u Samla Pynskhemlang W.
Uriah General Secretary ka KSU Jaiaw Circle, Samla Wallam Nongsiej Vice-President ka Delhi Unit bad ki dkhot ka Jaiaw Circle.
Ka Khasi Students’ Union (KSU) Jaiaw Circle, ka la pynlong ia ka jingsdang ia ka campaign “kyntiew ia la ki jong" da kaba sdang shwa ban pyllait paidbah ia ka Almanak 2021 ha ophis treikam ka KSU Sengkmie, ha ka 31 tarik Nohprah 2020.
Ha katei ka sngi la pyllait paidbah ia katei ka Almanak 2021 da U Samla Lambokstarwell Marngar President ka KSU Sengkmie ha ka jingdon ryngkat u Samla Pynskhemlang W.
Uriah General Secretary ka KSU Jaiaw Circle, Samla Wallam Nongsiej Vice-President ka Delhi Unit bad ki dkhot ka Jaiaw Circle.
Ha ka jingpyllait ia kane ka Almanak 2021 kaba ka KSU Jaiaw Circle ka sam sngewbha sha ki paidbah, la ia ia ki kyntien shongsbai na u nongialam rangbah jong ka seng, u Samla Lambokstarwell Marngar bad kitei ki jingkren jong u ki long kiba ai mynsiem shitrhem bad kyrkhu kyrdoh na bynta ka jingsdang ka KSU Jaiaw Circle ia katei ka Campaign “Kyntiew iala ki jong" bad khamtam eh ka jinglah ka KSU Jaiaw Circle ban pynmih ia katei ka Almanak ka ban iaraplang bad ban kyntiew iala ki long ki paradoh ki parasnam bad kan long ruh ka jingkyrkhu kaba khraw ia ka jaidbynriew.
Shuh shuh na ka liang utei u nongialam rangbah u la pynpaw ba ka seng KSU kan iai wad shibun ki lad ki lynti na bynta ban ai mynsiem bad ban kyntiew ia ki paradoh parasnam, khamtam eh ban pynbor ia ka sorkar Jylla bad ka sorkar pdeng ban pyntreikam ia ki aiñ ki ban iada ia ka Ri bad ka jaidbynriew.
Haba kylli pat na ka daw aiu ba la pynlong ia ka KSU Jaiaw Circle ban shim ia ka sien jam ban pyniaid ia kane ka campaign “kyntiew ia la ki jong" na ka liang u General Secretary, u la ong ba hadien ka jingiamir jingmut bad pyrkhat sani bha para dkhot ba la shim ia ka rai ban pyniaid ia kane ka campaign kum shi bynta ban iarap bad ban kyntiew lang ia ki paradoh parasnam kiba trei ha ki kam bapher bapher, u la bynrap ruh ba ka don ka jingong ba ia u dkhar lada phi kren tla ne thlia katno katno ruh u sngap wat lada phi rah kti ruh u sngap, hynrei lada phi ktah ia ka kamai kajih u khih phaloh da kaba pynkynmaw ruh ia ka jingjia kaba la jia ha ki bnai ba la dep hangtei ha Ichamati.
Shuh shuh na ka liangka KSU Jaiaw Circle ha katei ka sngi ka 31tarik Nohprah 2020 ka pynbna ba ka jingialeh ha ka ioh ka kot bad ka khaïi ka pateng ka la sdang.
Ka seng ka kyrpad sngewrit ruh sha ki paidbah ba kin phone sha kine ki kyrteng bad ki number bala buh shapoh kane ka Almanak lada ki donkam bad ha ka juh kapor kan long ruh kawei na ki lad ban ai mynsiem bad ban iarap ban kyntiew iaki paradoh parasnam kiba trei ha ki kam bapher bapher bad ka seng ka ai Khublei Snem Thymmai basuk bakmen bad pahuh pahai ia ki paidbah ka bri u Hynniew Trep, ong ka kyrwoh na u  samla Ostarnic Marbaniang President ka KSU Jaiaw Circle bad kumjuh ki nongialam bad ki dkhot ka KSU Jaiaw Circle.
Shillong: Mynta ka sngi saitjaiñ, ka 02 tarik Kyllalyngkot 2020 ka Rama Krishna Mission Sohra Ashram ka la wan ban pynlong ia ka jingsam jingïarap ei da ki jaiñ ki nep ia ki 210 ngut ki nongshongshnong kiba wan na ki longïng ba duk ba kyrduh ha ka shnong Kyndongtuber West Jaintia Hills District.
Ïa kane ka jingwan sam jingïarap la ialam da U Babu Manbha Lyngdoh Lecturer ryngkat ka jingïasynran lang u Maharaj bad ki nongtrei jong ka Rama Krishna Mission Sohra Ashram.
Na ka liang u Waheh Shnong Kyndongtuber haba ai ka jingkren lyngkot shwa ban sdang ka jingsam iaki jaiñ ki nep, ula pdiang sngewbha iaki nongtrei jong kane ka Ashram bad pynpaw ka jingsngewnguh ia u Secretary Maharaj, ia i babu Manbha Lyngdoh bad kiwei kiwei ki nongtrei jong ka Ashram namar kane ka long ka sien ba ar ba kila wan ban kner iaki kti aijingïarap synei sha ki longïng ba duk hakane ka shnong.
U la pynkynmaw ba kham mynshwa kane ka juh ka Mission kala wan ban sam iaki marbam haka por lockdown bad hakane ka kynti pat ki la wan biang ban ai da ki jaiñ ki nep.
U la ai ka jingkhublei sngewnguh bad kyrkhu kyrdoh ba U Blei un Kyrkhu iakane ka Ashram bad ruh ia u Secretary Maharaj ba kin nang iaid shakhmat ha ka jingshakri ia ka imlang sahlang bad ba kin ïoh ïaka met kaba shait ba khlaiñ.
Na ka liang ka Ashram, la ai jingkren lyngkot da U Babu Manbha Lyngdoh, ha kaba u la pynpaw ia ka jingsngewkmen ba ki la ïoh kum kane ka lad ban wan ai jingïarap kyrpang ïa ki longïng baduk ha kane ka shnong.
