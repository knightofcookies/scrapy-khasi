Leit sha ki shnong ban ïathuh khana sha ki paidbah ba nga la khreh ban long ka nongshakri ïa phi.
Ngan pyrshang katba lah ban pynbit pynbiang ïa phi bad ngan pyrshang katba lah ban ym leh shiliang la ka long ha ka niam ne kiwei kiwei.
Ai ïa nga ka lad ban pyni ïa ka kamram jong ka MP," la ong ka Kong Ampareen.
Nalor kane, ka la pynkynmaw ruh ba ka rilum Jaiñtia da kawei ka sur ka la pynjop donburom ïa u Bah Peter G Marbaniang (bam kwai ha dwar U Blei) uba long u kpa jong ka bad ka dap da ka jingkmen ba ka la ïoh ïa ka lad ban ïakhun ïa ka ilekshon MP bad ban buddien ïa ki dienjat kiba la ïalam da u kpa jong ka.
Katba na ka liang u Bah Sniawbhalang Dhar pat u la ong ba kane ka sngi kan dei ruh ka sngi ba kum ka NPP ka la khap ïa u ribon kum ka dak jong ka jingsdang ïa ka jingïaid ïalap ilekshon MP.
Une u nongïalam ka NPP na rilum Jaiñtia uba long ruh u Symbud Myntri Rangbah ka Jylla u la pyntip ba ka NPP naduh lashai ka sngi kan sdang ban leit ïuhkjat ha man la ki district ban ïalap ilekshon na ka bynta ka kyrtong.
Ka Achik Youth Welfare Organization (AYWO) bad ka Garoland State Movement Committee (GSMC) – Southern Zone ki la kam ba ka don ka jingkhaïi tuh ïa ka shini sha Bangladesh lyngba ki khappud na South Garo Hills.
Kitei ki artylli ki seng ki la ïoh bat ïa ki katto katne tylli ki trok ha ka 24 tarik Naiwieng ha shwa ba kin ujor sha u Deputy Commissioner ka South Garo Hills ha ka sngi kaba bud.
Kitei ki seng ki la lap ïa ki trok kiba kit ïa ka shini ïa kiba la suba ba ki dei kiba wan na Guwahati na ka bynta ban shalan be-aiñ sha Bangladesh.
Ka daw jong ka jingdon kane ka jingleh be-aiñ ka long namar ka dor jong ka shini ha Bangladesh ka long beit T.
100 shi kilo lane tam.
Hadien ba la lap ïa ki trok hajan Nongalbibra, kitei ki seng ki la lap ïa shibun ki byrni ba la thep da ka shini bad ki la ring dur ruh ïa kine.
Ïa kine ki dur la pynsaphriang ruh ha ki rynsan ‘Social Media’ bad hadien kata ki la leit ujor sha u DC.
“Kine ki trok ki la wan khlem ki kot ki sla kiba biang bad ki la ïai bteng ban pynkheiñ ïa ki aiñ kiba ïadei bad ka jingshalan mar shabar ri (Bangladesh).
Kane ka kam ka long kaba heh bha namar man la ka step ki ju don kumba 30 haduh 40 tylli ki trok kiba ïaid," la ong u Vice-President ka AYWO, u Sonji Sangma.
Shuh shuh la ong ba kane ka jingshalan shini be-aiñ ka la ïaid mynta la hynriew bnai eiei ha kaba ïa ka shini la wan kit na Assam ban pynpoi sha Bangladesh.
“Ki don kumba 1.
7 lak ki nongshong shnong ha South Garo Hills, hynrei ka jingdon ka shini kaba phah sha South Garo Hills ka long shaba palat ha kaba lada pyndonkam lut, ki nongshong shnong ki lah ban ïoh ïa ki jingpang na ka shini.
Ki don ki briew na Assam ryngkat bad ki nongshong shnong hangne kiba ïatreilang.
Ka jylla jong ngi kam ïohnong eiei hynrei ki surok pat ki shah ktah na ka jingjulor," la ong u Co-Chairman ka GSMC, u Lackystone R Sangma.
Nalorkata, la ong ba kitei ki trok ki hap ban ïaid lyngba 8 tylli ki jaka ba ju khynra ki pulit, hynrei ym ju ïohsngew ba kin shah bat.
“Lada kane kam dei ka dak ka shin jong ka jingkyrshan jong ki ‘riew saiñpyrthei ïa ka jingkhaïi tuh ïa ka shini, sa kaei pat? Ka jingheh jong ka dor ka long kaba la palat liam bad namarkata, ki don kiba ïa kwah ban kamai pisa.
Hynrei dei ban tohkit ïa kane khnang ba ki jingshisha kin paw," la ong u Lackystone.
Kum shibynta ka jingrakhe ïa ka jingdap 30 snem ka kynhun ki nonghikai kaba don hapoh ka synjuk jong ka Meghalaya Upper Primary School Teachers Association (MUPSTA) kan sa pynlong ïa ka jingïakynduh lang bad baroh ki nonghikai skul ka Upper Primary na Rilum Khasi, Jaiñtia bad Garo ka ban sa long ha West Jaiñtia, Mukhla Ummulong ha ka 5 tarik u Nohprah 2023 ha ka por 11 baje mynstep.
Haba kren sha ki lad pathai khubor ha Shillong Press Club, u Bah Kenneth Shadap uba dei u President jong ka MUPSTA, u la ong ba ka jingpynlong ïa katei ka jingïakynduh lang ka long ruh kum shibynta ka jingïakynduh kaba khadduh namar hadien katei ka jingïakynduhlang bad baroh ki nonghikai skul Upper Primary ka jylla, un sa shongthait noh na ka kam President hadien ka jingshakri jong u la slem bah kata naduh ki snem 2001-2002.
U Bah Shadap u la ïathuh ba u kongsan ha katei ka sngi un dei u Rakkam A Sangma uba dei u Myntri ka tnad pule puthi ka jylla ha ryngkat ka jingïadonlang jong u nongaiktien ka tnad pule puthi ka jylla, u Bah HM Shangpliang, (IAS) bad u MDC katei ka thaiñ.
Ha katei ka sngi ka kynhun kan sa pyllait paidbah ïa ka Souvenir bad kan sa aiti ruh ïa ka dorkhas sha u Myntri ka tnad pule puthi ka sorkar jylla ha kaba ïadei bad ki mat ba kongsan jong katei ka kynhun.
U Bah Shadap u la ong ba kum ka kynhun ka la ïarap bad shimkhia ruh ha kaba ïadei bad ki nonghikai kiba shah weng kam khlem daw bad kiba shah ot palat ka tulop jong ki bad ka kynhun ka ïaleh ruh ha kajuh ka por ban ïatreilang bad ki nongpynïaid jong ki skul bapher bapher ban wad jingtip shaphang ki nonghikai jong ki skul.
Haba kylli ha kaba ïadei bad ka jingdawa ka kynhun ban kyntiew kyrdan na ka Adhoc Upper Primary sha ka Deficit System bad ka jingpynkiew ïa ka tulop ki nonghikai, u Bah Shadap u la ong ruh ba u ngeit skhem ba lada ka State Education Commission ka trei hok bad ka sorkar jylla ka shim ïa ka jingtyrwa jong ka State Education Commission, ki jingeh jong ki nonghikai baroh yn sa lah ban weng bad ki nonghikai kin ym donkam shuh ban hap mih sha surok ban dawa bad ïakhih na ka bynta ka tulop jong ki hynrei kan sa kiew hi manla u snem bad kin sa ïoh ïa ka tulop kaba biang.
“Kine ki Adhoc Upper Primary School ki dei kiba la rim bha naduh ki snem 1989-1990, ka la long kumba 30 snem tam bad kam shym la don kata ka jingkyntiew kyrdan sha ka Deficit System bad haduh mynta ruh kam pat don", la ong u Bah Shadap.
U Bah Shadap u ngeit skhem ba ka sorkar ka la thung khnang ïa ka State Education Commission khnang ba ka rukom treikam jong baroh ka pule puthi kan long kaba thaw thymmai khnang ba yn lah ban weng lut ïa ki jingeh kiba la don mynshwa.
“Ngi khmih lynti ba mynta kan don ka hok lyngba kane ka State Education Commission namar ki briew kiba don hangto ki dei kiba la shemphang suda", la ong u Bah Shadap.
U MLA ka National People’s Party (NPP) na Jowai, Bah Wailadmiki Shylla u la pynpaw ba um kwah ban long doktor namar un sa klet ka kanshi bad thyrnia hapoh kpoh ki briew.
Ïa kine ki kyntien u Bah Shylla u la kren haba plie ïa ka phlim ‘Skap the Brother of skop’ bad ‘Da rai ha Orchid Inn Resort’ ha Thadlaskeiñ, Jowai kaba la long mynta ka Sngi Palei ka 30 tarik Naiwieng 2023, shisngi shwa ban pyni sha ki paidbah ha Loompyrding Iongpiah, Jowai naduh ka 1 tarik haduh ka 6 tarik Nohprah 2023 man ka sngi.
Ha kane ka sngi la ïadonlang ki tyngshop ki puron ka phlim Brother of skop, Bah Ebormi Muksor uba dei u director bad kum u trai, Kong Margarita Kynjin kaba dei ka trai, u Bah Commander Shangpliang uba dei u President ka Meghalaya Film Makers Association ryngkat ki tyngshop ki puron phlim Khasi bad Pnar bad ki ‘riew rangbah kiba shah khot sngewbha.
Haba ai jingkren kum u kongsan u Bah Shylla u la ong ba naduh dangrit u kwah palat ban long kum u briew ban shakri ïa ki paidbah kum ka kyrdan IAS.
Namar ba u wan na longïing baduk hynrei haba u la pass ïa ka eksam matrik u la ïoh 86 percentage u kwah ban leit Arts tangba ha ïing ki kwah ban leit saïan, kumta u la hap ban kohnguh.
“Haba nga la pass bha, ki bahaïing ki la pynbor ïa nga ban leit pule doktor hynrei namar ngam hun ka mynsiem ha ka por ba nga pule nga ïoh kem pang ta ka daw nga rai ban iehnoh ïa ka jingpule doctor" u la ong.
U la ïathuh biang, “Nga sngewthuh ba lada nga pule doktor ngan pas beit, tangba lada nga pas ruh ngan dei u doktor u bym ler tam bad nga sheptieng ïoh nga kum klet ka kanshi bad thyrnia hapoh kpoh ki briew lada nga ïoh ban puid ïa ki nongpang".
U Bah Wailadmiki u la ong ba namar ba um sngewtynnad ban pule doktor u la rai ban iehnoh bad sdang ban trei ïa ka kam shakri paidbah.
Kane ka jingangnud ka la urlong da ka jingieid ki paidbah bad kyrkhu U Blei.
Kumta u la kyntu ïa ki nongak phlim haba ki thrang ban ak phlim haba u director u phah ïam dei ban ïam beit.
U la kyntu ïa ki nongshna phlim ba kin shna itynnad khnang ba ki paidbah haba ki thied ïa ka tiket kin hun ka mynsiem namar ki la pynlut ïa ka por.
Ha kane ka jingïalang la ïoh jingkren na u Bah Commander Shangpliang uba la pynpaw ïa ka jingeh ki nongpynmih phlim namar kim don la ka jong ka hall hynrei ki hap ban pyni ha ki hall shnong.
Ki MLA na rilum Jaiñtia kiba kynthup ïa ki MLA na UDP bad NPP ki la kyrpad ïa u Myntri Rangbah ka jylla u Conrad K Sangma ba ka sorkar kan pynlong ïa ka tamasa sa ha Jowai ban kyntiew ïa ki kam jngohkai pyrthei bad ban kyntiew ïa ki sap ki phong jong ki samla ka thaiñ.
Ïa kane ka jingkwah ki MLA na Jaiñtia ban pynlong ka tamasa kaba heh ha Jowai ka dei kaba la pynpaw da u MLA ka Jowai u Bah Wailadmiki Shylla haba ai jingkren haba plie ïa ka phlim ‘Skap the Brother of skop’ bad phlim Da rai ha orchid inn resort, Thadlaskeiñ, Jowai kaba la long mynta ka Sngi Palei ka 30 tarik Naiwieng 2023, shisngi shwa ban pyni sha ki paidbah ha Loompyrding Iongpïah, Jowai naduh ka 1 tarik haduh ka 6 tarik Nohprah, 2023 man ka sngi.
U la ong ba lada pynlong ki tamasa tang ki samla ka thaiñ ym don ba wan peit ne wan sngap hynrei da pynlong ki tamasa kiba heh baroh ki ïa poi lut.
Kumta u la ïathuh ba ki MLA na Jaiñtia haba ki ïakynduh ïa u Myntri Rangbah ka jylla u Conrad K Sangma ki la pynsngew ba ha Khasi la pynlong da ka Cherry Blossom kaba ka sorkar ka la kyrshan pisa haduh ar klur duna, nangta kan sa long ka tamasa ruh ha Tura bad dei ban pynlong ruh sa ha Jowai.
“Ha kane ka jingïakren, u Myntri Rangbah u la kular ba ka sorkar jylla lada pynlong tamasa ha Jowai hynrei mynta ka shong ha ka jingstad ki MLA na Jaiñtia ban pynbeit ïa kane ka kam khnang ban plie lad ïa ki samla kiba donsap" u la ong.
Ha kajuh ka por u la ïathuh ba ha ka por ilekshon u ju buh ïa ka mat jingkular ban pynïoh hall ban pyni phlim Pnar ha Jowai.
Ha ka jingbuddien, u Conrad u la pyntip ba mynta ka sorkar jylla kan shna shwa lai tylli ki cinema kawei ha Tura, Shillong bad Jowai lyngba ka CM Elevate kaba ai subsidy ïa ki ‘riew shimet kiba don jaka ba kin shna cinema hall.
Namar kata, u la kyntu ïa ki trai jaka kiba ju seng ki kam khaïi ba kin mih shakhmat ban shna cinema ha Jowai khnang ban pynneh pynsah ïa ki phlim kiba pynmih ha ka ktien lajong.
Ka National People’s Party (NPP) ha East Garo Hills kan tei ïa ka shlem treikam jong ka ha ka khyndew kaba dei jong ka sorkar jylla, bad na ka liang u Myntri ka tnat PHE, u Marcuise N Marak, uba dei ruh u MLA ka Williamnagar, u la kam ba ym dei tang ka NPP kaba leh kumne, hynrei ka Congress, UDP bad BJP ruh ki la tei ïa ki shlem treikam jong ki ha khyndew sorkar.
Ka shlem treikam jong ka NPP ka don ha Williamnagar ha ka jaka ba la tip kum ka Doki Ading bad ka don hapdeng ka shlem treikam jong ka DSEO bad ka District Library.
Ka jingtei ïa kane ka shlem treikam ka NPP ka la sdang bad la pynthikna ruh ba ka khyndew ka dei jong ka sorkar.
Katkum ka jingbatai jong ka seng, la bud lut ïa baroh ki kyndon ban shim ïa katei ka jaka bad naduh ki snem ba mynshwa, la kyrpad ïa ki bor distrik ban ai jaka ban tei ïa ka shlem treikam jong ka seng.
Nalorkata, la ïoh ruh ïa ki syrnod NOC (No-Objection Certificate) na baroh kiba ïadon bynta ha kane ka kam.
Na ka liang u Marcuise u la ong ba ka seng ka la hap ban pyndonkam da ka jaka sorkar namar ym da don ki jaka ki ‘riew shimet.
“Kane ka kam ka la urlong hadien ki jingïakren kiba bun namar kum ka distrik, ka la donkam ïa ka shlem treikam jong ka.
Lada phi kwah ban kylli ïa ka NPP ba ka ïoh da ka jaka sorkar, phi dei ruh ban kylli lang na ka Congress bad ka UDP namar ma ki ruh ki la tei ïa ki shlem treikam jong ki ha ka jaka sorkar.
Wat la shlem treikam ka BJP ruh ka ïeng ha ka khyndew sorkar.
Ngim dei ma ngi kiba sdang ban leh ïa kane, ngi dei tang ki nongbud nuksa," la ong u Marcuise.
Ka kynhun ïalehkai ka Jylla ka la mad ïa ka jingshah rem da 30 run ha ka Services ha ka Vijay Hazare Trophy (men’s one day tournament) ha ka sngi Thohdieng ha Jaipur.
Ka Services da kane ka jingjop ka la wan ha ka kyrdan ba-ar ha ka Group-B jong kane ka lympung.
Ka Meghalaya ha kane ka jingïakhun ka la pyrshang ban ïakhun tyngeh ha kaba u Dippu Ch Sangma u la lah ban kawang bol bha bad u Kishan Lyngdoh ha ka rukom tied.
Ka Meghalaya kaba la jop ïa ka kynting pisa, hynrei ka la shimti ban kawang bol shwa.
Te kumta ka Services ka la lah ban kamai 236/9 ha ki 50 over.
Hynrei ki nongtied ka Meghalaya ki la shah pynkhyllem lut baroh na ka bynta ban kamai tang 207 run ha ki 48.
3 over.
Ha kane ka jingïakhun ka Meghalaya ka la lah ban pynduna ïa ka Services na ka bynta ban kamai tang 20/3, ha kaba ïa ki ar wiket la khur da u Dippu (4/38 in 10 overs) bad ïa kawei pat la ïoh ban khur da u Md Nafees (3/48 ha ki 10 over).
Te kumta ka Services ka la ïai bteng ha ka ban shah pynhap wiket ha kaba ka la ïoh 120/7 hashwa ba kan khur ïa ki shteng spah run lyngba u AP Sharma (61) bad u PS Poonia (51), hynrei kine baroh ar ngut ki la shah pynhap wiket noh ha u Nafees.
Ïa kiwei pat ki wiket la lah ban khur da u Raj Biswa (1/30 ha ki 6 overs) bad u Swarajeet Das lyngba ka run out.
Ka Meghalaya ka la pyrshang ban ïalehkai bha ha ka ban tied ha kaba u Raj, uba la tied 21 run lem bad u Nakul Verma (guest player) uba la tied 23 na ki 21 bol.
Kumjuh u Kishan u la lah ban tied ïa ka shiteng spah run kaba 74 na ki 89 bol, kynthup ïa hynñiew tylli ki ‘four’ lem bad u Tanmay Mishra, u la tied 52 run na ki 83 bol, kynthup ïa hyñiew tylli ki ‘four’.
Hadien ka Meghalaya ka la lah ban kynjoh sha ki 162/3, ha kaba ka dangsah sa 75 run ban kamai na ki 16 over.
Hynrei u, Poonia (4/35) bad u Sharma (3/30) kim shym la lah ban ïalehkai bha na ka daw ka jingïalehkai bha ki nongkawang bol ka Services bad ha kaba kut ka Meghalaya ka la lah ban kamai tang 207 run hashwa ba la shah pynhap wiket ki nongtied.
Kane ka kynhun ïalehkai ka Jylla kan pynkhreh ïa kawei pat ka jingïakhun pyrshah ïa ka Manipur ha ka Sngi U Blei.
U Myntri ka tnat ïalehkai ka Jylla u Bah Shakliar Warjri u la pynpaw ba la ïaid kylleng ka Jylla ha kaba u la ïoh ban ïakren ïa ki samla bad nongïalehkai ha ki jingïalehkai bapher bapher.
Ïa kane u la pynpaw ha ka sngi pynkut ïa ka 7th Elite Men’s National Boxing Championship ha ka sngi Thohdieng ha SAI Indoor Hall kaba ha NEHU, hadien ba u la ïoh ban sakhi ïa ki katto katne ki jingïakhun final.
“Naduh ba nga la shimti kum u Myntri ka tnat ïalehkai, nga la ïoh ban ïaid kylleng ka Jylla bad nga la ïoh ruh ban ïakren ïa ki samla bad ki nongïalehkai.
Ka Sorkar ka ïohi jngai ïa ki nongïalehkai kiba don ïa ki sap ïalehkai ba kynsai bad ngi donkam ban ïatrei lang bad ki samla lem bad ki synjuk ïalehkai na ka bynta ban ïohi ïa ka jingkiew ki nongïalehkai.
Kane ka dei ka thong ka jong ngi bad ban pynurlong ia ki," u la bynrap.
Ka jingwanrah ia kum kine ki lympung ka la long ka jingpynshlur bad ai mynsien ïa ki nongïalehkai ka Jylla ba kin long kiba trei shitom.
Te kumta ka long kaba donkam ban ïoh ïa ki jaka ïalehkai kiba biang, ki rukom jied kiba kat kum ka juk mynta bad ka jingai jinghikai kaba paka na ka bynta ban kyntiew ïa ki nongïalehkai bad ruh ban lah ha ka ban pynurlong na ka bynta ban ïoh rung sha ka Olympic Games.
“Nga sngwkmen ban ïohi ïa ka jingtrei shitom hapdeng ka MBA, BFI bad ka Sorkar Jylla ha kaba kane ka lympung ka la long kaba jop," la bynrap u Bah Warjri.
“Shuh shuh utei u Myntri u la pynpaw ruh ha kaba ïadei bad ka jingshim khia na ka bynta ban tes haduh 14,500 ngut ki khynnah ïalehkai.
Napdeng kitei, 200 ngut la pynduna ki ban hap hapoh ka Elite Pathway Programme bad tang 12 ngut kiba la shah jied ban ïoh rung sha ka Super Elite Pathway Programme.
Ka lympung ïalehkai kynjatbol ba la tip kum ka Invitation Knockout Football Tournament 2023-24 ban pynlong da ka New Nongstoiñ Sports Social & Cultural Club (NNSSCC) kan sdang ha ka 4tarik u Nohprah.
Ki kynhun ki ban ïakhun ha katei ka sngi kin long hapdeng ka Blue Bomber’s pyrshah ïa ka KMC FC Sonapur ha ka por 1 baje nohphai sngi ha madan New Nongstoiñ.
Na ka liang ka NNSSCC ka la khmih lynti ba katei ka jingïakhun hapdeng kitei kynhun khlem pep kan long kaba itynnad.
Kumta la wer ïa baroh ki paidbah ‘riew ïeit kynjatbol jong ka thaiñ bad na kiwei pat ki jaka ba kin wan sakhi ïa katei ka jingïalehkai.
Ka Services Sports Control Board (SSCB) ka la rah ïa ka nam lahduh bad kum ka kynhun ïakura kaba kynsai tam ha ka sngi pynkut ïa ka 7th Elite Men’s National Boxing Championship ha ka Sngi Thohdieng ha SAI Indoor Hall kaba ha NEHU.
Kane ka kynhun ka la lah ban khur haduh 10 tylli ki takma ksiar ha ka jingïakhun final.
Napdeng ki 12 ngut kiba la rung sha ka final ha ki 13 tylli ki bout, 10 ngut ki la lah ban khur ïa ka jingjop.
Ha kane ka sngi la lah ban pynlong ïa baroh ki jingïakhun final jong 13 tylli ki bout, ha kaba ki khlur ïakura kum u Shiva Thapa na Assam, Amit Panghal na ka Services bad u Sanjeet na ka Services ki la ïoh ïa ka jingjop.
Ha kine ki hynñiew tylli ki sngi, ki paidbah na ka jylla ki la ïoh ban sakhi ïa kane ka lympung ïakura kaba la long ha kane ka nongbah naduh ba ka la ïoh ban pynlong ïa ka South Asian Games ha u snem 2016.
Ïa kane ka lympung kaba la sdang naduh 25 tarik u Naiwieng, la pynlong da ka Meghalaya Boxing Association (MBA), ryngkat ka Boxing Federation of India (BFI) bad la kyrshan lang da ka tnat Sports and Youth Affairs jong ka Sorkar Jylla.
Ha kane ka sngi la wan sakhi lang da u Myntri ka tnat ïalehkai u Bah Shakliar Warjri, u MLA ka Mawlai u Bah Brightstarwell Marbaniang, kumjuh u Secretary General ka BFI u Hemanta Kumar Kalita bad u Working President ka Meghalaya State Olympic Association u Bah John F Kharshiing nalor kiwei pat.
Ki la don haduh 9 ngut ki rangïakura ka Jylla kiba la ïoh ban ïashim bynta bad tang ar ngut kiba la lah ban jam shaduh ka pre-quarterfinal, hynrei ki la mad noh ïa ka jingshah rem watla ki la lah ban pynpaw ïa ka jingtbit ha kane ka jingïakhun.
Ha kane ka jingïakhun final, u Barun Singh na ka Services u la lah ban pynliem noh ïa u Yaiphaba Soibam na Manipur da 5-0 ha ka 46-48kg.
Hadien kata la bud sa u rangïakura uba la khur ïa ka takma rupa ha ka World Championships 2019 u Amit Panghal (Services) uba la jop ïa u Anshul Punia na Chandigarh da 5-0 ha ka flyweight 48-51kg.
U Lalit jong ka All India Police u la long uba nyngkong ban pynliem ïa u rangïakura uba na ka Services u Pawan ha ka bantam 51-54kg da 4-3.
Ha ka final jong ka featherweight 54-57kg ki ar ngut ki Sachin ki la lah ban khur ïa ka takma ksiar, ha kaba ka Services ka la jop ïa ka Railways.
Hadien ha ka final jong ka lightweight 57-60kg, ka Services ka la jop ïa ka Railways lyngba u Akash uba la jop ïa u Varinder Singh.
U Shiva Thapa na Assam u la lah ban pynliem noh ïa u rangïakura na ka Services ha ka light welterweight 60-63.
5kg.
Watla ma u lem bad u Vanshaj ki la ïakhaid ha ka rukom iakhun, hynrei na ka liang ki nongbishar ki la rai jop ïa u Thapa.
Ka Services ka la khur jingjop biang ïa ka jingjop ha kiwei pat ki hynriew tylli ki jingïakhun final.
Ha ka welterweight 63.
5-67kg, u Rajat u la jop ïa u Abhishek Yadav na ka Railways, katba u Akash u la pynliem ïa u Abhinab Saikia na Assam (uba la ïoh ïa ka nam Best Challenger Boxer) ha ka light middleweight 67-71kg.
Ha ka middleweight 71-75kg, u Deepak u la jop ïa u Ishmeet Singh na ka Railways bad u Lakshya u la lah ban pynliem noh ïa u Harsh Choudhary na Rajasthan ha ka light heavyweight 75-80kg.
Kine baroh ki jingjop ki long da 5-0.
Ka jingïakhun kaba khadwei ka dei ka cruiserweight 80-86kg, u Vishal na Haryana u la sdang ban pyni ïa ka jingkhlaiñ bor hashwa ba u Jugnoo na ka Services un kura da kaba tyngeh ha ka wat kaba khatduh na ka bynta ban jop da 5-2.
U Sanjeet na ka Services, uba long u lahduh ha ka Asian Champion 2021 u la khur jingjop ha ka heavyweight 86-92kg da 5-0 pyrshah ïa u Naveen Kumar na Haryana.
Ha ka jingïakhun final kaba khatduh jong ka super heavyweight 92kg+ hadpdeng u Sagar na ka Railways bad u Jaipal Singh na ka Punjab.
Ha kane ka jingïakhun u Sagar, uba la khur ïa ka takma rupa ha ka Commonwealth Games 2022, u la shah rem noh ha ka wat kaba lai hadien ba u Jaipal u la kura da kaba tyngeh bad na ka liang u rephri u la hap ban pynsangeh noh ïa ka jingïalehkai.
Ka kynhun ïalehkai ka Jylla kaba la wan ha ka kyrdan ba-ar ha ka aïom ba la dep, ka la shah pynngat hapoh ka thup jong ka Group-A na ka bynta ka wat kaba khatduh jong ka 77th National Football Championship (Santosh Trophy 2023-24).
Kane ka la wan hadien ba ka All India Football Federation (AIFF) ka la pynbna ïa ka prokram ïalehkai ha ka sngi Palei.
Ïa ki tarik ïalehkai na ka bynta ka Santosh Trophy la buh ban pynlong naduh 21 tarik u Rymphang haduh 9 tarik u Lber jong u snem ban wan ha Arunachal Pradesh.
Ha kane ka lympung ki la don 12 tylli ki kynhun ki ban ïashim bynta kaba la phiah ha ar tylli ki group, kaba mut mar hynriew tylli ki kynhun.
Ki kynhun kiba la khur jingjop ha ki jingïalehkai (group stage) ki kynthup ïa ka Goa, Delhi, Manipur, Assam, Services bad ka Maharashtra, kumjuh ki lai tylli ki kynhun ba kynsai kiba wan ba-ar (Kerala, Mizoram bad ka Railways), lem bad lai tylli ki kynhun kiba la ïoh rung lypa kata ka Arunachal Pradesh (kaba dei ka jylla ban pynlong ïa kane ka jingïakhun), kumjuh ka lahduh jong ka aïom ba la dep ka Karnataka bad ka Meghalaya.
Kane ka long ka sien kaba nyng-kong eh naduh ba la pynlong ïa kane ka lympung ha u 1941, ïa ka Santosh Trophy yn pynlong ha Arunachal Pradesh.
Kane ka kynhun ka la don ha ka Group-A.
Ïa kane ka rukom pyniaid thymmai jong kane ka lympung yn pynïar ha ka ‘knockout stage’, ha kaba ki saw tylli ki kynhun ki ban wan kham shakhmat na kawei pa kawei ka group kin ioh rung sha ka quarter-final.
U Acting Secretary General ka AIFF u Satyanarayan M u la ong, “Ka Santosh Trophy ka long kaba kham kyrpang namar ngi la wanrah ïa kane ka lympung ha ka sien nyngkong ha Arunachal Pradesh.
Nga ai khublei ia u President jong ngi u Kalyan Chaubey, kumjuh u Treasurer u Kipa Ajay lem bad u Myntri Rangbah ka Arunachal Pradesh u Pema Khandu na ka bynta ban pynlong ïa ka wat kaba khatduh jong ka Santosh Trophy.
"Ki kynhun ïalehkai kiba la don ha ka Group-A ki long ka Arunachal Pradesh, Meghalaya, Goa, Assam, Services bad ka Kerala.
Ha ka Group-B ki long ka Karnataka, Maharashtra, Delhi, Manipur, Mizoram bad ka Railways.
Ka Rymbai Shkenshynriah bad Moolamanoh ki la ïasam mar shi point ha ka lympung ïalehkai Super Division Football Tournament ba la pynïaid da ka East Jaiñtia Hills District Football Association (EJHDFA), hadien ba ki la ïakhaid mar 2-2 kol ha ka sngi Thohdieng ha madan Artificial Turf Diengshynrum, Khliehriat.
Ha kane ka jingïakhun baroh ar kynhun ki la pyrshang ban ïakhun tyngeh naduh kaba sdang.
Ka Rymbai Shkenshynriah ka la ïoh ban thep kol nyngkong lyngba u Ribha Dkhar ha ka minit kaba 28.
Une u rangïalehkai shakhmat u la pynbud ïa ka kol ba ar ha ka minit kaba 33.
Hadien saw minit ka Moolamanoh SC ka la lah ban pynphai kylla shi kol lyngba u Kiming Dkhar.
Kane ka kynhun ka la lah ban pynïakhaid lyngba ka jingïarap pynthep da u rangïalehkai ka Rymbai u Jesly Sungoh ha ka minit kaba 90+1.
Haba phai sha kawei pat ka jingïakhun kaba ar hapdeng ka Rymbai Wahshnong bad ka Khliehriat West YWSC ki la ïakhaid mar 1-1 kol.
Ïa ka kol jong ka Rynbai Wahshnong la thep da u Pyndap Bareh ha ka minit kaba 42, hynrei ka Khliehriat West ka la lah ban pynïakhaid kylla lyngba penalty ba la shut da u Sandy Kassar ha ka minit kaba 54.
Na ki 20 tylli ki khla Cheetah kiba la wanrah na South Africa bad Namibia, ki la don san tylli ki jingkhlad jong kine ki khla kiba la heh ha Kuno National Park, Madhya Pradesh haduh mynta.
Katkum ka jingwad jingtip da ka National Tiger Conservation Authority (NTCA), kaba dei ka kynhun kaba halor tam ha kaba pyntreikam ïa ka Project Cheetah, kine ki jingkhlad ki la jia namar ki daw bym lah kiar.
Ki don katto katne ki khubor kiba ong ba kine ki jingkhlad jong kine ki khla Cheetah ki dei na ki daw bapher bapher kum ki radio collar bad kiwei kiwei.
Hynrei kine ki khubor ki dei ki bym don nongrim ha ka jingstad science bad ki dei kiba shu antad.
Ka Project Cheetah kan dang dap shi snem bad ka dang kloi palat ban antad ia ka jingjop jong kane ka projek namar ka jingpynroi biang ïa ki khla Cheetah hangne ka dei ka projek kaba jrong samoi.
Ha kine ki 10 bnai ba la dep, baroh kiba iadon bynta ha kane ka projek ki la ioh ïa ki jingsngewthuh kiba shongkhia ha ka jingpeit ïa ka jingroi bad ka jingim jong ki khla cheetah bad ruh ka jingïada ia ki.
Ka don ka jingkyrmen ba kane ka projek kan long kaba jop bad ym don daw ban shu antad ha kane ka por.
Ban wad jingtip halor ka daw jong ka jingkhlad kine ki khla Cheetah,ka jingiamir jingmut bad ki riewshemphang halor ki khla cheetah/ki doctor veterinary na South Africa bad Nambia ka dang ïaid shakhmat na ka por sha ka por.
Shuh shuh, ki kyndon, ki jingïada, ki jingshakri veterinary, ki jingai jinghikai bad ki jingpyn-tbit kiba la don lypa ki dei kiba dang peit bniah bha da ki riewshemphang na ka ri.
Ka Cheetah Project Steering Committee ka dang peit janai ia ka projek bad ka la pynsngew ïa ka jinghun shaphang ka jingpyntreikam haduh mynta.
Shuh shuh, ki sienjam kum ka jingseng ïa ka Cheetah Research Center ha kaba ki don ki jingshakri na ka bynta ka jingpyllait im, jingkhyllie im, ka jingpynbha ïa ki jingai jingshakri, ka jingsngewthuh; ka jingwanrah shuh shuh ki jaka khlaw hapoh ka jingpeit jong ka Kuno National Park; ka jingpynbiang shuh shuh ki nongtrei; ka jingseng ïa ka Cheetah Protection Force; ka jingpynbiang ïa ka jaka sah kaba ar ïa ki khla cheetah ha Gandhi Sagar Wildlife Sanctuary, Madhya Pradesh ki dei kiba la pynkhreh.
ïa ki khla cheetah la wanrah biang sha India hadien ki phew snem bad kum kane ka projek, khlem pep, kan ioh mad ïa ki jingeh bad ki jingjop.
Ki jingnang jingstad na kylleng ka pyrthei, khamtam na South Africa ki pyni ba ki por ba dang wanrah thymmai ïa ki khla cheetah ha ki ri Africa ki la wanrah ia ka jingkhlad 50% jong ki khla cheetah ba la pynkynriah.
Kine ki jingkhlad ki lah ban jia namar ki jingialeh hapdeng ki jaitmrad, ki jingjia ba syndet shuwa bad hadien ba la pyllait ia ki ha ki jaka sah ba thymmai.
Ki jingkhlad ki lah ban jia ruh namar ki jingmynsaw haba kine ki khla ki behmrad, ka jingsiatbeaiñ ïa ki, ka jingiatyngkhuh kali, ka jingai bih bad ka jingshah bam ha kiwei kiwei ki mradkhlaw bad kiwei kiwei ki daw.
Namar kine baroh, ka rukom treikam ka la pynkhreh ïa ka jingpynbun biang ïa ki khla cheetah ba la wanrah nyngkong man u snem.
Ka Sorkar India ka la sdang ïa ka projek ban wanrah biang ïa ki khla cheetah sha India.
Ka Project Cheetah ka dei kaba la pyntreikam da ka National Tiger Conservation Authority (NTCA), ka kynhun hapoh ka tnat Environment,Forest and Climate Change (MoEF&CC) ha ka jingiatreilang bad ka tnat Forest jong ka Sorkar Madhya Pradesh, ka Wildlife Institute of India (WII) bad ki riewshemphang ha ki kam kiba iadei bad ki khla Cheetah na Namibia bad South Africa.
ïa ka jingpyntreikam ïa kane ka projek la leh katkum ka ‘Action plan for Introduction in India’ bad ka Steering Committee kaba kynthup ki riewshemphang/ophisar kiba ïadon bynta ha ka jingwanrah biang ïa ki khla tiger ha Sariska bad Panna Tiger Reserve, kiba peit ïa kane ka projek.
Hapoh ka Project Cheetah, 20 tylli ki khla Cheetah ïa kiba la pyndait ïa ki radio collar la wanrah na Namibia bad South Africa sha Kuno National Park, Madhya Pradesh, ha ka jingrah kaba nyngkong duh ïa kine ki khla na kawei ka jaka khlaw sha kawei pat.
Hadien ka por ba la buh marweiia ki, ïa baroh ki khla cheetah la rah sha ki jaka set ba ïahap.
Mynta 11 tylli ki khla cheetah ki dei kiba ïaidlaitlan bad 5 tylli kiba kynthup ïa i khun cheetah ba la kha ha India ki don ha ki jaka set ba ïahap.
Baroh kine ki khla cheetah kiba ïaid laitlan ki dei kiba la buddien baroh shi sngi shi miet da ka kynhun kaba peit kyrpang ia kane ka kam.
Ka Sorkar India ka la bthah ïa ka kynhun kyrpang jong ki ophisar NTCA ba kan iatrei lang bad kito kiba trei ha ka Kuno National Park.
Kane ka kynhun ka peit ïa ki jingtip ba ioh lum da ki kynhun kiba don ha kane ka jaka khnang ban ioh ban shim ïa ki rai kiba ïadei bad ka koit ka khiah bad kiwei kiwei ki sienjam kiba donkam ban pynbiang na ka bynta ka jingbha jong kine ki khla cheetah.
Katkum ki khubor ba la ioh lum ha kine ki sngi, la ong ba u President ka China- u Xi Jinping, u sheptieng jur ba ioh ka seng Communist Party of China (CCP) kan khyllem noh ha kine ki sngi ban wan.
Namar katkum ka jingiohi ia ka jinglong- jingman ha kane ka por, la shem ba ki briew ha kylleng ka pyrthei ki kynnoh ba utei u nongialam ka China u long u bym biang namar ki katto katne ki rukom treikam jong u kiba long pyrshah ia katto- katne ki kam ha ka pyrthei.
Kumta, ha ka jingialang SCO, u Jinping u la ong ba ki dkhot ka SCO ki dei ban pyrkhat ia kaei kaba ïohsngew na shabar jong ka ri namar kitei ki lah ban pynthud bad pynsniew dur ia ka jinglong jingman jong ka seng hapoh ka ri bad ka lah ruh ban khyllem shisien ka sngi lada ym lah ban tehlakam ia kitei ki khubor bad ki jingkren ba nabar.
Katkum ka kaiphod ba la ioh lum hadien ka jingwad bniah bad jingtih jylliew halor ka jingdon jong ki riewngeit na Kenya kiba la shah ialam bakla ha ki katto katne ki nongialam niam da kaba hikai ia ki ban shah thngan khnang ba kin ioh ban kynduh ia u Jisu Khrist.
Ha kane ka por la shem ba ki don palat 400 ngut kiba la shah ialam bakla bad kiba kynthup ha katei ka kynhun jong ki riewngeit kiba pynshitom ialade.
Kitei ki 400 tam ki kynthup ruh ia 12 tylli ki metïap ba dang shu lap ha ka Sngi Nyngkong, ha kaba ki don shibun ngut ruh kiba la ioh ban pyllait im noh da ki bor pyniaid ha ki por ba la leit.
Ka jingdon kiba khlad hapdeng ka jingshah thngan jong kitei ki riew ngeit kiba la shah ialam bakla ka la kiew sha ka 403 ngut.
La ong ruh ba katba ki bor pyniaid ki dang wad bniah ia katei ka khlaw kaba don ha Kenya, ki dang lap shuh shuh ruh ia ki metïap jong kito kiba la khlad noh hapdeng ka jingleh niam bad jingshah thngan jongki ha katei ka jaka bad ia kitei kiba khlad la tep noh ha katei hi ka khlaw.
Ia katei ka kam, la lap ha ka 13 tarik u Iaiong bad ki bor pyniaid ki la kem noh ia kitei ki nongialam bad ha kajuh ka por ruh la ioh pyllait im noh ia kitei ki riew ngeit kiba la tlot bha ha katei ka por ba la shem ia ki na katei ka khlaw.
Hadien ba la peit bniah bad pyndep ia ka post-mortem jong kitei kiba khlad, la shem ba ka daw jong ka jingkhlad jong baroh kitei kiba la shah tep ha katei ka jaka, ka dei beit tang namar ka daw jong ka jingshah thngan bad ka met jongki kam don bor shuh haduh ba kin da khie tlot bad iap hajuh.
Ia utei u nongialam katei ka jait rukom ngeit, la ioh kem noh da ki pulit ha katei ka jingleit khynra ha u Iaiong bad la ong ba utei u nongialam jong kitei ki riew ngeit ba shah ialam bakla, u dei u nongñiah kali kamai, hynrei hadien pat u kylla long pynban sha u nongialam niam bad u la ioh ban khring ia shibun bah ki briew kiba la ngop bad sngap ia ka rukom ai jinghikai jong u.
Ha ka 3 tarik u Naitung, ka ïingbishar na Mombasa ka la pynjlan shuh ia ka por tohkit ia utei u nongialam namar ka jingbym biang jong ki jingphla jong u.
Don ruh kiba la pharep bad iathuh ba utei u briew u dei uba la don dak teng ha ki kam thombor jong ki lehnoh.
Utei u briew uba la kam ialade ba u long u Pastor, u la wanrah ia katei ka niam Good News International Church ha u snem 2003.
Ka Pohkseh SC bad ka Marbisu SC ki la ïoh jingjop ha ka Second Division Football League 2023 ba la pynïaid da ka Shillong Sports Association ha ka sngi Thohdieng ha SSA Stadium, Polo.
Ha ka jingïakhun kaba nyngkong ka Pohkseh ka la pynliem ïa ka Laitkyrhong SC lyngba ka shi kol ba la thep da u Freddy Jyrwa ha ka minit kaba 7.
Haba phai sha ka jingïakhun ba ar, ka Marbisu SC ka la pynliem ïa ka Sohryngkham SC da 2-1 kol bad kane ka la wan urlong lyngba u Seiborlang Nongbri.
Ha kane ka jingïakhun ka Marbisu ka la ïoh ban pynkhih jar nyngkong eh lyngba u Seiborlang ha ka minit kaba 21.
Une u rangïalehkai shakhmat u la pynbud biang ïa ka kol ba ar ha ka minit kaba 59.
Ha shwa ban wai ka Sohryngkham ka la lah ban pynphai kylla lyngba u Mebanpynshngaiñ Warkhyllew ha ka minit kaba 90+5 hashwa ba kan mad ïa ka jingshah rem.
Ka jingïalehkai ha ka sngi Saitjaiñ kan long hapdeng ka Sohïong SC pyrshah ïa ka Mawtawar SC ha ka por 11:30 mynstep, katba ka Laitlyngkot SC ïa ka Nongkrem SC ha ka por 2:30 noh phai sngi.
Ka heh nongïalam jong ka seng Bahujan Samaj Party (BSP) ka Mayawati ka la dep ban pynbna ba ka seng jong ka kan ym ïatreilang bad ka kynhun synrop jong ki 26 tylli ki seng ne ka INDIA ne bad ka kynhun jong ki 39 tylli ki seng jong ka kynhun synrop NDA.
Ha ka jingai jingkren ha ka jingïalang bad ki nongthoh khubor, ka Mayawati ka la ong ba kan sa pynjngai ha ka ban ïatreilang bad kine ki kynhun bad ban ïakhun ïa ka ilekshon Lok Sabha ka ban sa wan dalade hi.
Ka heh nongïalam jong ka seng BSP ka la ong shuh shuh ba ka seng kan sa ïakhun marwei ha ka ilekshon Assembly jong ka Rajasthan, Madhya Pradesh, Chhattisgarh.
Ha Punjab bad Haryana, kan sa lah ban ïatreilang bad ka kynhun synrop jong ki seng riewlum lada jia ba kim ïatreilang bad ka kynhun NDA ne ka UPA.
Ka Mayawati ka la ong ba ka seng Congress ka la thaw ïa ka kynhun synrop halor ka jingthmu jong ka ba kan ïohlad ban thaw sorkar ne ban ïoh bat ïa ka bor synshar.
“Kine ki seng kim ju trei na ka bynta ka bha ka miat jong ki paidbah.
Kim shym la leh ei ei na ka bynta ki Dalit, Muslim bad ki rit paid.
Baroh ki long kumjuh.
Haba ki la wan ha ka bor synshar, ki la klet noh ïa ki jingkular baroh.
Kim ju pynurlong ïa ki jingkular ba ki la khlei sha ki paidbah.
La ka long ka seng Congress ne ka seng BJP.
Kane ka long ka daw ba balei ka seng BSP kam ïasnohkti bad ka kynhun pyrshah," la ong ka Mayawati.
Ka kynhun National Democratic Alliance (NDA) kan sa ïohmad ïa ka jingjop ha ki 330 tylli ki Lok Sabha konstitwensi ha kylleng ka ri, la ong u General Secretary jong ka seng AIADMK u Edappadi K Palaniswami.
Ha ka jingïakren bad ki nongthoh khubor ha kine ki khyndiat sngi ba la leit, u Palaniswami u la ong ba ka ri ka la sakhi ïa ka jingkiew hapoh ka jingïalam jong u Myntri Rangbahduh ka ri u Narendra Modi wat lada ki la don ki jingshah ktah jur na ka jingwan lynshop jong ka khlam Coronavirus.
Ka kynhun NDA kaba la lamkhmat ïa ka sorkar kmie ka la lah ban pynbiang ïa ki jingdonkam jong ki samla bad khlem artatien kane ka kynhun kan sa lah ban jop ha ki 330 tylli ki Lok Sabha konstitwensi ha ka ilekshon Lok Sabha 2024, u la ong.
Ka North Korea ha kane ka sien, ka la maham tyngeh ia ka United States halor ka jingphah ia ki liengsuiñ bad ki jhad thma sha ki bynta shajan ka duriaw jong ka bad ka la ong ba lada ka US kan dang iai bteng ia kane, ka North Korea kam banse ban pynphai kylliang da ki kam nuclear hi namar ka jingleh jong ka US ha kane ka por ka la wanrah jingma ia ka shongsuk- shongshngaiñ jong ka North Korea.
Katei ka jing byrngem jong ka North Korea ha kane ka por, ka long ruh hadien ka jingiatrei lang jong ka South Korea bad ka United States haba iadei bad ka jing pyntbit ia ki tnat shipai bad kumjuh ruh ban maham pyrshah ia ka North Korea halor ki kam pynher ‘namding jongka na ka por- sha ka por.
U Myntri ka tnat iada jong ka North Korea, u la kynnoh ruh ia ka United States bad South Korea ba ki ialeh ban wanrah jingma ia ka North Korea da kaba thmu ban pyndonkam da ki tiar nuclear bad ban pyntieng ia ka North Korea ha kane ka por.
La iathuh ruh ba ha ka Sngi Palei, uwei u shipai ka US u la leit ban kam sha shiliang u pud jong ka North Korea wat hapdeng ki jingïakynad bad jingiathud hapdeng ka North Korea kaba ïeng pyrshah ia ka US bad ka South Korea.
Hynrei ka North Korea kam shym la pynpaw ne kren eiei shaphang jong utei u shipai ka US bad kam kwah ban pynpaw dak shun eiei haba iadei bad kane.
U nongïalam jong ka seng Lok Janshakti Party (Ram Vilas) u Chirag Paswan u la ong ba ka seng jong u ka la leit ban pynïasoh bad ka kynhun National Democratic Alliance hadien ba u la shim ïa ka rai bad ka seng BJP halor ka jingkhuslai bad ka jingpynbna ba ka seng kaba bat ïa ka jingsynshar kan sa jop ha baroh 40 tylli ki konstitwensi ha Bihar ha ka jingïakhun ïa ka ilekshon Lok Sabha 2024.
Ha ka por ba u la kyntait ban ïathuh bniah halor ki jingïakren jong u bad ki nongïalam jong ka seng BJP, kynthup bad u Myntri ka sorkar kmie uba dei khmih ïa ka tnat ki kam pohïing, u Amit Shah bad u President ka seng u J P Nadda, u la ong ba ka jingkhuslai jong u ka long ha kaba ïadei bad ka ilekshon Lok Sabha bad Assembly ha Bihar ha kaba la pynpaw da ki hi.
Ha ka jingai jingkren ha ka jingïalang bad ki nongthoh khubor, u Paswan, ha kaba ïadei bad kane, u la pynshai da kaba ong ba un sa ïakhun na Hajipur, kaba dei ka Lok Sabha konstitwensi ba la mihkhmat da u kñi jong u uba la kynriah noh bad u Myntri ka sorkar kmie u Pashupati Kumar Paras uba ha ka jingpynphai ktien u la ïathuh bniah halor kane ka konstitwensi.
U Paswan u la bynrap shuh shuh da kaba ong ba ka seng jong u kan sa long shi bynta jong ka kynhun NDA ba la lamkhmat da ka seng BJP ha ka jingïakhun ïa ka ilekshon Assembly ha Bihar ha u snem 2025 ruh kumjuh.
Ka seng Bharatiya Janata Party (BJP) ka la thmu ban pynlong da ka jingïalang ba la tip kum ka ‘Vijay Sankalp Abhiyan’, na ka jingdon jong ka ilekshon Assembly ha Madhya Pradesh, ka ban sa long kham hadien jong une u snem.
Kane ka rai ka la long hadien ba u Myntri ka sorkar kmie uba dei khmih ïa ka tnat ki kam pohïing u Amit Shah u la dep ban pynlong ïa ka jingïalang jong ka seng ha Bhopal ha ka miet jong ka sngi Ba-ar kaba la long ha ka taïew ba la dep.
U Shah u la leit sha Bhopal ha ka janmiet jong ka sngi Ba-ar na ka bynta ban leit ïashim bynta ha ka jingïalang.
Ha ka nongbah, u Myntri u la ïakren halor ki jinglong jingman ha ka kam saiñ pyrthei ha Madhya Pradesh bad la ïakren ruh halor ki mat ban pyntreikam na ka bynta ka ilekshon.
U la kren sani bha ha kaba ïadei bad ki jingpynkhreh jong ka seng na ka bynta ka ilekshon bad ban wanrah ïa kiba bun ki jingthmu na ka bynta kane, la ong u VK Sharma uba long u President jong ka seng BJP ha Madhya Pradesh.
U Sharma u la ong, “Hashwa ka ilekshon Assembly, u Shah u la pynbna ban pynlong ïa ka ‘Vijay Sankalp Abhiyan’ na Madhya Pradesh hadien ba la dep ban ïakren halor ka bynta jong ki jingpynkhreh na ka bynta ka ilekshon.
".
Hadien ba 40 million ngut ki riewngeit jong u Shiva ki la leit ban jngoh ïa ka Haridwar ha Uttarakhand na ka bynta ka jingdon jong ka Kanwar Yatra kaba manla u snem, ki bor ba dei khmih ki ju pynkhuid ïa kumba 30,000-tonne ki jaboh na ki Ganga Ghats, ki ïew, ki jaka pynïeng kali bad ki surok kiba don ha ka surok kaba 42 km ba la tip kum ka Kanwar Stretch na Har-ki-Pauri.
Ka tyllong khubor ka la ïathuh ba ki bor ba dei khmih halor ka jingpynkhuid ki la hap ban trei man ka por na ka bynta ban pynkhuid ïa ki jaboh.
Kumba la ïoh jingtip, la ong ba ki heh ba dei khmih, ki la ong ba khnang ban pynkhuid ïa ka nongbah, ki la donkam da kumba katto katne taïew na ka bynta ban lah ban pyndep.
Kane ka la long na ka jingsaphriang palat ki jaboh.
Ka jingsaphriang jong ki jaboh ka la buh ïa kiba bun ha ki jingeh khamtam naba la mih ki jingsma kiba lah ban ktah ïa ka koit ka khiah jong ki briew kiba dei ban ïaid lynti lyngba kitei ki jaka bad kumjuh ïa ki briew kiba shong basah ha marjan jong kitei ki jaka.
Ki bor ba dei khmih ki la bthah ïa ki nongleit jngohkai pyrthei bad kumjjuh ïa ki riewngeit ba ki dei ban lehkhuid katba lah ha kine ki jaka.
U Commissioner jong ka Municipal Town u Dayanand Saraswati u la pyntip sha ki lad pathai khubor ba ka jingpynkhuid ka la sdang ha ka sngi Saitjaiñ bad ka la ïai bteng kum ban ong noh ha baroh 24 kynta ha ki bynta kiba don harud ka wah Ganga, ki surok, ki jingkieng, ki jaka pynïeng kali bad ki jaka pynïeng jong ki bos.
Ka tnat jngohkai jong ka sorkar jylla ha ryngkat bad ka Meghalayan Age Limited ka la pynlong ïa ka Ateliers Meghalaya Awards 2023 ha kaba ki nongshna kiba pynwandur ïa ki jingshna bapher bapher kiba la shna da ki kti kaba la pynlong ha Courtyard by Marriott Shillong.
Haba ai jingkren kum u kongsan ha katei ka sngi, u Myntri Rangbah ka jylla, Conrad K Sangma u la ai khublei kyrpang ïa baroh ki nong ïohpdiang ïa katei ka khusnam ha katei ka sngi kiba la trei shitom ha ka kam ka jong ki bad kiba la pynneh pynsah ïa ki kolshor, ki deiti bad pynim ïa ka kyrteng.
U la ïathuh ba ha ka por ba la sdang ïa katei ka prokram ha u snem 2021, ka tnad ka la jied kumba 23 ngut ki nongshna jingshna bad ki la ai ïa ka mang tyngka kaba T.
5 lak sha kitei ki 23 ngut.
Hadien ka jingwan jong ka kynhun kaba ar, ka tnad ka la ai kham duna ïa ka mang tyngka namar ba la ki la bun ki nongshna jingshna.
“Katba ngi dang ïatrei ban kyntiew bad pyntikna ba ki nongshna jingshna ki ïoh ïa ka jingkyrshan bad ngi la lah ban leh kham bha ban pynneh ïa ka riti ka dustur, ka kolshor bad ïa ki rukom long jong ki ban pynim bad ban leh kham kham bha hynrei ha kajuh ka por ban thaw ïa ka lad kamai kajih na kaei kaba la don lypa", la ong u Myntri Rangbah.
Shuh shuh u Myntri Rangbah u la ong ba da kaba lah ban pynïadei ïa ki nongshna jingshna, ka tnad kam jngoh kai pyrthei bad ki nongseng kam lajong kan long kawei na ki lad ki rynsan ka ban plie bad ki jingïoh jingmyntoi ha ka jingmih jingïoh bad ha ka lad kamai kajih.
Ha kaba ïadei bad ka jingpaw jong ka jylla Meghalaya ha ka kyrdan ba ar kum ka jylla kaba duk tam ha ka thup jong ka Niti Aayog, u Myntri Rangbah u la ong ba katei ka jingpoi jong ka jylla ha ka kyrdan ba ar ka dei kaba shisha, hynrei kitei ki dei ki jingthew bad ki jingpeit bniah kiba naduh u snem 2018-2019, hynrei ka kaiphod ka dang shu mih mynta ïa kiei ki jingjia bad ki jinglong ha u snem 2018-2019.
“Lada ngi khmih lynti ba tang ha ka shisnem ngin lah ban pynkylla ïa kiei kiei, kam dei kaba suk bad kaei kaba ngi ïohi mynta ha ka kaiphod jong ka Niti Aayog ka dei kaba la kren bad pynmih ïa ki kaiphod jong u snem 2018-2019 ym ki jingkheiñ jong u snem 2020, 2021, 2022", la ong u Myntri Rangbah.
U Myntri Rangbah u la ong ba kaei kaba la jia ha 4-5 snem ki la don shibun tylli ki jingkylla ha baroh ki liang jong ka roi ka par bad ka jingmih jingïoh.
“Ngi khlem pynkylla ïa kiei kiei, hynrei ngi la shu leh kham pher bad kata ka dei kawei na ki nuksa kumno ba ngin leh kham bha shuh shuh bad ngim donkam ban pyrshang ban bud tynneng ïa kiwei ki jylla lane ïa kiwei ki ri hynrei ngi la don lypa ïa ka jingshai hapoh jong ngi bad kaei kaba ngi donkam ka long ba ngin pyntikna ba ngin tyngshaiñ bad ban ailad ban pynpaw ïa kata shabar bad ban ai mynsiem ïa ki briew jong ngi", la ong u Myntri Rangbah.
Na ka liang u Myntri ka tnat jngoh kai pyrthei ka sorkar jylla, u Bah Paul Lyngdoh u la ong ba da kane ka sap shna jingshna kaba ngi don, yn nym don kano kano ka ban khang lynti ba ngin ïoh kheit ïa u soh ka jingjop.
“Ngi don hangne ban pynpaw ïa la jingkmen ka jong ngi na ka bynta kine ki samla seng kam lajong kiba la sei madan bad pyninam ïa kine ki jingshna jong ki", la ong u Bah Paul.
U Myntri Rangbah jong ka Maharashtra u Eknath Shinde un sa ri bad sumar ïa ki khynnah kiba la duhnoh ïa la ki kmie ki kpa na ka daw jong ka jingtwa khyndew ha ka shnong Irshalwadi ha Raigad distrik jong ka jylla, la ïathuh ka seng Shiv Sena.
“Ha Irshalwadi ki la don bun ngut ki khynnah kiba la duh noh ïa ki la kmie ki kpa.
U Myntri Rangbah u la pynbna ban ri bad sumar ïa kine ki khynnah bad ban long u nongkhmih bniah na ka bynta jong ki.
U Myntri Rangbah u la rai ba kine ki khynnah kiba don hapdeng ka rta kaba 2 snem bad 14 snem kin sa shah sumar ha ka Shrikant Shinde Foundation," la ong ka seng Shiv Sena.
“Baroh ki jinglut ha kaba ïadei bad ka pule-puthi bad kiwei pat ki jingdonkam yn sa pynbiang da ka Shrikant Shinde Foundation ba la pynïaid da u khun jong u Eknath Shinde.
Ïa ka FD (Fixed deposit) yn sa buh na ka bynta iwei pa iwei i khynnah na ka bynta ki jingpule jong ki," la ong u Mangesh Chivte, uba long u OSD sha u Myntri Rangbah u Eknath Shinde.
Ka kynhun National Disaster Response Force (NDRF) ka dang ïai bteng na ka bynta ban pynlong ka jingwad bad pyllait im ïa ki briew kiba la ïakynduh jingeh na ka jingtwa khyndew ha katei ka shnong.
Mynta ka kynti, ka la long shai ba ka National People’s Party (NPP) kam kwah ban ailad shuh ïa ka United Democratic Party (UDP) ha ka ilekshon MP Lok Sabha na ka 1-Shillong  Parliamentary Constituency na ka daw ba ka la ïaid shakhmat ban pynbna ïa ka kyrtong ka seng ka ban ïa aireng.
Ka Kong M Ampareen Lyngdoh, kaba dei ruh ka Myntri ha ka sorkar MDA 2.
0, ka la shah jied ban ïakhun na ka bynta ban ïoh long MP.
Ka jingïakhun haduh mynta kan long hapdeng ka Kong Ampareen, u MP ba mynta na ka seng Congress, u Bah Vincent H Pala, bad u General Secretary ka Voice of the People Party (VPP), u Dr Ricky AJ Syngkon.
Ngi kyrmen ba kin dang don shuh ki kynrem ki lyndan ki ban ïa aireng ha kane ka ilekshon bakongsan ha ka Ri.
Ha u snem 2019, ka NPP ka la kyrshan ïa u kyrtong ka UDP, u Dr Jemino Mawthoh, hynrei u khlem poi sha ka thong.
Ha kato ka por, ka NPP bad UDP ki la ïatreilang ha ka sorkar MDA 1.
0, hynrei ka jingïadei ka la long kaba kham ïajan haba ïanujor bad ka khep kaba mynta.
San snem mynshwa, ka UDP bad NPP ki la don shisha ka jingïadei kaba jan bha na ka daw ba ka NPP ka khlem don bun ki MLA kumba ka long mynta.
Ha ka ilekshon MP ha u snem 2019, u Bah Pala u la pynliem ïa u Dr Jemino da haduh 1,52,139 ‘vote’ ha kaba u Bah Pala u la ïoh 4,19,232 ‘vote’ katba u kyrtong ka UDP u la ïoh 2,67,093 ‘vote’.
Kane ka long shisha ka jingjop kput.
Na ka bynta u snem ban wan, ka UDP ka khlem pat pynbna ïano kan pynïakhun bad ka la don ruh ka jingïateh bad ka HSPDP ban ïatreilang.
Ha ka jingdon ki MLA na Ri Khasi Jaiñtia ha kane ka Ïingdorbar Thawaiñ kaba mynta, kaba kham bun duh ka dei ka UDP bad kaba wan ba ar ka dei ka NPP.
Haba kheiñ pat kyllum ïa ka jingïoh ‘vote’ jong kine artylli ki seng ha ka ilekshon MLA kaba la long mynta u snem, ka NPP ka la ïoh 31.
49% katba ka UDP ka la ïoh 16.
21%.
Kane ka jingshim jong baroh kawei ka jylla ka long namarba baroh artylli ki seng ki la buh kyrtong ha kiba bun na ki 60 tylli ki konstitwensi.
Shisien peit, ka jingïoh ‘vote’ ka long jan mar shiteng thik.
Kaba lyngngoh ka long ba ka jingïoh ‘vote’ jong ka Congress ka la hiar pat sha ka 13.
14% katba ha u snem 2018 ka la long haduh 29% eiei.
Ka VPP kaba dei ka seng bathymmai bad kaba la pynïakhun tang 18 ngut ki kyrtong ha ka ilekshon MLA, ka la ïoh 5.
46% ka ‘vote’ kaba long kumba 1 lak tam eiei.
Kumba ngi tip baroh, ka rukom thep ‘vote’ ki paidbah ka ïapher na kawei ka ilekshon sha kawei pat.
Ka rukom thep ‘vote’ ha ka ilekshon MLA ka long da kumwei, MDC da kumwei bad MP ruh da kumwei.
Ka jingshongshit ruh ka kham duna ha ka ilekshon MP namar ki kyrtong kim lah ban leit lut sha man la ki shnong ki thaw ban khroh ïa ki nongthep ‘vote’ bad ki hap ban shaniah ha ki nongïalam ki seng jong ki kiba don ha kito ki jaka.
Ha u snem 2019, watla ka Congress ka khlem don satia ha ka bor ha ka sorkar jylla, hynrei u Bah Vincent u la jop kput ïa ka seng kaba don ha ka sorkar bad kaba ïoh jingkyrshan na kiba bun kiwei pat ki seng.
Namarkata, ym lah ban ong lypa ba tang shu don ha ka sorkar, la jop beit.
Tangba ka shong ruh ha ki nongïakhun kiba kumno ki mih sha madan thma.
Ki paidbah kin sa bishar nadong shadong hashwa ba kin ai ïa ka rai jong ki.
Kawei pat kaba lyngngoh ka long ba haduh mynta, kam pat i don ka jingkhohreh na ka bynta ka ilekshon MDC ha Jaiñtia Hills bad Khasi Hills.
Ka jingjar-jar ka synshar.
Lehse ka sorkar ka lah ban pynjlan ïa ka samoi treikam jong kine ki artylli ki District Council tat haduh ban da lah ban pynbeit ïa ki konstitwensi.
Lada ka ilekshon MDC ka long ha u bnai Rymphang 2024, ka jingmih na kato ka ilekshon ka long sa uwei u dieng kot ban ïa thew ïa woh mano ban kham don lyer ha ka ilekshon MP Lok Sabha.
U Myntri Rangbah ka Jylla, Conrad K.
Sangma u la pyllait ïa ka ‘Poster’ jong ka phlim u Dominic Sangma kaba la ai kyrteng ‘Rapture’ ha shlem treikam jong u ha ka Sngi Thohdieng.
Dang shen, kane ka phlim ka la shah jied ban mihkhmat sha ka ‘Locarno Film Festival’, Switzerland ka ban long naduh ka 2 tarik haduh ka 12 tarik u Nailar mynta u snem.
“U Dominic u long uwei napdeng ki direktor uba la paw bha bad ka phlim jong u ka la shah jied na bynta kawei ka tamasa phlim ha Switzerland bad ngi kyrmen ba un jop ha ka thup kyrdan jong u," la ong u Sangma haba kren sha ki lad pathai khubor.
Haba ïathuh ba u Dominic u la wan ha shlem treikam jong u ban sam ïa katei ka khubor kumjuh ban kyrpad pyllait ïa ka ‘Poster’ jong ka phlim, u Myntri Rangbah u la pynpaw ka jingkyrmen kaba bha na bynta utei u nongshna phlim ka Jylla bad kular ruh ban ai ka jingkyrshan la ka long ha kano-kano ka liang.
U la ong ruh ba u Dominic u long ka jingai mynsiem na bynta kiwei pat ki nongshna phlim ka Jylla ba lada ma u (Dominic) u lah ban poi sha katei ka rynsan kaba heh jong ka pyrthei lyngba ka jingtrei shitom bad jingminot, u Sangma u kyrmen skhem ba kiwei ruh ki lah ban leh kumjuh.
“Nga kyrpad ïa kiwei ki nongshna phlim ban bud ïa ki dienjat jong u Dominic," u la ong.
Na ka liang u Sangma u la pynsngew ba ka Sorkar ka dang ïaid shakhmat ha ka ban wanrah ïa ka mat treikam ban jingkyrshan pisa ïa ki nongshna phlim ka Jylla khnang ba ki lah ban pynmih ïa ki phlim jong ki.
“Ngi dang ïaid shakhmat ban pynïeng ruh ïa ki ‘Cinema Hall’ ha man la ki distrik.
Ngi khmih lynti ban pyndep ïa kane hapoh kaba kut jong ka samoi treikam.
Ngi sngew ba kane kan ïarap shi kat dei ïa ki nongshna phlim ka Jylla," u la ong.
Shuh shuh u Myntri Rangbah u la bynrap ba ka Sorkar kan pyrshang ban bteng biang ha ka ban pynlong ïa ki tamasa phlim khnang ba ki ‘riew don sap ha ka laiñ shna phlim ki lah ban tip kham bniah halor ka rukom shna phlim.
“Ngi sngew ba ka karkhana pynmih phlim ka don shibun kiei-kiei hynrei ngim pat lah ban pyndonkam bha ïa ka," u la ong.
Uwei u rangbah uba la tip kum u Shiva Thapa (52 snem) u la sdien ïalade ha u tyllai phasi ha Salaroh, Jowai.
Une u Shiva Thapa u dei u khun jong u (L) Nar Bahadur Thapa ba shong ba sah ha Moosalyngkat, Jowai bad u trei kum u Muster Roll ha PWD.
Ka khubor pulit ka ïathuh ba la lap ba une u Shiva Thapa u la sdien ïalade ha u tyllai phasi ha ka jaka khlaw ha Salaroh.
La ïathuh ba shi bynta na ka met jong u ka la pyut bad ïa une u rangbah la ïohi khatduh ha ka 18 tarik Naitung.
Ki pulit ki la shimti noh ïa ka met ban pyndep ïa ka jingdonkam katkum ka aiñ.
Katba na ka liang ki bahaïing ki la kyrpad ban pyllait ïa ka ‘Post-mortem’ kaba na ka liang u majistor ruh u la ai ka jingmynjur.
Kumta ki pulit ruh ki la aiti ïa ka met sha ki bahaïing ban pyndep ïa ka niam ka rukom.
Kan long ka sngi sah khana pateng hapoh ka Raij Chyrmang hapdeng ki Soo Langdoh Soo Raij ha kaba hadien bun tylli ki snem, u Kongwasan ka Raij Chyrmang ryngkat ka jingsakhi lang u Langdoh Jowai, Langdoh Tuber bad Langdoh Ialong ki la lah ban pyndep ïa ka lehniam ‘Ku Tyngkong’ u Pator ka Raij Jowai u waheh Raymon Nartiang.
Ka lehniam ‘Ku Tyngkong’ ka dei ka bynta kaba kongsan bha ïa u Pator ha kaba la ithuh pura ïa u bad lada don kano kano ka jingwit jingthut hapdeng ki Raij ne ki Soo Langdoh ka dei ka kamram jong u ban pyndep bad lada um lah pat ban pyndep un pyntip ïa u Dolloi khnang ba un (dolloi) leh ïa kaba donkam.
Ïa kane ka sngi la wan sakhi lang da u Dolloi ka Elaka Jowai u Waheh Puramon Kynjin ryngkat ki Wasan waheh ki shakri niam ka Raij Jowai, Tuber, Ialong, Kni ka Raij Jowai Waheh Myown Chyrmang bad ki waheh wasian ka Seinraij Jowai ba kynthup ïa u Hercules Toi, President bad ki nongïalam seng.
Shwa ban kit ban bah ïa u Pator Raymond Nartiang sha shiliang ka wah Myntdu ba long u pud u sam jong ka Raij u Kongwasan Chyrmang, u Dolloi u la ai ki kyntien lamkhmat nangta pynbud ka jingkren na ka liang u Langdoh Kongwasan bad na u Pator.
Ha kane ka sngi hapdeng ki riam ki beit, ki kup ki sem ba iphuh iphieng, ki khun ka Raij Chymang ki la pdiang burom ïa u Pator Raymond Nartiang ha shilynter ka lynti ïaid naduh ba u rung shapoh u pud u sam ka shnong Chyrmang haduh ban da poi ha Yung u Langdoh Kongwasan Chyrmang.
Ïa ka lehniam ba kyrpang jong ka ‘Ku Tyngkong’ u Pator Raymond Nartiang -Pator ka Raij Jowai la pyndep ha Yung Langdoh Ri Blai da ka Langdoh ryngkat u Langdoh Kongwasan ha ka jingïadonlang u Pa Dalloi Elaka Jowai Waheh Puramon Kynjin, u Langdoh Jowai, Langdoh Tuber bad Langdoh Ialong kumjuh ki shakri niam jong ki Sooraij Soo Langdoh.
Kane ka lehniam Ku Tyngkong u Pator ka Raij Jowai Waheh Raymond Nartiang ha ki taiew ki bnai ban wan kan long sa ha ka Raij u Langdoh Tuber bad Langdoh Ialong.
Ka Synjuk Ki Kynthei Katholik, Shillong Archdiocese (SKK-SA) da ka jingsngewkhia mynsiem, ka pynrem jur halor ka jingjia ha Manipur, ha kaba ïa ki kynthei la leh bym kheiñ briew bad la sloit ïa ka burom jong ki da kaba pynïaid lyngkhuit bad leh be-ijot da ki ’riew bymman.
Kumta da kawei ka sur ka synjuk ka la pynlong ïa ka jingïalang ba kyrkieh ha ka 22 tarik mynta u bnai ban duwai kyrpang na ka bynta kito ki kynthei kiba la shah ktah ha ki ’riew bymman.
“Ngi dawa ïa ka Sorkar Kmie bad ka Sorkar Manipur ban shimkhia ïa kane ka kam, ban pynshitom jur ïa kito ki ’riew thrang snam katkum ba shong ka aiñ namar kane ka jingjia ha Manipur ïa ki kynthei ka la pynsuh jer bad pynlehraiñ ïa ka ri India hi baroh kawei – bunsien ki kynthei hi ki kylla long ki soh pdung ha ka ri jong ngi," la ong ka kyrwoh na ka synjuk.
Ka synjuk ka la bynrap, “To ngin kynmaw ba ki kynthei ki long ka bor bad jingim jong ka Ri, wat nym ñiewbeiñ.
Wat nym pynsah dak ïong ha ka jingmut jingpyrkhat ki kynthei.
".
U Myntri Rangbah ka Jylla, u Conrad K.
Sangma ha ka jingïalang kaba la long ha Madan Chigitchakgre, Gambegre Block, West Garo Hills u la pynbna ïa ka Chigitchakgre kum ka ‘Bee Village’ hapoh jong ka ‘Apiculture Mission 2.
0’.
Haba ai jingkren ha ka jingïalang, u Sangma u la ong ba ki nongshong shnong ka Jylla khamtam ha ki jaka nongkyndong ki trei ïa ki kam bapher-bapher na bynta ka lad kamai bad ka Sorkar ha kine ki khyndiat snem ba la dep, ka la kyrshan ïa kine ki kam lyngba ki prokram ‘Mission’ bapher-bapher.
U la ong ruh ba ka jingthmu ban pynbna ïa ki shnong kum ki ‘Bee Village’ ka long ka prokram ba kyrpang hapoh ka ‘Apiculture Mission’ ba ïarap kyrshan ïa ki nongri ngap.
“Ngin ïaleh katba lah ban ïarap bad ai ka jingkyrshan kaba donkam na bynta ki nongri ngap kum ka jingai jinghikai, jingïarap pisa, synduk ngap, ki tiar ba ïadei bad ka kam ri ngap, ki ïingmala ha ryngkat ki kamra, kamra ai jinghikai bad ki jaka ban die bad pyninam ïa ki mar ki mata jong ki," u la ong.
U la pynshai ruh sha ka jingïalang halor ka ‘CM Elevate’ bad ‘YESS Meghalaya’ bad kyntu ïa ki samla ban shim kabu ïa ki jingmyntoi na kine ki prokram.
U Myntri Rangbah u la pynbna ruh T.
10 lak sha katei ka shnong (Bee Village) na ka Chief Minister’s Special Development Fund.
Na ka liang u Sangma u la ïakren bad ki samla kumjuh ki kynthei jong ka shnong ha kaba kut ka jingkren jong u.
Ha kane ka sngi la don lang ruh u Deputy Commissioner, West Garo Hills lem bad kiwei-kiwei ki heh ophisar jong ka distrik.
Ka la long ka jingkyrkhu kaba khraw ïa ki paidbah nongshong shnong jong ka dong ka thaiñ Borsora, Ranikor Block kiba kynthup bun tylli ki shnong hadien ki jingeh ba ki la mad da ki phew tylli ki snem namar ka jingsniew palat ka surok.
Kine ki jingeh ki lah ban long noh ki jingkyrkhu namar ha ka 30 tarik u Naiwieng 2023, u Symbud Myntri Rangbah ka Sorkar jylla u Bah Prestone Tynsong uba khmih ruh ïa ka tnat PWD u la ïoh ban buh ïa u mawnongrim na ka bynta ban sdang pyntrei noh ïa ka surok Intermediate Road na Lailad sha Borsora.
Ïa kane ka surok kaba jngai kumba 6.
4 km yn shna lyngba ka skhim Special Assistance to States for Capital Investment 2022-23 ha ka mang tyngka kaba T.
18 klur.
Kum ban shu kdew ka surok na Lailad sha Borsora ka dei kawei na ki surok hapoh ka jylla kaba la pynmih shibun ka khajna ïa ka sorkar jylla na ka jingkhaïi ïa u dewïong bad mawshun sha Bangladesh.
Haba kren kum u kongsan ha ka jingïalang, u Bah Prestone u la pynpaw ba um ju sngewtynnad ban buh mawnongrim ïoh ka kam, kam dep.
Kumta u la kyrpad ïa u Bah Pius Marweiñ, MLA ka thaiñ ban pyntikna ba ka kam ka dei ban dep hapoh 24 bnai.
Nalor kane u la kyntu ruh ïa ki karikor bad ki ophisar ba ki dei ban trei shitom bad ban pyntikna ban pyndep ïa kane ka jingtrei ha ka por kaba biang bad ka jingshna ka dei ban bha.
U la ïathuh ruh ba ka jingeh kaba khraw jong ka sorkar ban wanrah ïa ka roi ka par ka dei ka ‘jaka’ ba bunsien ki ïa khim mynsiem ban ai jaka lada wan kino kino ki projek haduh hap ban slem ka rukom treikam.
Namar kata, u kyrpad ïa ki bor pynïaid shnong bad ki bor hima ba kin ai ka jingïatreilang bad shim khia lang ïa kane ka kam.
Kumjuh ruh u wer u khot lang ïa ki seng bapher bapher da kaba kynthoh ruh “Wat shu nang tang ban wohkjat ba ka duna lane ba ka slem ka kam, ïoh phi ong ba ka dei tang na ka liang ka sorkar.
Hynrei nga ong ïa phi ïa ki jyrwit-jyrwat to ïa kitkhieh lang.
"“Wat ba wan buh ïa une u mawnongrim ruh ki don ki jingpynthut hynrei ngi na ka sorkar ngi ong em namar ka dei na ka bynta ka jingmyntoi u paidbah.
Na kata ka daw nga khot lang ïa ki seng, ki bor pynïaid shnong bad ki bor hima ba kin ai ka jingïatreilang khnang ba ka sorkar kan lah ban wanrah ïa ka roi ka par," la ong u Bah Prestone.
Ïa ka jingïalang ha kane ka sngi la pynïaid da u Bah JNS Lakiang, Superintending Engineer PWD Roads Western Circle Nongstoiñ ha ryngkat ka jingdonlang u Bah K Mawa, Chief Engineer PWD Roads Meghalaya Shillong, Bah T Lyngwa, DC SWKHD, u MA Razi, Commissioner & Secretary PWD, Bah KC Nongrum, EE PWD Roads Ranikor Division bad kiwei kiwei.
Ka ICICI Prudential Life Insurance ka la long kawei na ki shnat ai jingshakri ha ka liang ka Life Insurance ban ïoh shibun ka jingïohnong napdeng ki shnat shimet ba ai ïa kane ka jingshakri ha ka Q2 2024, da kaba la lah ban ai ïa ka pisa haduh 97.
9% ha ka Q1 2024.
Kane ka pyni ïa ka jingtrei ba radbah ban pynïoh ïa ki jingshakri kiba paka kumba la kular na ka bynta ki nongbuh pisa bad ki bahaïing hasem jong ki.
Ha ka Q2 2023, ka kompani ka la ïoh ban ai ïa ka pisa kaba long 98.
7%, bad ka por ba ki briew kiba leit kam ne shim ïa ka pisa na ka bynta kito kiba la khlad noh ka long 1.
2 sngi.
Kane ka long ka jingtreikam: Ki kompani Life Insurance kiba wan sha khmat ha ka liang ban ai ïa ka pisa sha ki nongbuh pisa ha ka Q1-FY2024 ki long ka ICICI Prudential Life Insurance kaba long 97.
9%, TATA AIA Life Insurance kaba long 77.
3%, bad ka HDFC Life kaba long 96.
7%, Bajaj Allianz Life Insurance kaba long 93.
5%, Max Life Insurance kaba long 86.
3%, bad ka SBI Life Insurance kaba long 95.
8%.
Katba ka pisa ba heh tam ba la lah ban pynbiang ha ka Q2-FY2024 na ka bynta ka ICICI Prudential Life Insurance ka long 98.
14%, ka TATA AIA Life Insurance ka long 90.
55%, HDFC Life ka long 96.
62%, Bajaj Allianz Life Insurance ka long 91.
79%, Max Life Insurance ka long 95.
90%, bad ka SBI Life Insurance ka long 95.
67%.
Ïa kine ki jingtip la pyllait paidbah ha ka website jong ka kompani.
Ka phang pdeng jong ka kam ba ka kompani ka leh ka long ban phai khmat sha ki nongbuh pisa bad ïa ka jingpynbiang ïa ka pisa jong kito kiba wan ban kam ne shim ïa ka pisa jong I nongbuh ba la khlad tang hapoh shi sngi hadien ba la ïoh lut ia ki kot ki sla kiba donkam na ka bynta ban pyntikna ïa kane.
Ka TiE Delhi-NCR bad ka Prayatna ki la ïatehlok ban pynlong ïa ka IT-kaba la pynsaiñdur da ki buit treikam thymmai- Hackfest, ‘Malaria Hackfest – Predict, Plan & Prevent’, ba la ïoh ïa ka jingkyrshan da ka Mortein.
Ka jingthmu jong kane ka sienjam treikam ka long ban ïakren shaphang ki jingduna ha ka liang ka jingkhmih bniah, ka jinglap ïa ka jaka, bad ka jinglah ban pyntip lypa ïa ka jingkhie ka jingpang Malaria.
Ha kane ka Hackfest yn khot sngewbha ïa ki jaka ai jinghikai kiba ha khliehduh ha ka liang ka Technology ha India, kynthup ïa ka IIT, NIT, bad IIIT, ban wad ïa ki lad sdang kam kiba yn lah ban weng ïa kine ki jingduna.
Ki nongjop kin ïoh ïa ka khusnam kaba long 5 lak tyngka.
Ki bynta kiba ha khmat bad kiba don ka jingsngewkhia ha kaba ïadei bad ka jingpynduna ïa ka Malaria lyngba ka IT-ki buit stad treikam thymmai ha India ba kynthup ïa ka jingwad bniah kaba pyni ïa ka por kumba ka long, ka jingïathuh lypa ïa ka jingbun jong ki skaiñ pyrjong bad ka jingmih ka jingsaphriang ka jingpang Malaria, ka jinglah ban tip ïa ki jaka kiba jur ki jaka kha roi ki pyrjong, bad ka jingpynïar ïa ka jingtreikam naduh na trai shaduh sha ki bynta ba sha khlieh ha ka ri.
Ka Geetika Dayal, ED, TiE Delhi-NCR, ka la ong ba ka program ka long ban peit bniah sha ki bynta kiba ïadei bad kumno ban thaw ïa ki lynti ban seng ïa ki kam ki jam ban ïarap kumno ban pynduna ïa ka jingkhie kynrei ka Malaria.
Ka TiE Delhi-NCR ka don ïa ka bynta ba kongsan ban thaw ïa ka rynsan na ka bynta ki nong seng kam lajong ban pyni ïa ki buit treikam thymmai, bad ka jingïatehlok bad la khmih lynti ba ka jingïatehlok bad ka Reckitt kan wanrah ka jingkylla na ka bynta ban ïaleh pyrshah ïa ka jingpang ba ïoh na ki pyrjong ym tang ha India bad ha ka pyrthei baroh kawei.
Ka Amazon India ka la ïasoi ïa ka soskular ïasngewthuh jingmut ne ka Memorandum of Understanding (MoU) bad ka Directorate General of Foreign Trade (DGFT) ban ïarap na ka bynta ka seng kam-seng jam naduh ka barit, bapdeng bad ba kham heh ne ka Micro, Small and Medium Enterprises (MSMEs) ban kyntiew ïa ka jingshalan ïa ki tiar e-commerce ha India.
Ka jingthmu jong kane ka soskukar ka long ba ryngkat lang yn thaw ïa ki lad ban nang lah ban pyntbit ïa ki, ban ai jinghikai, bad wanrah ïa ki lympung ban kyntiew ïa ki MSME ha kylleng ki 75 tylli ki distrik, yn thaw ruh ïa ki lad ki lynti ban pynlong katto katne ki bynta jong ki district kum ki jaka shalan mar ne Export Hubs kumba la pruid dak ha ka kyndon treikam jong ka Foreign Trade Policy.
Ka jingthmu jong kane ka sienjam treikam ka long ban pynïasoh ïa ki nongpynmih mar na ki thaiñ nongkyndong bad ki distrik kiba kham sha kyndong sha ka jylli jong ka jingshalan mar ha ka pyrthei.
Ïa kane ka MoU la ïasoi ha ka jingïadon lang jong U Santosh Sarangi (Additional Secretary and Director General ka DGFT), Chetan Krishnaswamy (Vice President, Public Policy – Amazon) bad Bhupen Wakankar (Director Global Trade – Amazon India).
Ka Amazon bad DGFT kin phai khmat sha ki jinghikai ïa ki MSME shaphang ka jingshalan mar ha ka e-commerce bad ïarap ïa ki ba kin lah ban die ïa ki tiar ki tar bad ki mar ki mata sha ki nongthied ha kylleng ka pyrthei.
Ka Amazon kan ailad ïa ki MSME ba kin ïoh ïa ki lad jingshakri jong kiwei pat ki kynhun ai jingshakri, ban ïarap ïa ki ba kin ïoh ïa ki jingshakri kum ka ‘Imaging’ ne ka jingpyni ïa ki dur ki dar jong ki tiar ki tar ne ki mar ki mata, Digital Cataloguing ne ka jingpynbeit bad buh ryntih ïa ki dur ki dar jong ki mar ki mata lyngba ka Digital, bad ban ïarap ha kaba ïadei bad ka khajna, kane kan ïarap ïa ki nongseng kam lajong ka India ba ki lah ban nang kyntiew shuh shuh ïa ka jingshalan ïa ki mar ki mata bad ki tiar ki tar ha ka ïew e-commerce bad ki Brand ka pyrthei.
U Santosh Sarangi Additional Secretary bad Director General jong ka DGFT u ong- “Ha ka jingïatreilang kaba nyngkong bad ki rynsan e-commerce bapher bapher, ka DGFT ka la ïatehlok bad ka Amazon kum u mawjam ban pynurlong ïa ka thong ban kyntiew ïa ka ïoh ka kot ha ka liang ka e-commerce da $200-300 billion ha India kat ha ka snem 2030.
".
U Superintendent of Police, West Khasi Hills District, u B D.
Marak, MPS, u la pynmih ïa ka hukum sha baroh ki paidbah, ba kum ka jingbud ryntih ïa ka kyndon ba 101 jong ka Meghalaya Police Act 2010, u la kyntu ïa baroh ki nongshong shnong ba kin long kiba adkar bad ban ym pynkheiñ aiñ, la ka dei ha ki lynti syngkien ne ha ki jaka jngoh kai pyrthei kiba don hapoh ka distrik, kumjuh ban kiar na ka jingpynthut lane pynmynsaw ïa kiba leit ba wan bad ba kim dei ban pynjaboh bad pynjakhlia ïa ka sawdong-sawkun la ka dei ïa ki lynti syngkien lane ki jaka jngoh kai pyrthei kiba don hapoh ka distrik.
Ha ka kyrwoh khubor ba la phah, u la ong ba kiba leh pyrshah ïa katei ka hukum, lada lap kin ngat ha ki kyndon kiba tyngeh jong ka aiñ kaba kynthup ïa ka kyndon U/S 102 jong ka Meghalaya Police Act 2010 bad lada la shah rai pynrem hapoh jong ka aiñ, yn sa shah daiñ kuna haduh T.
5000.
U SP u la kyntu ïa baroh ki nongwan jngoh kai pyrthei kiba wan jngoh kai shapoh ka distrik ba kin rah ryngkat ki ‘Pla Thep Jaboh’ hapoh ki kali jong ki, khnang ban ïoh thep ïa ki bilor umdih, ki plastik ‘chip’ bad kiwei-kiwei kiba ki pyndonkam, bad ban bret ïa ki ha ki jaka ba dei ban bret.
Ka kyrwoh khubor na u SP ka West Khasi Hills u la ong ruh ba halor kane, ka tnad pulit jong ka distrik ka khmih lynti ïa ka jingïatreilang jong baroh ki paidbah bad ki nong wan jngoh kai pyrthei kiba ju wan shapoh ka distrik.
Kawei na ki ktien kaba lehse ki paidbah kim poi pyrkhat ka long ba ka ktien Maw ka don ka jingïadei ka ba jan bha bad kawei na ki kyntien ka ba ym dei ka tiar ka tar, ka mar ka mata lane ka shnong ka thaw ne kino kino ki kyntien ba tylli met ne ki ba paw, hynrei kaba dei shaphang ka pyrkhat ha janor briew kaba kongsan tam bad kata ka dei ka ktien Kynmaw.
Ka ktien kynmaw ka lah ban long ba lehse kaba donkam bha ha ka imlang sahlang ha baroh ki liang jong kaba ïa tyngkhuh bad ki parabriew.
Ki nongmuna ba shynna ha kane ka tairai ki dei ki mawbynna, namar dei lyngba ki mawbynna ba ki long kumba pynbna ban kynmaw ïa kiei kiei kiba ki longshwa manshwa ki la shon shab ha ka jingmut jong ki briew ba kan hiar pateng-la-pateng lyngba ki ryta.
Ha ki ktien ba la kdew ha shwa, ka ktien Maw ka dei ka ktien rap khmat kum Mawthadraishan, Mawshyieng, Mawser, Mawbri bad kumta ter ter; hynrei ka ktien Kynmaw ka don ïa ka kyntien maw kum ka tienrapdien.
Kawei pat ka ktien ka bynrap ïa ka ktien Maw kum ka tienrapdien dei ka kyntien Raimaw Raidieng.
Kane ka ktien pat ka dei ba ym lah ban pyndonkam ha kaba kren ne thoh tang shi kyntien Raimaw namar ba ka jingmut ba pura ka snoh lang bad ka ktien kynnoh Raidieng.
Kumta ka ktien ka dei ban long pura Raimaw Raidieng bad ka jingmut jong ka ka long ban jngai bak na kaei kaei kumba kyndiah hi wak, khlem phai dien.
Ka ju don ka synropktien kaba ju ong ‘Ban kiar raimaw raidieng na ka pap’ ne kiba kum kita.
Ka don sa kawei pat ka kyntien kaba syrïem bad kane ka ktien Raimaw Raidieng bad kata ka dei ka ktien Laimaw Laidieng.
Bunsien ki paidbah ki ju wit jingmut ha kano ka rukom ban pyndonkam ïa kine ki artylli ki ktien Raimaw Raidieng bad Laimaw Laidieng.
Ka jingmut jong kine ki kyntien ka dei ka ba syriem kumjuh, hynrei ka shong ha ka bynta kaba dei katkum ka synrop kyntien ban buh da kano kaba iahap katkum ka tairai.
Kawei na ki nuksa ka long haba u briew u phet krad ban ryng-kang bran na kano kano ka jaka, la ju ong ‘Krad laimaw laidieng’ bad ha kawei pat ka bynta haba phet ban jngai noh syndon na kata hi ka jaka, la ju ong ‘Kiar raimaw raidieng’.
Kata ka mut ba ïa ka jingleh kynsan ban phet krad ka dei Laimaw Laidieng, hynrei kaba kdew ia ka jingmut ba u kiar ka dei Raimaw Raidieng.
Ha kine ki arkyntien ka ktien Laimaw bad Raimaw ka don ka bynta kaba ïadei bad u maw ne ka ktien Maw.
Ka ktien Laimaw ka dei lai pda maw bad ka ktien Raimaw ka dei ba la rai hakhmat u maw ban kyndiah.
Kumta Laimaw ka dei ka jingleh jong u briew ha kata hi ka khyllipmat, hynrei Raimaw ka dei kaba thew ïa ka jingmut briew ban kiar bad kyndiah na kaei kaei.
Lehse lah ban don kiba ym kubur ïa kata ka jingbatai, kumta da lei lei ym lah ban kam ba ka dei kaba thikna ka rukom batai, hynrei ka dei tang ka jingpyrshang kaba dei ban kubur salonsar da ka iktiar kaba dei na ki riewstad ki riewtbit ha ka phang kaba dei shaphang ka ktien.
Haba phai pat sha ka ktien ba la kdew hashwa, ka Nong ka don kajuh ka rukom tyngkhuh kum ka ktien Maw ha kaba kren ne thoh ïa ka ktien Khasi.
Ka lah ban long ka tienrapkhmat ha kaba bun ki liang, hynrei ki don ruh ki kyntien kiba dei ban pyndonkam kum ka tienrapdien kum ka ktien Rudnong, Bainong, ïohnong, Duhnong, Ainong, Binong ter ter.
Kumba la kdew hashwa ba ka dei thik ïa ka shnong ba la pyndonkam da ka kyntien Nong bad kata ka ïadei tang bad ka ktien Rudnong kaba thew ïa ka jaka kaba long kham shakiar na ka jaka pdeng jong ka shnong lane kaba sharud jong ka shnong ne ka rudnong.
Kum ka ktien rapdien ïa ka ktien shnong ka don jing-ïadei tang ïa ka ktien Rudnong, hynrei ka ktien Bainong, ïohnong, Duhnong, Ainong kim thew ïa ka shnong, hynrei ïa ka bhah kaba kamai ban ioh kam trai.
Ka ktien Binong pat kam don jingïadei bad kita baroh ki jingkdew ïa ka ktien Rudnong ne Bainong bad kiwei kiwei kiba bud, namar ba ka ktien Binong la ju pyndonkam barabor kum ka ktien kynnoh ka ban bynrap bad ka ktien Bishon, ba ju jer ïa ki riewdonakor riewdonburom kiba im ka jingim ba synlar, lane Binong Bishon.
Ym lah ban pyndonkam ïa ka ktien binong khlem da biang jur bad ka ktien bishon ha ka ktien kynnoh khun binong bishon.
Kawei pat ka bynta jong ka ktien Nong kum ka ktien rapkhmat ka dei ka ba ym don jingïadei bad ka ktien shnong, hynrtei ka tairai ha ka rukom pyndonkam ka thew sha kajuh ka jingmut jong ka kyntoit shnong.
Ban dang ïar shuh shuh wat ka kyrteng jong ka jait ka khong ruh ka mih na kata ka ktien Nong kum ka kur Nongrum, Nongneng bad Rumnong.
Hynrei dang don byllai ki jait kiba ka ktien Nong ka lah ban dei ka tienrapkhmat, ne tienrapdien bad wat ki tienbsut hapdeng ruh.
Ki don ki kur ki jait Nongbri, Nongpiur, Nongbsap, Nongrang Nongsiej, Nongkynrih, Nongdhar ter ter kum ki tienrapkhmat.
Ha ka liang ka tienrapdien kum ia ka kar ka jait Rumnong pat ka don sa ka kur Binong, Damnong, Lawrinong, Janong, Lanong ter ter.
Kum ki tienbsut te ki don byllai ki kur ki jait kum ka kur ka jait Kharnongbak, Kharnongbah, Kharnonglong, Kharnongphod, Kharnongtham.
U Symbud Myntri Rangbah ka Sorkar Jylla uba khmih ïa ka tnad PWD ha ryngkat ka jingdonlang u Bah Pius Marweiñ, MLA ka Ranikor konstitwensi ha ka Sngi Palei ki la hiar jurip ïa ka surok ‘Two-Lane’, Ranikor- Nongjri Maheshkhola.
Ka jinghiar jurip ïa katei ka surok ha katei  ka sngi ka dei hadien ba ka kompeni ba pyntrei ïa katei ka surok – ka Dhar kompani ka la pynrit ïa ka surok na ka ‘Two-Lane’ sha ka ‘Single- Lane’ haduh kumba 4 km eiei kata naduh jingkieng Ranikor haduh Lad Aluk Wareng.
Ha katei ka jinghiar jurip la ïadonlang ruh ki heh ophisar jong ka NHIDCL bad na ka liang u Bah Prestone Tynsong u la ban jur bad bthah ruh ïa kiba khmih ba kin pynheh biang ïa katei ka surok sha ka ‘Two- Lane’.
Ha kawei pat ka liang haba ïakren bad ki lad pathai khubor, u Bah Prestone Tynsong u la ïathuh ruh ba ïa ka bynta ba ar (Phase – 2) jong ka surok Nongstoiñ-Wahkaji ka ban bteng sa na Wahkaji-Phlangdiloin haduh Ranikor mynta ka la don ha ka jingpynkhreh bad u la ïathuh ruh ba ka bynta kaba ar ban shna ïa katei ka surok ka la tikna bad kan dei ruh ka surok ‘intermediate’.
Ka Politik ka don ka bor kaba khlaiñ bha ha ki kam ki jam baroh.
Ka politik ka ioh rung lut ha ki kyndong kynshrot ka ri.
Dei tang ka politik kaba ioh rung lut ha man la ki thliew ki syar kaba ïa dei bad ka synshar ka khadar.
Ka politik ka don ha man ki kam ki jam ba ïa dei bad ngi ki briew.
Ka politik ka long kum ka um.
Ka politik ka don bad ioh rung ha ki kam pynïapher jaitbynriew.
Ka politik ka ioh ban rung ha ka pollution, ka ioh rung ha ka niam, ka ioh rung ha ka thma, ka ioh rung ha ki tamasa bapher bapher, ka ioh rung ha ki jingïalehkai (sport) bapher bapher, ka lah rung ha ka thungkam  thungjam, ka ioh rung ha ki kam shnong kam thaw ka ioh na ki skul bad ki kolej, ka ioh rung na ki kam shna surok ki lynti ki syng-kien.
Ka politik ka don ka bor kaba khlaiñ bha kaba ïa dei bad kaba ktah ïa baroh naduh ki kam ba rit ba ria bad ki kam ba heh ba khraw ruh.
Ka politik ka lah rung ha ka sam symbai kiba rep ba riang.
Ka ioh rung ha ki nongñiah kali ki nongdie jingdie bad bun kiwei kiwei ki kam khaïi pateng, khlem ka politik imat ym don ka roi ka par ha ka ri bad ka jaitbynriew.
Ka politik ka lah ban pynkylla ïa kaba bha sha kaba sniew bad na kaba sniew sha kaba bha.
Ka politik ka pynmih ki kynja jingïakhih bapher bapher ha ka ri bad ka jaitbynriew.
Kane ka long ka bor jong ka politik.
Lada ka jaidbynriew ka dei ban im bad ïaid shaphrang donkam eh ba ka dei ban long kaba sngewthuh bad pyndonkam ïa la ki khmat bad ka ja-bieng ban rai ban mut dur.
U Blei U Trai Nongthaw U la ai ïa ki khmat artylli bad kine ruh la buh ha ka rukom ba kin lah ban peit jngai.
Hynrei ïa ki mrad pat ki khmat jong ki, ki dem sha khyndew.
U briew um ïapher na ki mrad namar u long hi u jingthaw kum u briew hynrei ka jingïapher ka long ba u mrad um don ka bor pyrkhat (rationality) hynrei u briew u don.
Hangne shong ka jingïapher kaba khraw tam hapdeng u briew bad u mrad.
Kumta ka long kaba shongñia bad kaba dei eh ba u briew u dei ban pyndonkam ïa la ki khmat ban peit jngai bad ban pyndonkam bha ïa kata ka bor pyrkhat kaba la bsiap ha u briew da u Blei.
Lada ngim leh kumta ngi ibeiñ ïa ka jingsbun bad jingieit jong u Blei uba la ai ïa ngi ka bor pyrkhat kaba la palat liam bad kaba pynpher bak lybak ïa u briew na u mrad.
Wat la u mrad um don ka bor pyrkhat hynrei u don ka jingsngewthuh (instinct) bad u tip uno u kynbat uba bit ban bam bad ïa uno pat ba un iehnoh.
Ha ïing ha sem wat haba ngi bam ja ngi da peit ngi da jied bha shuwa ban tian ha ka shyntur ioh ba don u shyiap ne u shiah, ba ioh u sahkut ha u pdot.
Katno tam ha ka kam ïap kam im ka ri, ha ka kamai ka kajih bad ha ka khaïi ka pateng, ngi dei eh ban long kiba phikir bad ki bym shu noh, pyrthuh ne bud ïa kiwei khlem da sngewthuh ïa ka dang ka duh.
Lada ngi leh kumne khlem pep ka jingduhnong ka long kaba khraw  ïa ngi  bad kumjuh ruh ha ka kam ïap kam im ka ri kan pynmih ïa ka jingtain bad jingrandien jong ka jaidbynriew.
To ngin ïa kynmaw dngong ba na ka bynta ka jingbha shimet ne ka bynta ka jingïaid shaphrang jong ka jaidbynriew donkam ba ngin long kiba sngewthuh bad phikir bad da thew da khan shwa ba ngin leh ne rai ïa kano kano ka kam.
Dei da kaba ngi leh kumne ngin lah ban leh ïa la ka kamram ha la ka ïing ka sem bad ban kyntiew ïa la ka jaidbynriew.
Ka jingbiej (ka jingbymnang thoh bad pule) la ñiew kum kawei na ki jingeh bad kaba pynsngewtieng lehse ïa ka pyrthei baroh kawei.
Ban pynnang pynstad ne ban hikai thoh bad pule ka long kaba eh bad ka lah ruh ban buh ha ka jingma.
Kumta ka jingïaleh ïa ka jingbiej ka long tang da ka jaitbynriew hi baroh kawei.
La kheiñ ba ha bakut ka snem 2000 A.
D.
(hadien u Krist) ka jingdon ki bym nang thoh bad pule ha ka pyrthei kan poi sha ka 1billion ngut.
La jan 70 na ka shispah ki bym nang thoh bad pule ha ka pyrthei ki don ha ka khyndew – bah Asia.
Kiwei pat ki ri ki bym nang thoh nang pule ki long ka Africa, South America bad katto katne ki ri ka Mihngi – pdeng.
Ym tang ki ri kiba dang ïaleh ban kiew shaphrang ki don bun ki bym nang thoh nang pule, hynrei wat ki ri kiba la shai bad kiba la kiew shaphrang ruh ki don.
Mynta ka jingbiej ka la nang kiew ha ki ri kum ka United States, Canada, Britain bad shibun kiwei pat ki ri Europe.
Na ki ri ba la shai bad kiew shaphrang, ka jingbiej ka khambun na ki briew kiba duk bad baphylla kyndoi jakpoh.
Ka don ka jingsngewthuh da ki babun ba ka jingkhum jong ka jingbiej ka long na ka daw ka jingduk jingkyrduh jong ki briew ha ka pyrthei.
Ka long ka jingeh kaba ktah ïa ka  United Nations naba ka UNESCO ka la pynbna ïa kane ka snem 1990 kum ka snem ka Jingnang thoh nangpule ha ka pyrthei baroh kawei.
(International Literacy Year) bad ka snem 90 kum ka phewsnem ka jingnang jingstad.
Ka rai katkum ba la shim da ka United Nations ka snem 1987, ka ban jur ba ka Universal Declaration of Human Rights and International Covenant on Economic, Social and Culutral Rights, ka long ba uwei – pa uwei bad kawei – pa – kawei u/ka ioh ïa ka hok ban ioh ïa ka jingnang jingstad bad ka pynskhem ruh ïa ka jingshisha ka ban weng ia ka jingbiej ha ka jingbym nang thoh nang pule, ka donkam ïa ka jingïatrei lang ha ka pyrthei baroh kawei.
Ka rai ka kheiñ ruh ban weng nadong shadong ïa ka jingsahbiej ha ki kyndong kynshrot jong ka pyrthei baroh kawei ka donkam ïa ka jing-leh banyngkong eh da ka jaitbynriew baroh kawei ha ka pyrthei.
Ka India ka la mynjur ïa ka rai jong ka UN General Assambly da kaba ïaleh ban pyntreikam stet bad da kaba rakhe pynlong ïa ka snem ka jingnang thoh Nangpule (International Literacy Year)ha ka ri.
ïa ka India hi ka thma jong ka jingbymmang thoh nangpule ka don ar jingmut.
Kawei ka long ka jingduk bad kawei pat ka jingbun ki bymnang thoh nangpule kiba la long kum ka jingkhanglad ia ka jingpynroi pynsan ha ki liang khamtam ha ka saïan bad technology.
Ka long kaba shisha ba ka India ka la lah ban ïeng ha la ki jong ki kjat ha ka bam ka dih bad ka lah ban kynjoh sha ka Juk Suin(Space Age).
Hynrei ka long kaba shisha ba wat la katta, ka India ka don 500 millian ngut ki bym nang thoh nang pule bad kine ki briew kim shym la ioh ïa ki hok bad ki lad ban nang ban stad, ban pule bad ban thoh.
Wat la ïaleh ban ai ei ïa ka jinghikai ha ki skul primary bad ïa kiba la heh la san, ka jingnang bun ki bym nang pule bad thoh ïa la kiew na ka 30 millian ngut ha ka snem 1951 sha ka 437 millian ngut ha ka snem 1981 katkum ka Cencus Ka percentage ruh ka la kiew na ka  16.
67 percent ha ka snem 1951 sha ka 36.
23 per cent ha ka snem 1981.
Ka jingbun ki briew ki bym nang pule bad thoh ka jur haduh katta katta haba kheiñ bad ka jingroi kiba nang bastad.
La 43 snem mynta ba la ioh jinglaitluid, hynrei 6 naka 10 ngut ki briew ha India ki dang long ki bym  nang thoh bad pule, 3 na ka 4 ngut ki kynthei, 8 na ka 10 ngut ki riew lum bad 8 na ka 10 ngut ki Schedule Caste ki dang long hi ki bym nang pule bad thoh.
Dei halor kane ka nongrim ba u Myntri Rangbahduh, u Vishwanath Pratap Singh, ula pynbna ha ka 22.
1.
90 ban pynlong ïa ka snem ka jingnang thoh nang pule shityllup ka pyrthei ha India.
Ka jingkren jong u ka don ka jingshon ïa ka jingleh ka Sorkar ha kane ka por na ka bynta ka jingnang jingstad bad jingroi jingsan ka jaitbynriew.
U Myntri Rangbahduh u la kdew ba ka hok ban tip (Right to Information) ka long lehnohei lada bun na ki briew ki dang long kiba dang biej ha ka pule bad thoh.
Namarkata, ka jingiatrei bad jingïarap lem da  baroh ki nongshong shnong haka ri ki long kiba donkam kyrkieh ban ïaleh lang ïa kane ka jingeh.
Ka thma ba ka India ka dei ban ïaleh pyrshah ïa ka jingbiej ka la ioh bor thymmai da ka nongpynbna ïa ka National Literacy Mission (NLM) haka snem 1988.
Ka jingthmu ba kongsan jong ka NLM ka long ban hikai tang ban nang pule bad thoh kyrteng ïa 80 million ngut ki briew kiba ha ka rta 15-35 snem kaba kut ka snem 1995.
Ka  jingthmu ka long khamtam ïa kiba ha nongkyndong, ki riewkynthei bad ki kup shiliang sem shiliang.
Katkum ka prokram jong ka NLM ka long ban pyn-ïadon bynta lang ïa 5lak ngut ki boluntiar, ki khynnah skul, ki scout & guides, ki boluntiar NSS, ki briew na ki seng bhalang, ki seng khaïi – pateng, ki seng saiñ hima – sima, ki riewpaidbah bad kiwei kiwei pat ka seng ha ka jingïaleh ban hikai bad ai jingnang jingstad.
Ka NLM ka dei ruh kawei na ki 5tylli ki prokram jong ka Technology missions ba la buh khnang ban pyni ïa ki jaka ban pynroi pynsan.
Ka prokram jong ka NLM ka long ban don ka tnat ai jinghikai ïa kiba la heh la san ha ki nongkyndong (adult education).
Man ka 500 ngut ki briew kaba hap lehse ia ka 4 ne 5 shnong dei ban don ka Jainn Shikshan Nilayam (JSN) kaba la seng da ka NLM ka ban ai jinghikai pule bad thoh bad jingleh-kmen leh sngewbha.
Khnang ban don ka jingïasnoh hapdeng ka jingnang jingtip banyngkong hadien bad ka jingpule ba nang bteng, la pynmih palat 21,000 tylli ki JSN.
Ka jingïaid jong ka kam ka NLM ha ki 20 bnai bala dep ka ri ha ka jingsngew hun bad jingkyrmen.
Ka Ernakulam District ha Kerela ka la ioh ïa ka nam banyngkong eh ha ka ri kaba ki briew jong kane ka district ki la ioh lut ïa ka jingnang pule bad thoh.
Ka Jylla Tamil Nadu, Gujarat, Karnataka, West Bengal Maharashtra bad katto katne kiwei pat ki jylla ki la paw ïa ka jingroi wat la kim shym la ïaid stet palat.
Kawei na ki kam ka NLM ba la leh dang shen ka long ka jing-thaw ïa ka Bharat Gyan Vigyan Samiti, ka seng kaba kynthup ïa ki nongtrei, ki nonghikai bad ki seng trai mon sngewbha.
Kane ka seng (samiti) ka wad ïa ka jing-ïatreilang jong ki riew pyrkhat ha ki shnong ki thaw ban ïasnoh kti lang ha kaba pynphriang ïa ka jingnang pule bad thoh.
Khlem artatien ka jingjop ïa kane ka thma ka long shisha ka jingïasnoh kti lang jong ki paidbah.
Ki bor pyniaid ka Israel ha ka Sngi Palei ki la iathuh ba kawei ka briew ka la khlad ha shen bad 8 ngut kiwei pat ki la mynsaw hadien ba jia ka jingsynreit kuli ha ki bynta khyrdop khappud jong ka Jerusalem ha katei ka sngi.
Ki pulit ka Israel ki la iathuh ba 2 ngut ki lehnoh kiba la leit poi da kawei ka kali ha katei ka jaka, ha katei ka sngi ki la hiar ryngkat bad ki suloi ban synreit kuli naphang sha kat kiba don ha katei ka jaka.
Hadien kata ki bor pahara kiba don ha katei ka jaka ki la iakhun bad ioh pynliem ia 2 ngut ki lehnoh ha katei ka jingjia.
Mar hadien katei ka jingjia la ong ba bun tylli ki kali kit nongpang ki la leit bran-bran sha katei ka jaka tang mar ia ioh jingtip halor katei ka jingjia.
Na ka liang ki pulit ka Israel ki la leit ban kerkut ia katei ka thaiñ baroh kawei ioh dang don ki jingma kiba ap ia ki ‘riew paidbah kiba iaid ba ïeng na katei ka jaka bad kumjuh ruh kito kiba shong ba sah ha katei ka thaiñ.
U nongrah ktien jong ka United States sha Israel, u la pynrem jur halor katei ka jingjia bad ong ba ki lehnoh ki nud ban shim kabu ia ka Israel wat ha kum kane ka por ba ka dang don hapdeng ka jingiakynad bad ka Hamas.
Ki shipai duriaw jong ka Japan ha ka Sngi Palei ki la iakhun shitom ban wad ia 7 ngut ki shipai ka US kiba la jah rngai ha katei ka duriaw hadien ba ka liengsuiñ shipai na United States ka la leit hap hapdeng ka jingkilan ha katei ka thaiñ.
Hadien kumba katto-katne kynta, ki shipai duriaw ka Japan ki la ioh sei ia uwei u shipai uba khlem tip briew shuh bad hadien kata pat la pyntip noh ba utei u shipai u la khlad noh namar ka jingkdang um da ki bun kynta ba u la ngam shapoh um.
Ka tnat Special Operations Command jong ka US Air Force ka la pyntip ba 8 ngut ki shipai liengsuiñ ka US ki la jah rngai hadien ba ka liengsuiñ CV-22B Osprey ka la leit hap bakla shabar ka Yokota Air Base jong ka Japan ha ka Sngi Palei.
Katba ia ka daw tynrai jong katei ka jinghap ka liengsuiñ ym pat lah satia ban tip bad ki tnat wad bniah ka US ki dang ialeh ban wad bniah ioh don ki jingthut ha katei ka liengsuiñ naduh shuwa ka por ban kiew shalor suiñ.
Ka tnat pahara duriaw jong ka Japan ka la pyntip ba na ka liang jong katei ka tnat, ka la ialeh katba lah ban pynkloi ia ki lad jingiarap tang mar ia iohi ia kane ka jingjia.
Kumjuh ruh la ong ba ki bor pahara duriaw ki la leit da 6 tylli ki jhad bad 2 tylli ki liengsuiñ ban bud dien bad wad ia kitei ki shipai ka US ha ryngkat katei ka liengsuiñ kaba la leit hap bakla ha katei ka bynta jong ka duriaw ha Japan.
Ha katei ka jingleit wad, la ïadon bynta lang ruh da ki pulit jong ka Japan bad kumjuh ki nongshong shnong na kitei ki thaiñ rud duriaw jong ka Japan.
Hynrei lada ym lah ban shem ia ki, la ong ba yn hap ban pyndonkam da ki kynja tiar ‘Special Sonar Devices’ khnang ban ioh ban peit thuh ‘Scan’ ia ki bynta ba shapoh jong katei ka duriaw.
Katkum ki khubor, la ong ba iwei khyllung ba  ju khot kyrteng da i Kfir Bibas ba dang don khyndai bnai ha ka por ba ki lehnoh Hamas ki la rahbor ha ka 7 tarik jong u Risaw napoh ka iingsah na Israel i la khlad noh.
Kumjuh ruh la ong ba wat ka kmie bad u hynmen ba 4 snem jong itei  khyllung ruh ki la shah rahbor lang ha ki lehnoh Hamas naduh katei ka por, hynrei ha ka Sngi Balang ki lehnoh Hamas ki la pyntip ba baroh 3 ngut ki shi-kmie shi-khun ki la ia khlad lut na ka jingther bom jong ka Israel sha Gaza.
Ha ka jingkren ba la pyllait ha katei ka Sngi Balang, ka tnat shipai iada jong ka Israel ka la pyntip ba ka dang wad bniah halor katei ka jingpynbna jong ki lehnoh Hamas haba iadei bad katei ka jingther bom jong ka Israel sha ka jaka ba don ki paidbah ba shah rahbor ha Gaza.
Hynrei ka Israel ka la pharep kylla ia ka Hamas bad ong ba baroh ka long namar ka jingleh jong ki lehnoh Hamas hi namar dei ki lehnoh Hamas kiba rahbor ia kitei ki paidbah nong Israel sha Gaza bad kumta ruh ka Israel ka la bah-khlieh ia ka Hamas ba ka dei ban shim jingkit khlieh halor kiei kiba la jia baroh hapdeng ka jing-iakhun thma bad ka Israel.
Katkum katei ka jingpynbna jong ki lehnoh Hamas ha katei ka sngi, ki la pyntikna ba utei u khyllung ba la ju khot da u Kfir, u hynmen jong u- u Ariel bad ka kmie jongki- ka Shiri, ki la khlad noh ha ka jingther bom jong ka Israel shuwa ki khyndiat sngi shuwa ban sdang ka jingsangeh thma ba 4 sngi jong ka Israel hapoh Gaza.
La ong ba katei ka longiing Bibas ka long kaba kham kyrpang ia ka Hamas napdeng kito kiba ka la rahbor baroh ha ka 7 tarik u Risaw bad ka daw ka long namar ka jingdon jong itei i khyllung ba 9 bnai.
Kumjuh ruh ia u kpa jong katei ka longiing, la iohi ha ki dur ba la pyllait naduh ba sdang jong ka thma, ha kaba la iohi ia utei u rangbah uba la shah ialam ha ki lehnoh Hamas ha katei ka por ba ki leit ban rahbor ia ki briew na Israel ha ryngkat ka snam kaba tuid na ka khlieh jong u ha katei ka por.
Na ka liang jong ki bahaiing-hasem jong katei ka longiing, ki la pyntip ba ki dang ap tang ia ka jing pyntikna jong ki bor pyniaid ka Israel ban pynshisha la katei ka khubor ka long kaba dei na ka long tang ka jing pynsyier jong ki lehnoh Hamas khnang ba ka Israel kan sangeh noh ia ka thma ioh kan wanrah jingma pynban ia ki paidbah kiba la shah rahbor bad kiba dang don hapoh Gaza.
Ka Aidy Bryant kan sa shimti kum ka nongpyniaid jong ka Film Independent Spirit Awards ha kaba kane ka puron kaba long ruh ka nongpyniaid jong ka Saturday Night Live, kan sa pyniaid ia kane ka show ka ban long ha u bnai Rymphang 2024.
Ka khubor na Hollywood ka iathuh ba ia ka Film Independent Spirit Awards la rai ban pynlong ha ka 25 tarik u Rymphang ha Santa Monica, Calif bad yn sa pyni lyngba ki You Tube Channel bad Social Platform.
U President ka Film Independent u Josh Welsh ha ka jingiakren bad ki lad pathai khubor ha kaba iadei bad ka jingpynlong ia kane ka jingsam khusnam ula pynpaw ka jingsngewkmen ban iohlad biang ban pynlong ia kane ha u snem ban wan bad pdiang sngewbha ruh ia ka Aidy kum ka nongpyniaid jong kane ka Award Show.
Ka daw ba la jied ia ka Aidy kum ka nongpyniaid jong kane ka jingsam khusnam ka dei namar ba ka nang bha ban pynsammut bad pynsamrkhie ia ki nongwan peitkai.
Ka Aidy ka la shim bynta ruh ha ka Unbreakable Kimmy Schmidt ba la pynmih da ka Netflix bad ak ruh ha ka The Big Sick bad I Feel Pretty.
Ha kaba iadei bad ki ban iakhun ha ki kyrdan bapher bapher jong kane ka jingsam khusnam ia ka kyrteng yn sa pynbna naduh ka 5 tarik.
Ha ki snem ba la leit ka Aidy ka la khring ia kiba bun ban peitkai ia ki show ba ka shim bynta da ka jingnang bad jingtbit jong ka bad bunsien ki show jong ka ki dei ruh kiba itynnad bha.
Ka Myntri Sorkar ka Kong Ampareen Lyngdoh ka la ong ba ka khlem pat shah rai pynrem haba ïadei bad ka jingkynnoh pyrshah halor ka jyrsieh thung nonghikai ha kane ka Jylla, bad ym dei ban don mano-mano na ki seng saiñ pyrthei ki ban shim kabu bad pynpaw sha ka pyrthei kumba la shah rai pynrem.
Ka Kong Ampareen ka la jubab ïa kane haba kylli, kumno kan leh namar kiba pyrshah ïa ka, kin pyndonkam ïa kane ka jingkynnoh kum u dieng sympat ha ka por ilekshon.
“Ka mukotduma ka dang ïaid ha Ïingbishar, bad kam long ban kren eiei.
Nga shu kwah ban ong ba ka kam ka dang ïaid bha hapdeng ka jingbishar bad ym pat don ka sien ba nga shah rai pynrem mynno-mynno.
Namarkata, ai ba yn nym don ki seng saiñ pyrthei ki ban kren ïa kane bad ban pyni kumba nga la shah rai pynrem," la ong ka Kong Ampareen.
Ka jingshisha kan sa paw, la ong ka Kong Ampareen kaba la pynpaw ka jingskhem ba ka jingbishar kan sa wan kumba ka dei ban long.
“Wat nym pyndonkam ïa kane namar ha kawei ka por kan don kaei-kaei ïa kine baroh.
Ngan nym kren than bad ym don ba shah ñiew sniew tat haduh ban rai da kumwei.
Ngam sheptieng namar nga la leh bun kiei kiei kiba khraw.
Haba nga leit sha Ïingbishar, nga tip kaei kaba ïatai bad ïakren bad ym dei mano-mano na ki ‘riew saiñ pyrthei ne ki briew ha surok ban kren ïa kata," ka la ong.
Kum ban pynkynmaw, ka mukotduma pyrshah ïa ka Kong Ampareen ka dang ïaid ha Ïingbishar ha kaba la shah kynnoh ba maka bad kiwei pat ki ‘riew saiñ pyrthei ki donkti ha ka kynrum-kynram thungkam nonghikai skul Lower Primary jong ka Sorkar Jylla ha ka por ba ka dang long ka Myntri ka tnat pule puthi ha u snem 2009-2010.
Ka Eva Longoria ka kwah ban pawnam bad paw pyrthei ym na ka bynta ka kam ak phlim ha kaba kane ka puron ha kawei na ki interview ka la iathuh ba ka kwah ba ki briew kin tip ia ka kum kawei na ki nongtrei mon sngewbha hynrei ym tang kum ka puron.
Ka Eva kaba la snohkti bad kiba bun ki seng trei mon sngewbha ka sngew ba ka dei ka kamram jong ka ban leh bha na ka bynta kiwei khamtam lei lei na ka bynta kito kiba shah ktah ha ka jingban ka jingduk bad jingkyrduh.
Ka Eva kaba la 48 snem ka la don bynta bad kiba bun ki seng trei mon sngewbha la bun bun snem mynta bad ai mynsiem lem ia kiwei kiwei ki puron ka Hollywood ba kin shim bynta lem ha kaba iadei bad kane.
Kane ka puron jong ka ‘Desperate Housewives’ kaba la long ruh ka nongpynmih phlim ka sngewkmen ba bun ki la ioh jingmyntoi lyngba ki kam babha ba la leh da ki seng trei mon sngewbha bad kyrmen skhem ruh ba ha ki snem ban wan kan ioh ban leh sa da kiwei kiwei pat ki kam ki ban ai jingmyntoi ia kiwei.
U Zack Snyder u la mynjur ban treilang bad ka Amber Heard ha ki snem ban wan ha kaba u Zack wat hadien ba la mih shibun ki jingkynnoh bad jingkynthoh pyrshah ia ka Amber pynban um shym la kyntait ban iadei kam bad ka.
Naduh ba ka iingbishar ka la rai pynrem ia ka Amber halor ki jingkynnoh ia u Johnny Depp bun ki nongshna phlim bad direktor ka Hollywood ki la kyntait ban iadei kam bad ka Amber ha kaba kane ka puron  kam shym la iohlad ban soi kano kano ka phlim thymmai.
Hynrei mynta u Zack Snyder u la mih sha khmat ban ai jingkyrshan ia ka Amber da kaba rai ban treilang bad ka ha ki phlim ban wan jong u.
Kane ka puron kaba la ak ruh ha ka Aquaman 2 ka la shah weng noh tang ha ki bynta ba shapdeng jong katei ka phlim hadien ka jingpyrshah jong uba bun ba lang.
Ka Kriti Sanon kaba la wan shim bynta ha ka show jong u Karan Johar ka KWK ka la pynshai ba kam shym don kano kano ka jingbishni ia ka jingkiew ka Alia ha ka kam ak phlim da kaba ka la pynshai ba ka Alia ka dei hok ban kiew namar ba ka long ka puron kaba trei shitom bad nalor kane bun na ki phlim ba ka shim bynta ki dei kiba itynnad bad kaba la ieit ruh da ki nongpeitkai.
Ka Kriti kaba la iohrah ia ka National Award na ka bynta ka ‘Mimi’ ka sngew ba ka Alia ka dei ka nongai mynsiem ia kiba bun ki khynnah samla bad iaroh ia ki phlim ba la shim bynta da ka Alia kiba la khring ruh ia ka.
Ka Kriti bunsien ka ju shim nuksa ruh na ka Alia ha kaba iadei bad ki kam ba ka trei bad ong ba kane ka puron ka dei shisha kaba tbit bad kaba kynsai ha Bollywood.
Haba phai sha ka liang jong ki phlim knae ka puron ka la shim bynta ha ka Ganapath hynrei kane ka puron kam shym lah satia ban khring ia ki nongpeitkai bad ka la duhnong shibun.
Ka Election Commission of India (ECI) ka la hap ban pyndem toiñ ha ki paidbah ka Jylla Mizoram da kaba pynkynriah noh ïa ka sngi ñiew vote na ka 3 tarik Nohprah kaba hap ha ka Sngi U Blei sha ka 4 tarik Nohprah 2023, kata, ha ka Lah Sngi U Blei.
Ïa kane ka jingpynbna la pynmih da ka Election Commission of India katkum u kyrwoh ba la pyllait ha ka Sngi Thohdieng ka 1 tarik Nohprah.
Ka Election Commission ka la ong ba ka jingpynkynriah ïa ka sngi ñiew vote ka dei hadien ba la ïohpdiang shibun ki jingthoh na ka Jylla Mizoram ha kaba la kyrpad ban nym pynlong ïa ka jingñiew vote ha ka 3 tarik Nohprah 2023 kaba dei ka Sngi U Blei.
Ha ka jingshisha, baroh shikatta ka Election Commission ka la sngap man-man khlem ai kano-kano ka rai haba ïadei bad ki jingdawa ki paidbah ka Jylla Mizoram, namarba la dep buh ban pynlong ïa ka jingñiew vote ha ka 3 tarik Nohprah kaba hap ha ka Sngi U Blei ha ki san tylli ki Jylla kiba don ka ilekshon MLA, kita, ka Chattisgarh, Rajasthan, Madhya Pradesh, Telangana bad Mizoram.
Hynrei ka Election Commission ka la pyllait noh tang ïa ka Mizoram ha kaba yn ñiew vote noh ha ka Lah Sngi U Blei ka 4 tarik Nohprah katba ha kitei kiwei pat ki Jylla yn ñiew vote beit ha ka 3 tarik kaba hap ha ka Sngi U Blei.
Ar ngut ki khynnah ki la duh ei la ka jingim hadien ba ki la ngam jyllop ha ka Wah Khangrah kaba don ha Syntu Ksiar.
Kane ka jingjia ka la jia ha ka 1 tarik Noh-prah ha ka por 11.
00 baje eiei mynstep.
Kine kiba la khlad la tip kyrteng kum u Pyndapbiangmi Ryngkhlem (9 snem) bad u Mebankynsai Suchiang (12 snem ka rta) bad baroh ar ngut ki dei na Mookyrdup, West Jaiñtia Hills Ditrict.
Katkum ka khubor kaba ïoh lum, ka ïathuh ba kine ki khynnah kiba don 6 ngut ki la leit sum sha katei ka wah bad ar ngut na ki la ngam jyllop katba kiwei pat ki lait im.
Ki pulit kiba la ïoh jingtip ïa kane ki la hiar sha kane ka jaka bad pynkit ïa ka met sha Jowai Civil Hospital ban leh ïa kaba donkam.
Ka Sorkar Jylla ka dang hap ban peit bniah ïa ka hukum kaba la pynmih da ka Supreme Court kaba la ai ïa ka rai ba ka Diploma in Elementary Education (D.
El.
Ed) kaba dei ka jingai jinghikai lyngba ka Open and Distance Learning jong ka National Institute of Open Schooling (NIOS) ka dei ka bym ïahap na ka bynta ban leit long nonghikai.
Ïa kane ka rai la pynmih da ka Supreme Court ha ka 28 tarik Naiwieng haba ka shim ban bishar ïa ka mukotduma kaba ka Sorkar Uttarakhand ka la mudui sha Supreme Court pyrshah ïa ka rai jong ka High Court kaba la shah ban kynthup lang ïa kito kiba la pyndep ïa ka D.
El.
Ed (Diploma in Elementary Education) jong ka NIOS ha ka jingkhot ban thungkam nonghikai kumba 2,648 tylli ki kam hikai ha Uttarakhand.
Haba ïakren bad u Myntri ka tnat pule puthi ka Jylla, u Rakkam A Sangma u la ong ba kane ka hukum kaba la pynmih da ka Supreme Court ka dei kaba treikam ha baroh kawei ka ri bad hap ban pule ïa kane ka rai ha kano ka rukom kan ktah ne kan nym ktah ïa ki nonghikai kiba la pyndep ïa ka D.
El.
Ed lyngba ka NIOS.
Ka Ïingbishar ka la ong ba ka D.
El.
Ed lyngba ka NIOS kaba 18 bnai bad ka D.
El.
Ed kaba 2 snem kim lah satia ban ïaryngkat.
Ha kajuh ka por, ka Supreme Court ka la ong ba dang lah ban kyrpad biang kham shalor pyrshah ïa kane ka rai.
Lah ban kdew hangne ba ki don da ki phew hajar ngut ki nonghikai ha Meghalaya kiba la pyndep ïa ka D.
El.
Ed lyngba ka NIOS bad bun ruh kiba la ïoh kam nonghikai ha ki skul Lower Primary kiba don ha kylleng ka Jylla.
U Rakkam u la ong ba ha u snem 2014-2015 ki don ki nonghikai kiba la leh ïa ka D.
El.
Ed ban shah hikai lyngba ka NIOS.
Namarkata, u la ong ba ka Sorkar Jylla kan pule bha ïa kane ka rai jong ka Supreme Court da kaba shim ki lad ki lynti ki ban nym long ka jingduhnong ïa ki nonghikai kiba la pyndep ïa ka D.
El.
Ed lyngba ka NIOS bad kiba la shah thung ruh kum ki nonghikai.
Ha kawei ka jingjia, ki pulit ha ka Sngi Thohdieng ki la lap noh ïa ka thuk-thuk kaba la shah tuh na Mawlai Mawkynroh ha Mawlaidong hadien ba u nongñiah u la kum leit tynrah ïa u dieng katba u dang pyrshang ban phet na ki pulit.
Katkum ka jingtip ba la ïohlum, ha ka por kumba 3 baje mynstep jong ka Sngi Thohdieng, ki pulit ki la ïoh khubor halor ka jingshah tuh jong kawei ka thuk-thuk (ML-05R-2763) na Mawlai Mawkynroh.
Hadien katto katne por, ki pulit ki la lap ba ïa katei ka thuk-thuk la ñiah da uwei u briew u bym lah ban ithuh ha Mawlaidong kaba hap ha Mawsynram, East Khasi Hills.
Mar ïa ïohi ïa ki pulit, uta u nongñiah ïa katei ka thuk-thuk u la pynher sted, hynrei u la kum ïoh leit tynrah pynban ïa u dieng.
Na ka liang ki pulit ki la ïoh kurup noh ïa ka thuk-thuk, hynrei u nongñiah u la ïoh lad ban phet krad.
Ha kawei pat ka jingjia, u Tyngshaiñlang Nongrang u la ujor ba ha ka 28 tarik Naiwieng, ki runar ki la tuh ïa ka thuk-thuk jong u kaba don ïa u nombor ML-05Q-6573 na phyllaw ïing ha ka shnong Langstiehrim, Pyndengumïong ha Eastern West Khasi Hills.
Sa ha kawei pat ka jingjia, u Ajoy Hajong u la ujor ba ha ka 28 tarik Naiwieng, ki runar ki la tuh ïa ka Scooter jong u (ML-08H-9448) na ka phyllaw jong ka Maternity & Child Hospital, Tura.
Nalorkata, la ïoh jingtip ba u Shyam Bhavan u la ujor ba ka thuk-thuk jong u kaba don ïa u nombor ML-08H-2960 ka la jah rngai na Beldapara, Tura naduh ka 29 tarik Naiwieng.
U Myntri Sorkar bad nongïalam ka United Democratic Party (UDP), Bah Paul Lyngdoh ha ka Sngi Thohdieng u la ong ba ka seng kan sa pynbna ïa ka kyrteng jong u kyrtong sha ka ilekshon Lok Sabha ha kine ki khyndiat taïew ban wan.
Halor ka jingkyrpad ba dang shen jong u State President ka NPP, Bah Prestone Tynsong ïa kiwei-kiwei ki seng ba ïatehlok ha ka Sorkar MDA ban kyrshan ïa ka kyrtong ka NPP, u Bah Lyngdoh u la ong, “Kumba ka long ha ka UDP, ngi la ïaid shakhmat ha ka ban pynithuh ïa u kyrtong jong ngi bad yn pyndep ïa ka kam ha kane ka shi bnai ban wan ne duna ïa kata.
"La ka long kaba shisha ba u President barim ka HYC, Bah Robertjune Kharjahrin u long uba hakhmat ban ïoh tiket na ka seng ha kane ka ilekshon MP (ban wan), u Working President ka seng u la kubur ba u Bah Kharjahrin u long uwei na kito kiba la pynpaw ïa ka jingkwah ban ïa aireng na ka seng ha kane ka ilekshon sha ka Lok Sabha.
“Kumba ka long, ki don kumba 3-4 ngut kiba pan tiket," ong u Bah Lyngdoh haba kren sha ki lad pathai khubor.
Haba jubab halor ka jingpynbna ïa u kyrtong MP, u la ong, “Nga tharai kan long kaba la khreh ha kine ki khyndiat taïew ban wan.
"Ka UDP lem bad ka Hill State People’s Democratic Party (HSPDP) kiba ïadon lang hapoh ka shatri jong ka Regional Democratic Alliance (RDA) ki la rai ban pynïeng ïa u kyrtong ïamon lang na Shillong Parliamentary konstitwensi.
Na ka liang ka Bharatiya Janata Party (BJP), kawei na ki seng kaba ïatehlok hapoh ka Sorkar MDA ka la ïaid shakhmat ban pynithuh ïa u kyrtong u ban ïa aireng ha kane ka ilekshon sha ka Lok Sabha.
Kumba ka long mynta, ka Voice of the People Party (VPP), ka la pynbna ïa ka kyrteng u General Secretary ka seng, Dr.
Ricky A.
J.
Syngkon kum u kyrtong ka seng na bynta ka ilekshon MP ban wan na Shillong Parliamentary konstitwensi.
Ha kajuh ka por, ka NPP ka la pynbna ïa ki kyrteng jong 2 ngut ki longkmie ki ban ïa aireng ha ka ilekshon MP ban wan – Dr.
M.
Ampareen Lyngdoh na Shillong Parliamentary konstitwensi bad ka MP ba mynta, ka Agatha K.
Sangma na Tura Parliamentary konstitwensi.
Haba phai pat sha ka Congress, la khmih lynti ba ka seng kan pynïeng biang da u MP ba mynta, Bah Vincent H.
Pala na Shillong Parliamentary konstitwensi.
Ha kawei pat ka liang, u Working President ka UDP u la ong ba ka kam ba ïadei bad ka ilekshon MDC ka la ïaid shaid-shaid bad ka State Election Committee (SEC) ka la ïakynduh ruh la katto-katne sien.
“Ngin sa lah ban mih shakhmat bad ka thup kyrteng ki kyrtong la kumno-kumno ha kaba kut u Kyllalyngkot," u la ong.
Kawei ka kudam marbam kaba la tip kyrteng kum ka ‘Magik Cook’ kaba don ha ka thaiñ Garikhana ka la kem ding kynsan ha ka shiteng synñia jong ka Sngi Saitjaiñ.
Ka jingpluh jong katei ka kudam ka la jia ha ka por kumba 12:30 baje eiei ha ka shiteng synñia jong ka Sngi Saitjaiñ.
Katkum ka jingïathuh jong ki ‘riew paidbah kiba don ha katei ka jaka, ki la ong ba ka la don ka jingbthei kaba sawa jam kaba la mih na katei ka kudam.
Ki la ïathuh ruh ba ki la don kumba 4-5 tylli ki kali pynlip ding kiba la wan poi ha katei ka jaka ban tem ïa katei ka ding kaba klang.
Kat haduh ba la thoh ïa kane ka khubor, ki pulit pynlip ding ki dang ïakhun ban tem ïa ka ding kaba klang na katei ka kudam.
Ka BJP ha Meghalaya ka la ai ka jingïaroh ïa ka Sorkar Pdeng kaba ïalam da u Myntri Rangbahduh u Narendra kaba la bteng biang ïa ka skhim ai khaw ei kaba tip kum ka Pradhan Mantri Garib Kalyan Anna Yojana (PMGKAY) ha kaba kin don 81.
35 klur ngut kiba ïoh myntoi na ka bynta san snem.
U nongaiktien ka BJP ha Meghalaya, u Bah M Kharkrang u la ong ba kane ka skhim kaba la rai ban pyntreikam da ka Sorkar Pdeng kan treikam naduh ka 1 tarik Kyllalyngkot 2024.
La ong ba ka jinglut na ka bynta kane ka skhim kaba heh tam ha pyrthei kan kot sha ka T.
11.
80 lak klur ha kine ki san snem.
U Bah Kharkrang u la ong ba ka sienjam ba la shim da ka Sorkar Pdeng lyngba u Myntri Rangbahduh, u Narendra Modi ban pyllait paidbah ïa ka Viksit Bharat Sankalp Yatra’ ha kylleng ka ri naduh ka 15 tarik Naiwieng 2023 ka la long shisha ka jingmyntoi ïa ki paidbah namar lyngba kane ka Yatra, ki nongshong shnong ki la ïoh jingshai bad jingtip shuh shuh shaphang ki skhim bapher bapher kiba pyntreikam da ka Sorkar Pdeng lyngba ki Jylla bapher bapher.
Ha kawei pat ka liang, u Bah Kharkrang u la ong ba un jin da sngewtynnad eh lada u MLA uba la shahjied hynriew sien lynter na Pynthorumkhrah bad Myntri Sorkar u Bah A L Hek, un dei u kyrtong ka BJP ban ïakhun ïa ka ilekshon Lok Sabha na Shillong.
U la ong ba haduh mynta ki nongïalam ka BJP na Delhi kim pat pan kano-kano ka jingtyrwa na Meghalaya haba ïadei bad kane ka kam namarba lehse ki dang ap hadien ka ilekshon MLA ha ki san tylli ki Jylla.
Haba kylli la ka BJP ruh ka lah ban phaikhmat ban buh kyrtong da ka kynthei ha kane ka ilekshon MP, u Bah Kharkrang u la ong ba ka jingkhang ka plie ïano-ïano na ki briew ka seng kiba kwah ban pan tiket kynthup ïa ki kynthei.
Hynrei ym pat don kano-kano ka rai ban buh kyrtong da ka kyrteng.
U Bah Kharkrang u la ong ba kaba donkam ka long ban peit la ka seng ka don ne em u kyrtong uba biang, bad kan jin da sngewtynnad eh lada ïoh da ka kynthei kum ka kyrtong.
U la ong ruh ba ka BJP kam ïatreilang bad kino-kino ki seng saiñ pyrthei ha shwa ka ilekshon Lok Sabha da kaba pynkynmaw ruh ha ka ilekshon MP ha u snem 2019 ha kaba ka BJP ka buh kyrtong na Shillong bad Tura parliamentary konstitwensi ban ïakhun ïa ka ilekshon marwei.
Ka kol kaba la ïoh ban thep da u Daniel Gon-calves ha ka minit shwa ban wai artad ka jingïa-lehkai ka la pynlong ïa ka Shillong Lajong Football Club ban ïoh khur 1 point ha ka jingïakhun pyrshah ïa ka Rajasthan United Football Club ha ka lympung I-League.
Haba phai sha ka jingïalehkai kaba la long ha Hyderabad ha ka Sngi U Blei, dei ka Rajasthan United kaba la ïoh khyrwit kol nyngkong lyngba u Richardson Kwaku Denzell tang ha ka minit kaba 9 bad haduh ba kut ka kylla step ruh ka Rajasthan ka la tam da 1-0 kol.
Haba bteng ïa ka kylla miet, watla ki rangïalehkai ka Shillong Lajong ki la ïakhun tyngeh hynrei kim shym la lah satia ban pynkhih jar.
Kumta la i kumba kan mad ïa ka nam rem kaba nyngkong jong kane ka lympung.
Dei tat ha ka minit kaba 90+7 ba u Daniel Goncalves u la ïoh pynphai ïa kane ka shi kol bad ruh ban pynïoh 1 point ïa ka Lajong.
Lyngba kane ka jingïa-khaid, ka la pynlong ruh ïa ka Shillong Lajong ba kan nym pat shah rem satia ha kane ka lympung lem bad ka Mohammedan Spor-ting.
Ka Shillong Lajong FC ka dang ïai neh ha ka kyrdan kaba saw hadien ba ka la ïoh ban khur 13 point na ki 7 tylli ki jingïalehkai, kata ka la jop 3 sien bad ïakhaid 4 sien.
Hadien kane ka jingïalehkai, mynta pat ka Shillong Lajong FC kan pynkhreh ban ïakhun pyrshah ïa ka Churchill Brothers na Goa ka ban long ha ka 6 tarik mynta u bnai ha ka por 2 baje mynsngi ha madan SSA Stadium, Shillong.
Ka Meghalaya ka la khur  jingjop kaba nyngkong ha ka lympung Vijay Hazare Trophy Domestic Men’s One Day Tournament ha Jaipur da kaba pynliem noh ïa ka Manipur da 33 run ha ka jingïalehkai kaba la long ha ka Sngi U Blei.
Kane kan dei ruh ka jingjop kaba nyngkong na ka bynta ka kynhun ïalehkai Senior jong ka Meghalaya ha kane ka aiom, watla ka la shah rem noh da khyndiat run ha kiwei pat ki jingïalehkai pyrshah ïa ki kynhun kiba kham khlaiñ bor.
Haba phai sha ka jingïalehkai, ka Meghalaya kaba la jop ïa kynting pisa ka la ailad shwa ïa ka Manipur ban tied nyngkong.
Ka Manipur haba wan ban tied ka  la kamai haduh 248 run na ki 50 over bad hap 9 wiket.
Haba beh ïa ka thong, ki nongtied ka Meghalaya ki la ïoh ka jingsdang bad ka jingïaid lynti kaba paka.
Ha ka por ba ki la kamai 171 run na ki 34 over bad hap 3 wiket, la hap ban pynsangeh noh ïa ka jingïalehkai namar ka jinghap slap bad haba la ïaid katkum ka VJD method (ka rukom pynïaid katkum ka Duckworth-Lewis), ka Meghalaya ka la long hakhmat ha ka jingdonkam run ha kane ka khyllip mat, kata da 33 run.
Na ka bynta ka Meghalaya, u ‘guest player’ u Rajesh Bishnoi uba la kawang 10 over u la khur 3 wiket bad ai 49 run, u Swarajeet bad u Md Nafees ki la khur mar 2 wiket.
Baroh san ngut ki nongtied ka Meghalaya ki la lah ban ïalehkai bha bad kamai run bun, kata u ‘guest player’ u Nakul Verma u la tied 49 run, u Raj Biswa u la kamai 24 run, u Swarajeet u la kamai 27 run, u Jaskirat Singh Sachdeva u la kamai 23 run bad u Tanmay Mishra u la kamai 37 run.
Ka jingïalehkai ba khatduh jong ka Meghalaya ha kane ka lympung kan long pyrshah ïa ka Hyderabad ha ka sngi Ba-ar.
Ka Sutnga SSCC ka la wan ha ka kyrdan kaba hakhlieh duh jong ka miej ïakheiñ point jong kane ka aiom ïalehkai Super Division Football Tournament ba la pynïaid da ka East Jaiñtia Hills District Football Association (EJHDFA).
Ka Sutnga SSCC ha ka sien ïakhun kaba mar hynriew sien ka la lah ban kamai haduh 16 point, bud sa ka Rymbai Shken-shynriah Sports Club kaba la khur 11 point, ka Khliehriat West YWSC bad ka Dhana Sports Club kiba la ïoh mar 8 point, ka Rymbai Iawpyn-sing Sports Club ka la ïoh 6 point, ka Thangskai Tiger Sports Club ka la ïoh 5 point, ka Rymbai Wahshnong Sports Club ka la ïoh 4 point bad ka Moolamanoh Sports Club ka dang ïoh tang 2 point.
Shwa ban jam sha ka semi-final, ki jingïalehkai kiba dang sah ki long hapdeng ka Rymbai Shkenshynriah pyrshah ïa ka Khliehriat West YWSC, ka Moolamanoh pyrshah ïa ka Rymbai Wahshnong ka ban long ha ka 4 tarik mynta u bnai ha ka por 11 baje mynstep bad 1 baje mynsngi.
Ka jingïalehkai kaba khatduh kan long ha ka 6 tarik Nohprah hapdeng ka Dhana Sports Club pyrshah ïa ka Rymbai Shkenshynriah, ka Rymbai Wahshnong pyrshah ïa ka Thangskai, ka Rymbai Iawpynsing pyrshah ïa ka Moolamanoh, ka Sutnga pyrshah ïa ka Khliehriat West ha ka por 11 baje mynstep ha ki artylli ki madan ïalehkai.
Hashuwa jong ka jingïakynduh bad u Myntri Rangbah ka Jylla, u Conrad K.
Sangma ha ka Lah Sngi U Blei, ka ACHIK ha ka Sngi U Blei ka la ong ba ka jingïakynduh ka dei ban long ha Mini Secretariat bad ym ha Tura Circuit House naba ka long ka jaka kaba biang na bynta ki jingïakren, ka jingkhuid jingsuba bad ka jingïadon bynta lang jong ki nongshong shnong haba ïadei bad ka jingshim rai.
Ha ka shithi ba la phah sha u Myntri Rangbah ka Jylla, ka ACHIK ka la ban jur halor ka jingdonkam ban don ïa ki jingïakren kiba tei ha ka jaka ka ban pynsuk ïa baroh.
Ha kajuh ka por, ki la ong ba ka Mini-Secretariat, kum ka shlem treikam Sorkar kaba don hapdeng ka sor, ka long ka jaka kaba biang eh na bynta ki jingïakren.
U Laben Ch Marak, ophisar MCS barim, bad nongaiktien ka ACHIK, u la ong, “Ngi ngeit ba ki rai haba ïadei bad ka ‘Winter Capital’ bad ka ‘Backlog Policy’ dei ban shim ha ryngkat ka jingïadon bynta lang jong ki paidbah kiba don jingïadei bad kine ki mat treikam.
Kane ka dei ka jingdawa ba shong nongrim jong ngi ban pynurlong ïa ka jingïateh jong ki nongïalam ba pynïoh Jylla.
Ngi la shah thngan la 13 sngi bad ngin bteng katba ngim pat ïoh pdiang ïa ka khubor kaba bha.
Dei ma ngi ki ban ïakren bad u Myntri Rangbah bad ym kiwei pat ki nongmihkhmat ki bym don bynta eiei bad kane ka jingïakhih shah thngan.
Ka Mini-Secretariat ka long ka jaka kaba biang na bynta jong ngi ban pynpaw ïa ki jingsngew bad jingai jingmut jong ngi.
"“Naba u Myntri Rangbah u la pdiang ïa ka jingkyrpad ka ACHIK, ki nongshong shnong ki kyrmen ba ka Sorkar kan jubab na bynta ka jingmanbha bad buh hakhmat ïa ka jingïakren kaba tei ha Mini-Secretariat.
Kane ka sienjam kan long ka dak jong ka jingshimkhia ki bor ba dei khmih na bynta ka bha ka miat jong ki paidbah bad ka jingpynneh pynsah ïa ka lariti jong ka thaiñ," la ong u President, u Thomas M.
Marak.
Ka Synjuk ki Nongsynshar Shnong ka Bri u Hynñiewtrep (SNSBH) ka la kyrpad ïa u Myntri Rangbahduh ka ri, u Narendra Modi ban pyntreikam ïa ka President’s Rule ha Manipur khnang ban wanrah biang ïa ka suk ka saiñ ha katei ka Jylla.
“Ka SNSBH ka pynpaw ka jingsngewsih halor ka jinglong-jingman ha Manipur bad ngi pyrshah jur ïa ki kam thombor ïa ki kynthei ’riewlum kumba la saphriang ha ki rynsan lad pathai bad kumba la paw ha ki lad pathai khubor," la ong General Secretary ka SNSBH, Bah R.
L.
Blah ha ka dorkhas ba la phah sha u Myntri Rangbahduh ka ri, u Narendra Modi.
Haba kdew ba ka jingïakynad ha Manipur ka jia ha ka samoi treikam jong u Modi kum u Myntri Rangbahduh ka ri, ka Synjuk ka la ong ba u Modi u la pyni ïa ka jinglah jong u ha kiba bun ki bynta bad kine baroh ki la pynlong ïa ka Synjuk ban ngeit ba ka jingjia ha Manipur kan sa jai-jai tang lada u Myntri Rangbahduh u don ka mon.
“Phi tip bha shaphang ka jinglong kyrpang jong ngi kum ki ’riewlum Hynñiewtrep (Khasi-Jaiñtia) bad ka jingïakynad ha Manipur kaba la wanrah jingjulor shi kat dei ïa ki jaidbynriew ’riewlum ka la wanrah ruh ka jingtieng bad jingbym shaniah ha ka jingmut jingpyrkhat jong ngi.
Ngi kum ki ’riewlum, ngi sngewsih kthang ban ïohi ba ki hynmen ki para jong ngi ki mad ïa ki jingshah thombor bapher-bapher," la ong u Bah Blah.
Haba pynsngew ba ka jingjia ha Manipur ka dei kaba la pun la slem bah, utei u nongïalam u la ong ba kane baroh i-kumba ka dei kaba la da pynkhreh bha ban beh krad ïa ki ’riewlum na ka jaka ba ki khot ka ïingsah – kaba la pynheh pynsan ïa ki ha pneh jong ka.
“Ka jingsheptieng kaba ki jaidbynriew ’riewlum hapoh ka ri ki mad ka long kaba shisha, kumta ka long kaba donkam ïa ka Jylla bad ka Sorkar Pdeng ban shimkhia khnang ban ïada kumjuh ban pynneh pynsah ïa ki," u la ong.
Ka Synjuk haba kdew ba ka Sorkar Jylla ka la pulom ban ai ka synshar-khad-dar ka bym shah liang bad kaba khuid ba suba ha Manipur, ka la ong ba ka Sorkar ka la shah kynnoh pynban ba ka don bynta bad ka kynhun kaba la pyntyllun ïa ki kam be-aiñ ha katei ka Jylla.
“Ka jingïakynad ha Manipur kumba la ïohi da baroh ka dei ka jingthmu ban pynkhuid lut khait ïa ki dkhot jong kawei ka jaidbynriew bad kumta kiwei ki jaidbynriew ka Thaiñ Shatei Lam Mihngi ka India (ba kynthup ïa ngi ha Meghalaya) ngi don kajuh ka jingtieng kumba long lem ki ’riewlum ha Manipur," ong u Bah Blah.
Ka SNSBH kumta ka sngew ban kyrpad ïa u Myntri Rangbahduh ka ri ban pyntreikam noh ïa ka Synshar President ha Manipur khnang ban wanrah ïa ka shong suk shong shngaiñ kumjuh ka jingshaniah ha ka Sorkar.
“Hadien ka jingpyntreikam ïa ka Synshar President, dei ban ïaid shakhmat bad ka jingtohkit kaba bniah, kumjuh ban kdew ïa ki nongpynwandur lem bad kiba donkti ha kane ka jingïakynad baroh kawei – dei ban pynshitom ruh ïa ki da kaba tyngeh," ong ka dorkhast na ka SNSBH sha u Myntri Rangbahduh ka ri.
Shuh shuh ka Synjuk ka kyrpad ba ka Sorkar ka dei ban ai ïa ka bai lutksan sha baroh ki lanot jong ka jingïakynad khlem da kheiñ jaidbynriew khnang ba kin lah pynwandur biang ïa la ka jingim.
Nalor kane, ka la bynrap ba dei ban thaw ïa ka kynhun ba bym shah liang bad kaba lait na ki jingtuklar politik khnang ba lah ban poi sha ka jingïabeit ha Manipur.
Ka Mulait United Football Club ka la ïoh rung sha ka final jong ka lympung ïalehkai Super Division Football League ba pynïaid da ka Saipung Block Sports Association (SBSA).
Ka jingïoh rung final jong ka Mulait United FC ka la long hadien ba ka la lah ban pynliem noh ïa ka Lamyrsiang SCC da 1-0 kol ha ka jingïakhun semi final (Qualifier) kaba la long ha madan Lamyrsiang ha ka sngi Saitjaiñ.
Ïa kane ka shi kol jong ka Mulait United FC la ïoh ban thep da u Jeffree Surong ha ka minit kaba 115 kata hadien ba la rah ïa ka jingïakhun sha ka extra time, kata hadien ba ka jingïakhun ha ki 90 minit ka la kut noh ha ka jingïakhaid khlem don kiba lah ban pynkhih jar.
Haba phai pat sha ka jingïakhun kaba bud (Elininator), ka Jalaphet Bri Sumer Sports Club ka la lah ban pynliem noh ïa ka Narwan Sports Club da 1-0 kol bad ïa kane ka kol la thep da u Plider Dkhar ha ka minit kaba 50.
Ha ka 5 tarik mynta u bnai pat ka jingïakhun semi final (Eliminator) kan long hapdeng ka Jalaphet Bri Sumer Sports Club pyrshah ïa ka Lamyrsiang SCC ha ka por 12.
30 mynsngi.
Ka Mawtawar Sports Club ka la khur ïa ka jingjop katba ka Laitlyngkot Sports Club bad ka Nongkrem Sports Club ki la mad noh ka jingïakhaid ha ki jingïalehkai jong ka lympung SSA 2nd Division Football League 2023 kaba dang ïaid shakhmat mynta ha madan Polo.
Haba phai sha ka jingïalehkai kaba la long ha ka sngi Saitjaiñ ha madan ïalehkai jong ka SSA ha Polo, ka Mawtawar SC ka la lah ban pynliem noh ïa ka Sohiong Sports Club da 4-0 kol bad ïa kine ki kol jong ka Mawtawar la ïoh ban khyrwit da u Larrycarson Lyngdoh ha ka minit kaba 25, u Fedrick Lyngdoh ha ka minit kaba 29, u Teibhalang Kharpuri ha ka minit kaba 71 bad u Ronaldo Rangslang ha ka minit kaba 82.
Haba phai pat sha kawei ka jingïalehkai jong kane ka sngi, ka jingïakhun hapdeng ka Laitlyngkot SC pyrshah ïa ka Nongkrem SC ka la kut noh ha ka jingïakhaid, hadien ba ym shym la don satia mano mano ruh ki ban ïoh pynkhih jar haduh kaba kut.
Lashai ka sngi ka 4 tarik pat ki jingïalehkai ha ka lympung SSA 2nd Division Football League 2023, kata ha ka por 11.
30 mynstep kan long hapdeng ka Pohkseh Sports Club pyrshah ïa ka Imson Sports Club bad ka jingïakhun kaba ar kan long ha ka por 2.
30 nohphai sngi hapdeng ka Lumshyiap Sports Club pyrshah ïa ka Smit Sports Club.
Ka dor jong ka bai kali lada shong da ka ar shaka ka dei T.
10 shi kilometre, bad lada shong tam sa shi kilometre, hap siew tam sa T.
5 kaba mut ba lada shong 2 kilometre, ka dor ka long T.
15.
Ka Kynhun Myntri ka la dep mynjur ïa ki ar shaka kiba ju kamai khlem siew khajna sha ka Sorkar ba kin kamai da kaba siew ïa ka bai laisen bad bai permit sha ka Sorkar.
Kine ki ar shaka kin ngat ha ka kyndon aiñ kaba tip kum ka Meghalaya Taxi Aggregator Operation Rules, 2020.
Na ka bynta kawei ka ar shaka, u nongñiah un hap ban siew kum ka bai laisen kaba long T.
700 shisnem, katba ka bai permit ka long T.
200 shisnem lada ki kamai tang ha ki jaka kiba la batai lypa kum ha nongbah ne district, hynrei lada kamai ha baroh kawei ka Jylla, ka bai laisen ka long T.
1300 bad ka bai permit ka long T.
200.
Ka dor kaba dei ban oh lada shong da kine ki ar shaka ka long T.
10 man ka 1 km.
Yn kheiñ tam sa T.
5 man lada shong tam ïa ka shi kilometre, bad lada kiba shong da ka ar shaka ki phah ap ïa u nongñiah, ka bai phah ap ka long T.
4 tyngka man ka 5 minit.
Kine ki ar shaka kiba kamai ki dei ban don GPS, hap ban pynrung kyrteng bad ka tnat Transport, ban dei ban pyni kyrteng jong ki nongñiah na ka bynta ka jingshngaiñ ki nongshong ar shaka.
Kine ki ar shaka kiba kamai kum ki taksi, kin hap pynkylla ruh ïa ka rong number plate kumba long ki kali kamai.
Kumba ka long mynta, ki ar shaka ki dei kiba dang kamai be-aiñ khlem pat pynrung kyrteng bad ka tnat Transport jong ka Sorkar Jylla.
Ka jingdon kine ki ar shaka kiba kamai khlem kot khlem sla, ka ktah bad nang pynhiar ruh ïa ka jingkamai ki taksi kiba ju kamai da kaba siew khajna sha ka Sorkar.
Mynshwa ki don ki Rapido kiba la pynrung kyrteng bad ka kompani kaba pynïaid ïa kane ka rukom kamai.
Ka jingbun ki kali ha nongbah Shillong ka la dei hok ïa ki surok ban khapngiah bad ha kine ki khyndiat sngi ka jingbun ki ar shaka ka la long shaba palat.
Katkum ka jinglum jingtip na ka tnat Transport, la ïoh jingkheiñ ba tang ki ar shaka kiba dei ki ML05, kiba kynthup ïa ki Bike, Scooter bad Scooty ki don haduh 72,309 tylli kiba la pynrung kyrteng ha shlem treikam u District Transport Officer ka East Khasi Hills district Shillong.
Kane ka jingkheiñ halor ka jingdon ki ar shaka bad ki saw shaka kiba dei ki ML05 ka dei kaba la buh jingthoh naduh ka 1 tarik Naitung, 1973 haduh ka 21 tarik Naitung 2023.
La ong ba na kine ki 72,309 tylli ki ar shaka, 13,591 tylli ki dei kiba la kut ka ‘fitness’ kiba khlem leh thymmai shuh, bad 1,548 tylli pat ki dei ki bym da kham ïaid shuh ha surok.
Haba phai sha ki saw shaka kiba dei ki ML05, ki don haduh 87,718 tylli.
Na kine, 20,274 tylli ki dei kiba la kut ka ‘fitness’ jong ka kali, katba 8,704 tylli ki dei ki bym da kham ïaid shuh ha surok.
Lada kheiñlang ïa ki kali ar shaka bad ki saw shaka baroh ki long 1,60,027 tylli tang kiba dei ki ML05.
Ka jingdon kine ki kali tang kiba dei ki ML05 ka pyni shai ba ka Shillong ka la khapngiah shaba palat namar ka dei ka nongbah kaba ki kali na kylleng ki district ka jylla kynthup na Assam bad kiwei ki Jylla ki wan ïaid lyngba.
Lada kheiñ sa ki trok bad kiwei kiwei ki kali heh kiba ïaid lyngba ki surok ka nongbah Shillong, ka jingdon ki kali ka la bun shaba palat, bad nang pynjur ïa ka dheng kali.
U MDC ka BJP na Tura, u Bernard N Marak u la ong ba u Myntri Rangbah u Conrad K Sangma u dei ban pynbna ïa ka Tura kum ka nongbah por tlang ha ka jingïakynduh bad ki kynhun kiba la mih shakhmat ban buh ïa ka jingdawa.
U la ong ba kane ka jingpynbna kan long ruh kum ka jingsiew kylliang ïa ki paidbah ka Rilum Garo kiba la pynjop bun ngut ki MLA khamtam ka Tura kaba la pynjop ïa u Myntri Rangbah.
U Bernard u la ong ba ki paidbah ki la kyrshan namar u dei u Myntri Rangbah uba dei u Garo bad ba u mihkhmat ïa ka NPP kaba dei ka seng Garo.
“Ïa ka NPP la thaw ban ïeng kum ka seng na Garo bad ban trei na ka bynta ka bha ka miat ki paid Garo.
Ka la dei ka por ban pynshisha ba ka nongrim ka NPP ka ïeng na ka bynta ki Garo.
Ki paidbah ka Rilum Garo ki la ju kyrshan ïa u P.
A.
Sangma uba ju ñiew ïa ki Garo kum ki khun lajong," la ong u Bernard.
Namarkata, u la ong ba ka jingdawa ban ithuh ïa ka Tura kum ka nongbah por tlang dei ban pdiang da kaba buh jingmut ruh ba ki Garo ki la pynkupbor ïa ka ïing ka sem jong u bad ïa ka NPP.
U Bernard u la pynkynmaw ruh ïa u Myntri Rangbah ba u dei ban pynurlong ïa ka jingkular ban pynïoh 5 lak ki kam na ka bynta ki samla ka Jylla kaba u la kular ha ka por ba ïalap ilekshon.
U la ong ba ka rai u Myntri Rangbah ban ïakynduh ïa kiba ïakhih da kaba shong shah thngan ka long kaba bha wat lada ka slem, ban ïa kaba ym ïakynduh (better late than never).
U la ai khublei ïa u Myntri Rangbah uba la kloi ban ïakynduh ïa kiba ïakhih hadien 13 sngi, hynrei u la ong ba ka rai ban ïakynduh ha Tura Circuit House ym ha ka jaka ïakhih kam long satia kaba dei namarba kiba ïakhih ki la ïai ap bad shong la 13 sngi bad u Myntri Rangbah u dei ban burom ïa ki namarba u la ai jubab hadien artaïew tam.
Shuh shuh une u MDC ka BJP u la kynnoh ba ka NPP ka ñiew ïa ka BJP kum ka seng liang pyrshah ha Rilum Garo bad ym don satia kata ka jingsynrop hapdeng kine ar tylli ki seng.
U paidbah ba bun balang na ki jaidbynriew bapher-bapher u la ïalum lang ha ka Sngi U Blei ha Don Bosco Square, Laitumkhrah ban pynrem ïa ka jingïakynad jaidbynriew ha Manipur kaba la neh mynta la jan lai bnai khamtam haba ïadei bad ka jingthombor ïa ki kynthei ha katei ka Jylla.
Katei ka jingïalang ba la tip kum ka ‘Peace With Justice for Manipur Now!’ ba la khot da ka Manipur Support Group (MSG) ka dawa ruh ba ka jingïakynad ha katei ka Jylla ka dei ban sangeh noh shi syndon khnang ba ka suk ka saiñ ka lah ban wanphai biang sa shisien.
Nalor ki jingthoh pynrem ha ki ‘Placard’, kawei na ki sur jingdawa kaba la sawa jam ha kane ka sngi ka long, “Kaei kaba ngi kwah…Jingsuk.
Lano ngi kwah ïa ka…Mynta!!!"Ha kajuh ka por, la ïohsngew ruh ïa ki sur jingpynrem kiba la pyrta pyrshah ïa ka Sorkar Manipur hapoh ka jingïalam u N.
Biren Singh namar ka jinglong-jingman hapoh ka Jylla bad kiwei-kiwei.
Ki nongwan ïashim bynta ha kane ka sngi ki la rwai ruh ïa ki jingrwai ba paw kum ka, “Make me a Channel of your Peace" bad “We shall Overcome".
Ka nongtrei mon sngewbha, Kong Angela Rangad kaba la ai jingkren ha kane ka sngi ka la ong ba dei ban kyntait shi syndon ïa ka politik jong ka jingïaphiah.
Haba pynrem ïa ka jingthombor pyrshah ki kynthei, ka Kong Rangad ka la ong, “Ki kynthei kim kwah shah pyndonkam hangno-hangno kiba kwah ban pynsaphriang ïa ka jingisih," watla ka la ong ba ïa ka jingisih lah ban tyllep da ka jingieid.
Ka la kynnoh ruh ba dei ka Sorkar Pdeng kaba la shah ïa kine kiei-kiei baroh ban jia hapoh ka thaiñ bad kumta dei ma ka, ka ban hap jubab sha ki lanot.
Sa uwei u nongtrei mon sngewbha, Bah Kyrsoibor Pyrtuh u la kyrpad ïa ki Dorbar Shnong bad ki bor Sorkar ban pynsuk ïa ka leit ka wan jong ki poiwir na Manipur.
Katkum ka jingsngewthuh jong u, kito kiba la wan phet na Manipur ki ïakynduh jingeh ha Shillong.
U la ong ruh ba ki bor pynïaid shnong lem bad ki nongshong shnong ki dei ban ïarap ïa kiba wan na Manipur ha ka ban tei biang ïa ki jingim jong ki lyngba ka jingkyrshan.
Na ka liang u Caldwell Manners uba la ïashim bynta lang ha ka jingïalang u la ong ba ka jingthmu ka long ban pyni ïa ka jingïalong tylli bad ki nongshong shnong lem bad ki lanot ka Manipur.
“Ngi wan hangne ban kyrpad na bynta ka suk ka saiñ, ban wanrah biang ïa ka jingïadei bad ban pynkut noh ïa ka jingïakynad baroh," la ong u Manners haba kren sha ki lad pathai khubor.
U la ong ruh ba kiei-kiei baroh kiba la jia ka dei namar ka jingbym larkam jong ka Jylla (Manipur) ban tehlakam ïa ka jingïakynad.
Katkum ka jingsngew jong u, ka Jylla ka don ïa ka bor ban pynkut ïa ka jingïakynad hynrei kam don mon ban leh ïa kane.
Shuh shuh u la kyrpad ïa ki bor pynïaid shnong ha Shillong ban shah ïa kito kiba wan na Manipur ba kin sah shi por ha ka nongbah.
U la pynpaw ruh ka jingsngewkhia ba ki khynnah pule kiba la phet na katei ka Jylla ki lah ban duh noh shi snem ka jingpule jong ki bad kyrpad ïa ki skul ha Shillong ba pdiang ïa ki lada long kaba lah.
Ha kane ka sngi, ki paidbah ki la ïashim bynta ruh ha ka ban thang ïa ki mombati.
“Ki Khynriam ki ju ong ba ki Pnar ne ki nong Jaiñtia ki dei kiba riewspah ba ki don ïa u dewïong hynrei nga la lap dalade ïa kiba duk ha Jaiñtia Hills, bad ki kham duk ban ïa ki Khynriam.
"Ïa kane la ong da u President ka Voice of the People Party (VPP), u Bah Ardent Miller Basaïawmoit, ha ka jingïalang paidbah kaba long ha Khliehriat West ha ka Sngi Saitjaiñ.
U Bah Ardent u la ong ba kiba bun ki ñiew ba ki nongshong shnong ha Rilum Jaiñtia ki dei kiba riewspah, hynrei ki jaka kiba u la wan, u la lap ba, ki nongshong shnong kiba duk ha Jaiñtia Hills ki dang duk bun shah ban ïa kiwei ki jaka.
Nalorkata u la ong ba ym dei tang ba ki duk hynrei ki sahdien ruh ha ka bor pyrkhat bad ha ka liang ka roi ka par kaba la isangsot.
U la ong ban law ïa kane ka jingshah teh shah khum, ka jingshah ban beiñ naduh ka kamai kajih, ka jingbym don ki jaka sumar kiba biang, ki jaka pule kiba biang ka dei beit satang lyngba ka synshar khadar bad ka jingstad ban jied ïa ki nongmihkhmat.
Ha kaba ïadei bad ka kam saiñ hima sima ha Rilum Jaiñtia, u la ong ba ka ‘politik’ ha Jaiñtia Hills ka ïapher na kiwei ki jaka.
“Ka politik ha Jaiñtia Hills ka dei beit ka politik jong ka bor pisa, ka byrngem briew bad ka politik leh jubor," la ong u nongïalam rangbah ka VPP.
Shuh shuh u la ong, kane ka rukom long jong ka saiñ pyrthei na kane ka thaiñ ka sdang ban pur wat sha kiwei kiwei ki bynta jong jylla bad kaba kum kane ka politik ka la wan hapoh ka konstitwensi kaba ma u, u ïakhun.
Hynrei u la pynpaw ka jingsngewtynnad ba ki paidbah ka konstitwensi jong u lyngba ka Voice of the People Party ki la ïeng pyrshah ban pynrem ïa kaba kum kata ka politik.
Hadien ka jingïalang paidbah, ka VPP ka la pynrung dkhot thymmai na ka bynta ka Sutnga Saipung bad ka Khliehriat Constituency.
Kiba ïadonlang ha kane ka jingïalang ki long u Dr Ricky AJ Syngkon, General Secretary ka VPP uba dei ruh u kyrtong MP Lok Sabha, ki dkhot ka VPP na East Jaiñtia Hills u Bah Damewanhi Rymbai, General Secretary VPP, Khliehriat Circle u Bah N Dkhar bad ïa ka jingïalang la pynïaid da u Organising Secretary, u Bah Shining Siangshai.
Kawei ka kaiphod na ka International Institute for Population Sciences (IIPS) ba la pynmih dang shen kaba la ai kyrteng “Polygyny in India: Levels and Differentials", ka la lap ba ka East Jaiñtia Hills ka dei ka distrik ha ka Ri India baroh kawei kaba ka jingdon ki shynrang kiba bun kurim ka long kaba shyrkhei tam eh, katba saw tylli kiwei pat ki distrik ha Ri-Lum Khasi Jaiñtia ki don lang ha ka thup jong ki 40 tylli ki distrik kiba wan hakhmat ka jingdon ki shynrang kiba bun kurim lane ka ‘Polygyny’.
Ïa katei ka kaiphod jong ka IIPS la thoh da ki lai ngut ki nongwad bniah kiba la pule ïa ki jingshem na ka National Family Health Survey (NFHS).
Ki nongwad bniah ki la pyndonkam da ki jingkheiñ jingdiah na ka NFHS 2005-06, 2015-16 bad 2019-21.
Na kitei ki lai tylli ki bynta jong ka NFHS, la ïoh jingtip katno ka jingjur jong kata ka jingdon ki shynrang kiba bun kurim.
Ki kynthei/longkmie kiba la ai jubab ha ka sorjamin jong ka NFHS ki la hap ban jubab ïa kane ka jingkylli: “Nalor jong phi, u kurim jong phi u dang don sa kiwei pat ki kurim?" Ki kynthei/longkmie kiba la ai jubab ki dei kito kiba hapdeng 15 bad 49 snem ka rta.
Na ki jingkheiñ jingdiah, la shem ba ka jingdon ki shynrang kiba bun kurim ka la hiar na ka 1.
9% sha 1.
4% hapdeng ki snem 2005-06 haduh 2019-21.
Ha u snem 2005-06, ka Arunachal Pradesh (6.
9%) bad Sikkim (5.
6%) ki wan hakhmat ha ka jingdon ki shynrang kiba bun kurim.
Hynrei, ha u snem 2019-2021, la shem ba dei ka Meghalaya (6.
1%) bad Mizoram (4.
1%) kiba wan hakhmat eh ha ka jingdon ki shynrang kiba bun kurim.
Lait noh ki khyndai tylli ki jylla, kata, ka Chandigarh, Delhi, Punjab, Rajasthan, Jharkhand, Meghalaya, Tripura, Maharashtra, bad Puducherry, ka jingdon ki shynrang ba bun kurim ka la hiar hajan baroh kiwei pat ki jylla hapdeng 2015-16 bad 2019-21.
Nalorkata, ki distrik kiba bun tam eh ki shynrang ba bun kurim ki don ha ka jylla Meghalaya, Arunachal Pradesh bad Odisha.
Kaba wan hakhmat duh napdeng ki distrik ka dei ka East Jaiñtia Hills (20%), Kra Daadi (16.
4%), West Jaiñtia Hills (14.
5%), bad West Khasi Hills (10.
9%).
La shem ruh ba ha South West Khasi Hills ka long 6.
4%, ha Ri-Bhoi ka long 6.
2% bad ha East Khasi Hills ka long 5.
8%.
Ha ka kaiphod, la kdew ba kiba bun ki kynthei kiba ngat ha ki shynrang kiba bun kurim ki dei kito ki baduk, bym biang ka jingnang jingstad, kiba sah ha nongkyndong bad kiba la kham rangbah ha ka rta.
Ka la kdew ruh ba hap ban kynmaw ba ka jingdon jong ki shynrang kiba bun kurim ha India ka long kaba duna bad ka la sdang ban jah suki-pa-suki.
Da ka jingthmu ban wanrah biang ïa ka jingsngew shngaiñ ha ki nongshong shnong ka shnong Khanduli kumjuh ka jingïatylli hapdeng ki nongshong shnong jong ki shnong khappud bad ki shnong kiba dang don ha ka jingïakajia pud bad ka Assam, ka seng kaba dang thymmai, ka Namdong Block & Laskeiñ Block Border Area Peace Committee (NBLBBAPC) ka la pynlong ïa ka jingïalang paidbah kaba nyngkong hadien ba la dep seng ïa ka ha ka 20 tarik u Jymmang mynta u snem.
Ïa kane ka jingïalang paidbah la pynlong ha madan Phutbol ka shnong Khanduli kaba hap hapoh ka Namdong Block ha ka Sngi Saitjaiñ ha kaba ki nongshong shnong jong ka shnong Khanduli, Moojem, Moolber bad ki marjan-marpa ki la wan shim bynta ha katei ka jingïalang paidbah.
Katba ka jingïalang paidbah ka dang ïaid, la ïoh khubor ba ki khynnah sharai masi ki shah beh ha ki Karbi.
Ki nongshong shnong ki kynnoh ba kane ka jingleh jong ki Karbi ka long ban pynthut ïa ka jingïalang paidbah.
