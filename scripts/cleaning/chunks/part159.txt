Chemistry Hapoh ka Skul bah NEHU u la shimti ruh kum u President ka KSU NEHU ban ïalam ïa ka kynhun ki Samla pule Khasi ha katei ka por bad kum u Nongïalam jong ka KSU NEHU Unit u la trei bor bah ban ïoh pynrung klas ïa ki Samla khasi.
Ka matti kaba ngim lah ban klet ïa u Samla Wanlambok ha kane ka por ka long ba ki la lah ban ïa khun da ka bor jabieng pyrshah ïa ki bor pynïaid ka Skul bah NEHU ka long ba ïa ki Hostel ba la tei Thymmai ladei ban ai nam ai sha ka Kyrteng Khasi bad kane ka la long kaba jop.
Ka Jingtbit, ka jingshemphang bad ka jinglen lade jong u Samla Wanlambok kam shym la kut noh tang hapoh ka Shnong kaba u shong u Sah kam shym la kut ruh tang ha ki Saw kynroh ka Skul Bah NEHU.
Ka KSU Central Executive Council hapoh ka jingïalam jong u Bah Samuel B.
Jyrwa President bad bah Hamletson Dohling General Secretary ka la I bit ïa une u Samla bad ka la Pynrung dkhot pura ïa u ha ka CEC ha u Snem 2008 tad haduh ba un da shongthait na ka seng ha u Snem 2017.
Kaba kham sngewtynnad ïa une u Samla ka long ba wat haba u la shongthait na ka Seng hynrei pat u don beit ha syndah tad haduh kane ka khyllipmat ba u Blei un shim noh sha lade.
Kumta kum ka Seng ngi dang sngew kit-ram da shisha ban duh kloi noh kum ïa une u Rangphawar uba ju kren beit ïa ka hok bad ka jingshisha na bynta ka bit ka biang u paid shi tyllup ka Ri u Laiphew Syiem Khad Ar Daloi.
Ngi dang khmih lynti ba ngin dang lah ban ïai pyn tyllun ïa ki Shalyntem ka Jaidbynriew ryngkat bad une u Samla Rangbah phewse u Blei ym shym la i bit shuh ban dang pyn shong pynsah ha kane ka Ri Shong Pdeng Pyrthei.
Bah Wanlam, Ki Symboh ummat sngewnguh kim shym pat biang ban pyn ïa hap tara ryngkat ki rngi ba tyngshaiñ tam ba phi la noh ha ki mawjam ka jingim jong phi, u bym lut ne jah noh na u thiar ka khana pateng ka jaidbynriew, ïa u ba phi la sdang la ïalam bad buh ha ngi ki longdien , ki symbai ba phi la bet kin nang ïai ithuh paw bad ïai saiñdur bad tyngshaiñ ha ki syrdeng ki tympan sur pring jong ki lyngwiar jingieid pynsyaid mynsiem ki Rympei Khasi.
Ki mawpun bad ki kyrdon ka lynti ba phi lam shaduh tyngkhong ïing ka sngi ka jingjop kin pynsah ïa ka Maïa bad yn ïai kynmaw pateng la pateng katba ka sngi ka dang shat ha u Lum Shyllong.
U Dongmusa u dang sah tdem, ki jingiw-bih kiba thiang jongphi ba la noh ryngkat ka dohnud kin khie rasong ban ïeng ka daw ka jutang hakhmat ka pyrthei kumba phi la theh lut khait ïala ki sap bad ki snap ki bym lah pyndam shuh.
Phi la khlad hynrei phim shym lah ieh pat shadien, phi la sei pat ïa ki ba bun ki Rangphawar ha madan siat thong ban thaw ïa ki sur jingrwai ban kynrsiew ïa ka mynsiem thiah ïa la ki para ri, ban kit ban bah khnang ba ka Ri Jong ngi kan ïai ksan haka hok bad ki jingshisha.
Ha ka kyntang ïawai, kum ka seng Ngi phah ryngkat ka Duwai ka phirat ban phin leit suk leit sain, bad to nang ïai kyrkhu ha lynti Ïaid jong ngi na bynta ban tei ïa ka Bha- ka Miat ka trep u Hynñiew skum.
Ngi phah ruh ka kyrwoh sngewlem sha ki ba ieid thep mynsiem,ki ba ha ïing ha sem,ki kur ki Kha ki man ki lok ki jor baroh, ngi ngeit skhem ba u Blei Trai Kynrad un nang ïai pyntngen ïa phi ha ryngkat ka kyrkhu kyrdoh kyrpang ïa phi kiba ha ïing ha sem, kiba la ri la sumar ïa ka ha ki sngi ki por baroh.
Ngim don eiei ban ai hynrei tang kum ka dak sngewlem na bynta jong phi, ngeit phin pdiang ïa kane.
Leit Suk Sha Dwar u Blei bad Shong jah thait junom la junom ha ka jaka ba Nongthaw u la pynkhreh bad Dang ïai jngoh arsut ïa ka Jaidbynriew ba kan dang ïai kiew irat.
Ngin ïai Pyrto ïa u Synñiang u bynhei ba phi la noh sha ka Imlang Sahlang bad ka Jaidbynriew.
Shillong, Jylliew 12: Lehse namar ka jingkhie ka jingïakynad jaidbynriew ha Manipur, ka Central Agriculture University (CAU) Imphal, ha kine ki khyndiat sngi baladep, ka la pynkynriah treikam noh ïa kumba 7 ngut eiei ki nongtrei kiba la suba ba kadei na ka jaidbynriew Kuki sha ka College of Agriculture kaba don ha Kyrdemkulai.
Ki Notification ba la pynmih da u Vice Chancellor kane ka skul bah ba ai jinghikai halor ka rep ka riang, kiba la ïoh da u Mawphor ki pynpaw ba kane ka jingpynkynriah treikam ïa kine ka long na ka bynta lai bad hynriew bnai bad lehse lah ruh ban pynjlan.
Ki khubor ki ong ba kane ka jingpynkynriah kam ba tang katto katne bnai, ka paw ba kadei ban lait na kino ki jingjia ba sngewsih namar ha Imphal kadei ka jaka kaba shong shnng kham bun ki Meitei kiba don hapadeng ka jingïakynad kaba jur bad ki jaidbynriew Kuki.
Lah bn kdew hangne ba ha ka jingshisha ïa ka CAU la pan ban buh ha Meghalaya,ha kaba ka sorkar jong u Dr.
Mukul Sangma bad jaka ruh la ai ha Kyrdemkulai, Ri Bhoi District.
Hynrei hadien ba la wan shimti ka sorkar u Conrad Sangma ha ka snem 2018, ka sorkar India ka la pyntip ba kja CAU kan leit sha Imphal, Manipur bad ka kaba la pan ha Meghalaya kan long tang kum ka College.
Kane ka jingpynkylla ka la pynbitar ïa ki paidbah ka jylla bad ka la wanrah ruh ka jingïatainia kaba jur ha Assembly, ha kaba ka Congress kaba ha katei ka por kam pat pait ka la ther tyngeh ïa u Bah Banteidor Lyngdoh, Myntri ka tnad Agriculture jong ka jylla bad kumjuh ruh ïa ka sorkar hi baroh kawei.
Nangta ka Seng KSU ruh ka la khih puk, ha kaba ki dkhot jong ka, ki la hiar sha ka Campus kaba don ha Kyrdemkulai ban ïakhih hakhmat kane ka Campus bad sieh ruh ïa ka Signboard kaba thoh Central Agriculture University, Kyrdemkulai,Meghalaya.
Ka sorkar u Conrad ka la ïathuh ba ka la leit sha Delhi ban ïakren ïa kane ka jingpynkylla na ka University sha ka College.
Hynrei haduh mynta kane ka kam ka la shu sahkut kumto bad ka University ka la shu sah kum ka College bad ïa baroh ki kam ki jam, la pynïaid beit na ka CAU, Imphal.
Shillong, Jylliew 12: U Director General of Police jong ka jylla u la aiti ïa ka affidavit sha ka iingbishar ba ha khlieh duh ka jylla ba ki trai ba pynïaid be-aiñ ïa ka jaka thang rnga dewïong (Coke plant) be-aiñ ha ka jylla ki dei ki briew kiba shong ba sah ha nongbah Guwahati jong ka jylla Assam bad u la pyntip ruh ba ka jingthep bad sei pisa benami ruh ka don ha kaba ïadei bad kane ka jingpynïaid ïa kane ka kam.
Na ka liang u Shailendra Kumar Sharma u nongujor ïa ka mokotduma lyngba ka PIL u la pyntip ba kine ki nongpynïaid ïa kine ki coke plant be-aiñ ha ka jylla ki ïaid sahuh ha sor Guwahati bad ka ïaid ka ïeng jong ki ruh ki ïaid beit haba shit ba shai ‘ha kaba ngi tip pylleiñ pylleiñ ïa ka leit ka wan bad ka jaka ba ki treikam,’Haba shong ishar ïa kane ka moktduma da ka kashari jong ki lai ngut ki nonbisharba kynthup ïa u Chief Justice ka High Court (HC) of Meghalaya u Justice Sanjib Banarjee, u Justice W Diengdoh bad u Justice HS Thgangkhiew ki la pynmih ïa ka hukum kaba ong, “ngi khmih lynti ba ka tnat pulit ka jylla kan leh la ka bynta kat kum ki kyndon jong ka aiñ bad kin ym pynslem ïa kane kloi katba lah".
Ka kashari ka la bthah ruh ba u DGP un aiti shuh ïa ka kaiphot halor kane sha ka kashari hapoh lai taiew.
Na ka liang u Justice BP Katakey u la aiti ruh ïa ka 14th Interim Report, bad ha kane ka kaiphot u la pyntip ïa la jingjyllei ka jaka thang rnga dewïong(coke oven plant) bad ka jaka saiñ nar alloy (ferro alloy plant).
Kat kum ka kaiphot ba la aiti sha ka kahsari la pyntip ba ki don 13 coke oven plant kiba treikam ha East Jaiñtia Hills bad 38 tylli pat kiba ym treikam eiei.
Ha West Jaiñtia Hills ki don ar tylli ki coke oven plant kibym treikam bad South West Khasi Hills ki don hynriew.
Ha West Khasi Hills District ki don saw tylli ki coke oven plant kiba treikam bad 61 kiba ym treikam bad ha Ri-bhoi pat ym don kawei ruh.
Katba ki ferro alloy plant kiba treikam ha West Khasi Hills ka don kawei ha Ribhoi pat ki don 7 katba kiba ym treikam ki don ar.
Na ka liang ka kashari ka la pyntip ruh ba ha ka paragraph 8 jong kane ka Interim Report ka la pyntip ba ïa ka jingtreikam kine ki karkhana la ki la ïoh jingbit ne em.
“Ka long kaba ym lah ban pdiang ba kane ka jingtip kaba la aiti sha ngi da u Justice Katakey ha ka kaiphot ban ong ba kan ym don bad ka sorkar bad ban ong ruh ba ka sorkar kam leh eiei ban teh lakam ïa ka jingtreikam kine ki coke oven plant bad ferro alloy plant khlem kano kano ka jingbit na ka sorkar," ong ka hukum.
Ka kashari ka ailad ruh sha uba ujor ïa kane ka mokotduma ba kin ai jingtip shuh shuh ïa ki trai ba pynïaid be-aiñ ïa kine ki karkhana.
“Ka sorkar ka dei ban peitngor ba kine ki karkhana ki ïoh dewïong ban treikam naei bad ruh ban peit ngin ïa ka jingtreikam kine ki karkhana," ong ka hukum.
Ka kashari kan sa shim bishar biang ïa kane ha ka 7 tarik Naitung 2023.
Shillong, Rymphang, 05: Ka Sts.
Peter & Paul, Parish Pynthorumkhrah ha ka sngi U Blei ka la pynhap noh ïa ka jingrakhe ïa ka Jubili Rupa da ka nguh ka dem Blei ba la pynmynta da u Archbishop ka Jyllaniambah Shillong u Most Rev.
Victor Lyngdoh uba la long kum u kongsan ha Mass Bakhuid.
Ha ka Mass Bakhuid u Archbishop Victor u la bsiap ïa ki khun Khristan jong ka Pynthorumkhrah Parish ba kin ïaineh bad pynskhem ïa ka jingngeit kaba ki la ïoh pdiang naduh ba la sdang ïa ka Balang ha kane ka Parish.
U la ai jingïaroh ïa ki paidriewngeit jong ka Pynthorumkhrah Parish kiba la burom ïa u nongprat lynti ïa ka Parish uba dei u Rev.
Fr.
Peter Schiavone, uba long u nongsharai mynsiem ba nyngkong eh jong kane ka parish nalor ba u la long u nongtei bad u nongbei pisa ban pynieng ïa ka Iingmane bathymmai.
Ha kane ka sngi, la sakhi lang da u Parish Priest u Fr.
Laurence Nongkseh, kynthup ruh u Asst.
Parish Priest u Fr.
Festus Shadap, u Fr.
Barnes Mawrie bad kiwei kiwei.
U Archbishop Victor u la pyllait paidbah ruh ïa ka Khanatang jong ka Balang ha Pynthorumkhrah ïa kaba la lum thup da ka Pynthorumkhrah Parish.
Ka Pynthorumkhrah Parish kaba la rakhe pynkut ïa ka jingdap 25 snem kum ka Parish, ïa kaba la pynbna da u Archbishop Tarsisius Resto Phanrang ban sdang bad plie ha ka 1 tarik u Ïaiong 1997 da u Sohblei Michael Marbaniang mynba u dang long u Administrator jong ka Shillong Archdiocese.
U Fr.
Peter Schiavone, uba long u mishoneri ka jingïasyllok Salesian na ka ri Italy u long u nongsharai rangbah ba nyngkong eh uba la bet bad seng nongrim ïa ka Parish bad ïa ka skul.
U la long Parish Priest naduh u snem 1997 haduh u snem 2012.
Namarba ka jingshitom ka la ban, kumta u la aiti noh sha u Provincial jong ka Shillong Province ban shimti noh da uwei pat.
Da ka jingwan jong u Fr.
Ioannis War Pakma ban shimti thymmai naduh u snem 2012 haduh u snem 2019 ka la don ka jingpynjanai ïa ki rukom treikam.
Hadien ka jingshah pynkynriah kam noh ïa u Fr.
Ioannis War Pakma sha kawei pat ka parish la shimti sa u Fr.
Laurence Nongkseh.
Kumba long mynta ka Parish Pynthorumkhrah ka ieng bad ka kiew bha ha bun ki liang la ka long ha ka jingngeit, ha ka pule ka puthi, ki dei ki matti jong u Fr.
Peter Schiavone uba ka nam bad ka kyrteng jong ki dang ïai sah haduh mynta mynne ha ki khun mynsiem jong kane Parish.
Ka Parish Pynthorumkhrah mynshuwa ka dei tang ka balang shnong jong ka Parish Mawlai, hadien ba la ïoh la ka jong ka Parish, ka la nang pynroi bad pynkha sa ar tylli ki Parish, kata, ka Mawpat Parish bad ka Nongmensong Parish.
Ha ka jingpynkut ïa kane ka jingrakhe Jubili Rupa, la pynlong da ka jingïaid proseshon Iukharist Bakhuid ha kaba la ïashim bynta da ki paidriewngeit na kylleng ki Parish jong Sor Shillong lem ryngkat ka jingsynran lang jong u Archbishop Victor Lyngdoh uba la ai ka kyrkhu kyrdoh ïa ki paidriewngeit hadien ka jingmane ïa ka Sakrament Bakhuidtam ka Duwan.
Hadien kane, la pynbud pat sa ka jinglehkmen ba la pynlong da ka Parish Council bad ka jingpynkup burom ïa ki riewniam shynrang bad kynthei kiba long ki soh jong u Mynsiem ban trei na ka Hima U Blei.
Shillong, Rymphang 05: Hadien ba u nongïalam ba la rangbah bha ka Congress bad u Symbud Myntri Rangbah ka jylla u Dr RC Laloo u la rai ban ai jingkyrshan ïa u Bah Andrew Shullai u kyrtong ka All India Trinamool Congress (AITC) na Jowai constituency pyrshah ïa u kyrtong ka NPP u Bah Wailadmiki Shylla, na ka liang ka Congress ka la rai ban nym shim ïa kino kino ki lynti ban pynsaja ïa u Dr RC Laloo wat la ha ka jingshisha na ka liang ka Congress ka la rai ban pynïakhun da u Bah Daniel Dan kum u kyrtong ka party.
Haba ïakren bad u President ka MPCC u Bah Vincent H Pala u la ong ba ka rai ka party ban nym shim kino kino ki lad ban pynshitom ka dei namar u Dr RC Laloo u la shong thait na ka kam saiñ pyrthei bad u la kynjoh ktien ruh sha ka party ba un ym don bynta shuh bad ki kam ka party.
“Um ju wan shim bynta shuh sha kino kino ki jingïalang ka party bad um ju wan mih shuh ruh sha ka ophis ka party lait tang ha ka sngi thep vote ban jied ïa u President ba thymmai jong ka AICC," bad u la ong ruh ba ba kat haduh mynta u Dr RC Laloo um pat shym la phah ïa kino kino ki shithi ba u la mih noh na ka party ong u Bah Pala.
“Ngi tip shai ba u Bah Andrew un mih noh na ka party bad kaei kaba u Bah Andrew u shim rai bunsien ka dei beit da ka jingai jingmut jong u Dr RC Laloo bad ngam sngew dei ba ngin shim kino kino ki jingpynshitom ïa u namar u dei u briew uba la ih bha ka rta saiñ hima pyrthei," ong u Bah Pala.
U la ong ruh ba ka jingsbym shim ka party ïa kino kino ki lynti ban pynshitom ïa u Dr Laloo ka dei namar ka por ka la thmit than namar ka elekshon ka la don ha khmut.
U la ong ruh ba ka rai u Dr RC Laloo ban kyrshan ïa u kyrtong ka AITC kan don jingktah ïa ka Congress ha Jowai.
Shuh shuh u la kam ruh ba u kyrtong uba ka party ka pynïakhun na Jowai u dei u briew uba biang bha namar u don ka jingshemphang kaba jylliew bad u long ruh uba sngewrit.
U la ong ruh ba u Dr Laloo u la pheil ban pynjop ïa u Bah Andrew ha ka elekshon MLA ha u 2018 wat la u la kyrshan bad trei shitom ban punjop ïa u ruh.
Shuh shuh u la ong ba ka jingkloi than ki briew jong ngi bad wat ki nongïalam ki long kiba kloi ban kynriah nongrim bad kiba suk ban shah thied da ka pisa khlem da kheiñ pat ïa ki paidbah tang na bynta ka jingmyntoi shimet jong ki.
Shillong, Rymphang 05 : Ki arngut ki Nongïalam ka Mahila Congress jong ka Shillong City ka Kong Niloufer Laloo bad Kong Meba Kharkongor, kila leit pynïasoh ïalade sha ka National People’s Party (NPP) ban kyrshan ïa u kyrtong Bah Ransom Sutnga ha kane ka elekshon MLA 2023.
Kine ki arngut ki longkmie kila pynïasoh ha ka sngi Saitjaiñ hashwa ba u Bah Ransom un leit ban thep kyrteng ïalade bad ba la pdiang burom ruh ïa ki da u nongïalam ka NPP u Dr.
Don War bad Kong Eldora Lyngdoh kaba dei ka President jong ka NPP Womens Wing ka North Shillong, ha ka jingïalang duwai bala pynlong da ka National People’s Youth Front 17th North Shillong ha Khasi National Dorbar Hall, Mawkhar.
Hadien ba la dep pdiang ïa ki sha ka ïing jong ka NPP, kine ki arngut kila leit ban synran ïa u kyrtong ha ka jingleit thep kyrteng hakhmat u Returning Officer, ha ophis u Deputy Commissioner.
Ha kane kajuh ka sngi, nalor kitei ki arngut ki longkmie, kiwei pat ki nongïalam bad nongkyrshan jong ka BJP na Upper bad Lower Jail Road ki la mih noh na ka party bad pynïasoh sha ka NPP na ka bynta ban ai ka jingkyrshan ïa u Bah Ransom Sutnga ïa kaba la pdiang sngewbha da u Dr.
Don War.
“Ka jingwan ban pynïasoh jong phi ka ai mynsiem shi katdei eh bad kan nang ïarap ïa nga ban ïoh ïa ka jingjop," ong u Bah Ransom halor ka jingwan pynïasoh jong ki.
Lah ban kdew ba kiwei pat ki kyrtong kiban ïakhun ha kane ka elekshon MLA 2023 kaban sa long ha ka 27 tarik Rymphang ki kynthup u MLA Bah Edelbert Nongrum u ban ïakhun na ka VPP, u Dr.
Aman War, DHS barim u ban ïakhun na ka UDP, Bah MH Kharkrang, IPS u ban ïakhun na ka BJP, Bah JA Lyngdoh MLA barim ka Nongspung ban ïakhun na ka Congress, Kong Elgiva G Rynjah na ka TMC, bah Michael Kharsyntiew kyrtong shimet, Pastro K Pyrtuh KAM bad kiwei kiwei.
U MLA lane u Member of Legislative Assembly ( U Dkhot Thaw Aiñ Ha ka ïing Dorbar) u don katto katne ki kamram ïa kiba ki paidbah nongjied ki dei ban tip shuwa ban jied ïa u/ka MLA na kiba bun ki kyrtong.
Lada ka kamram kaba kongsan tam eh jong u/ka MLA ka dei ban thaw aiñ, kaba kongsan tam ka long ba ki dei ban tip janai ïa ka Riti Synshar jong ka ri India (Indian Constitution) namar kane ka kot bah jong ka synshar paidbah ka la bthah bniah ïa ki hok bad ki kamram (rights and responsibilities) jongngi kum ki paid nongshong shnong bad ki paid kiba jied nongthaw aiñ ha man la ki jylla ka ri India.
Mynta lada ngi phah ïaleh eksamin ïa kine ki MLA 60 ngut bad ngi kylli ïa ki shaphang kita ki Articles lane ki kyndon ha ka Constitution hato ki lah mo ban jubab?Ha ki por kiba kham mynshuwa ba dang ïoh ïa ki MLA kum U Bah Martin Majaw, Bah Loniak Marbaniang, Bah Peter Marbaniang, Bah BB Lyngdoh, Bah RG Lyngdoh… ngi dang lah ban khmih lynti ba kin ïalam ïa kane ka jylla ha ka lynti kaba dei.
Ki ophisar sorkar khamtam ki ophisar IAS kiba proh jingmut bad kiba lah shah jied na ki phew lak ki nongïaleh eksamin, kim lah ban ïalam bakla ïa kitei ki rangbah khraw pyrkhat bad ki stad aiñ.
Ki dei ki riew pyrkhat kiba ngam jylliew ha ka thoh ka pule bad kiba lah ban ïatai nia bad ki minister ka sorkar kmie ha Delhi bad ruh ki ophisar ha ki Ministry bapher bapher.
Mynta pat, lait noh na u CM Conrad Sangma uba lah ban ïa talaiñ ïasaid bad u Prime Minister, U Home Minister bad kiwei kiwei ki minister namar ba u long uba lah biang ka jingnang jingstad, kiwei ki minister te kim lah satia ban ïatai nia para marwei wat tang bad ki ophisar ha ka jylla ruh.
Kaba phylla ka long ba ha kane ka jylla jongngi pat ïa u/ka MLA lah pynlong kum u nongsam tiar ïing, sam pisa, sam kombor, sam khiew, sam pliang haduh ba lah I saitmet ban peit ruh.
Ki paidbah kiba leit ap thap ha ïing u/ka MLA naduh 6 baje mynstep ruh ki la pynhiar dor ïalade.
Ka jingkylli ka long – Mano ba sdang shuwa ïa kane ka jingmlien sam tiar, sam pisa.
Kane kam dei ka kam u nongthaw aiñ.
Mangi ki paidbah hi ngi la pyndonkam bakla ïa ka iktiar kaba dei ban pynkup bor ïa u/ka MLA.
Haba kiwei ki ïohi ba pleng tang shu lah ban sam pisa, sam tiar lah shah jied beit, ki shlan ban ai reng ha ka elekshon wat la kim tip eiei ruh shaphang ka kamram ba ha khlieh duh jong u MLA – bad kata ka long (1) ban thaw ïa ki aiñ ki ban kyntiew ïa ka ïoh ka kot ka jylla (2) ban thaw ïa ki lad pynïohkam ïoh jam (3) ban kyntiew ïa ka pule-puthi namar mynta ka lah hiar palat (5) ban kyntiew ïa ka kam rep bad ban wad ïa ki lad ban pynïaid ïew ïa ki jingmih na ka kam rep (6) ban kham pyrkhing ïa ka kam jngoh kai pyrthei (tourism) namar ba lada bun palat ki nongwan jngoh kai ha ka shi sngi ki tourist kiba wad ïa ka jar jar bad kiba kloi ban siew ka dor kaba kham heh kim kwah ban wan shuh shane (7) ban peit ba ki um ki wah kin ym kylla jaka theh ñiut namar tang hadien sa 10 snem ngin ym ïohi shuh ia ki wah ba khuid khlir khlir ba kin tuid ha kane ka jylla.
Haduh mynta ym don uwei ruh u/ka MLA kiba pangnud ba ka wah Lukha ha Jaintia Hills ka lah iap (8) ban thaw ïa ki aiñ ban ïada tyngeh ïa ka mariang bad ban khang ïa ka jingtih pathar ïa u dewiong, u mawshun bad ki maw ki shyiap.
Mangi ki nongthoh khubor ngi hap ban leit sngap man ba long ka dorbar thaw aiñ (assembly session) bad ngi sngew dum ka buit ka stad haba ngi sngap ïa ki jingkylli bad ki jubab ha ka ïing dorbar.
Bun ki MLA ki buh jingkylli tang shaphang ka konstituwensi lajong.
Kim ju pyrkhat lem ïa ka jylla baroh kawei.
Duna bad lehse ym don hi ruh u/ka MLA kiba sngew khia halor ka jingduna palat kiba pass ïa ka eksamin SSLC man la u snem.
Bun ki MLA kim salia ban buh jingkylli balei ba bun bah ki khynnah rit kiba dang 10-12 snem ka rta ki la pep skul noh bad ki ap masi ap blang.
Hato shaei keiñ ka lawei jong kine ki khynnah? Ym dei kane ka daw ba ka jingduk ka nang ïai bteng na kawei ka pateng sha kawei pat? Toi bunsien ki kmie ki kpa ki pyrshang dohiap ban kyrshan skul ïa ki khun khnang ba kin ïoh ïa ka lawei kaba kham bha ban ïa ka jong ki kmie ki kpa.
Mynta pat namar ba ha ka jylla Meghalaya lah ban jur ka jingduk, bad khamtam hadien ka khlam Covid bun ki khynnah ki la pep skul.
Hato ka sorkar MDA ka la tih bad wad bniah ïa kine kiei kiei.
Hato ki 60 ngut ki MLA ki lah rah ïa kane ka phang ha Assembly? Em, kim shym la leh ïa kata namar ba u prek jong ka jingduk um thar satia ïa ki.
Baroh ki MLA ki wan na ka ïing ka sem kaba don ba em.
U/Ka MLA kiba 5 snem mynshuwa kim pat don spah don phew mynta ki la dap ka pla; khamtam lei lei kito kiba ïoh long minister.
Uwei pa kawei ki la thied ïing, thied jaka ha sor Shillong.
Naei ki ïoh spah syndet? Hato ym dei kane ka jinglalot spah kaba pynlong ïa kiba bun ba ki ïa ai reng ha kane ka elekshon mynta?Pyrkhat bha ki paidbah, phi kwah ba kane ka jylla kan nang hiar ha ki bynta kiba bun? Ne phi kwah ban ïoh ïa ki NONGTHAW AIñ kiba tip kiba shai jingmut bad kiba pyrkhat lem ïa ka jylla baroh kawei, ym tang ïa I konstituwensi lajong bad ki briew lajong.
Lada kum ki nongjied NONGTHAW AIñ ngim kut jingmut ban jied ïa kiba la biang ka jingtip bad jingshemphang bad ngi ïai jied ïa ki nongkhaïi bad ki kontraktor, te ngin shah die tad keiñ bad haba poi kum kata ka apot ngim lah ban kynnoh ïa uta/kata kaba ngi jied.
Ngin hap kynnoh hi ïalade.
Ngin long kum kito ki briew kiba tih ïa ka liewlong ban tep im- im peit- peit ïalade!.
Shillong, Rymphang 05 : Ki nongkyrshan ka People’s Democratic Front (PDF) na Mawkynrew Constituency ki la ther tyngeh ïa u nongïalam ka National People’s Party (NPP), u Bah Prestone Tynsong da kaba kynnoh ba une u nongïalam u la wan ban ïalam bakla ïa ki paidbah ka Constituency tang ban myntoi saiñ-hima u kyrtong jong ka NPP kata u Bah Kansing Lynshiang.
Ki nongïalam bad nongkyrshan u Bah Banteidor Lyngdoh kiba la ai jingkren ha ka jingïalang ïakynduh lang ki nongkitkam na ki Unit bad Circle bapher bapher ka PDF Zonal Committee Mawkynrew Constituency myn ha ka 04 tarik u Rymphang, 2023 ha Thangsning ki la ong ba kim sngew lah shah ba kiba na bar Constituency kin wan balia bad kynnoh ïa u MLA jong ki khlem nongrim.
U Bah Harkin Warjri, Sordar ka shnong Thynroit, u la ong ba la thait ban kren ïa ki jingkam ei kiwei pat halor ka jingjop ki nongrep ïa ka jingïakhun pyrshah ïa ka rai khang pyndonkam dawai sboh.
“Ka dei ka jingshim khia u Bah Banteidor kum u Myntri bad ki jingshisha ki don kumba la paw ha ki lad pathai khubor ba u Bah Banteidor u la leit ïakren shaduh ki bor bahalor ka Sorkar India sha Delhi ban pyllait noh ïa ka bhah dawai sboh sha ka Jylla", la ong u Bah Harkin.
U la ong ba ynda la jop u Bah Banteidor bad ki nongrep la don pat sa kiba kam ei bad u Bah Prestone u bishni ïa ki kam ba bha ba leh kiwei.
U la buh jingkylli ruh ba u Bah Prestone u la kynnoh ba u Bah Banteidor u plie mawnongrim khlem mang tyngka ïa ki jaka ai jingsumar ha ka Constituency katba ma u pat kat u nongïalam u dang hap wan thep kyrteng ïaleh elekshon shaduh Shillong kaba pyni ba ka Pynursla Civil Sub-Division kam pat treikam bad don tang ka shynrong naduh u snem 2017.
Na ka liang u Bah Olet Kharsahnoh, kyrtong ka Congress ha ka elekshon MLA 2018 na Mawkynrew Constituency, uba la shim ïa ka rai ban kyrshan noh ia u Bah Banteidor Lyngdoh, u la kynther tyngeh ia u Bah Prestone Tynsong da kaba kynnoh ba u Bah Prestone u la pyrshang ban ïalam bakla ïa ki paidbah ka Mawkynrew da kaba kynnoh laiphew jait ïa u Bah Banteidor.
“Ka jingkynnoh da u Bah Prestone ba u Bah Banteidor u la plie mawnongrim ban kyntiew kyrdan ïa ka Jongksha PHC sha ka CHC khlem ka mang tyngka ka dei hi ka jingthok ka NPP namar ba u Myntri Rangbah ka Jylla, Conrad K Sangma u la dep kular ïa ka ban kynthup ïa ka surok na Jongksha sha Thynroit ha ka sngi plie ia u mawnongrim ka Indoor Stadium ha Jongksha", la ong u Bah Olet.
Halor ka dawai sboh u la ong ba don ki briew kiba long kum ki tham kiba kwah pynjah burom ïa u Bah Banteidor tang ban da ïa ka burom jong ki.
“Ha Mawkatheiñ la pyllait paidbah ïa ka dawai sboh da u Bah Banteidor kum u Myntri ha ryngkat ki ophisar ka tnad kam rep", la ong u Bah Olet da kaba pynpaw ba kiwei pat ki wan pynbieit ïa ki nongshong shnong kumba ong u Bah Prestone ba ki pynbieit man ka san snem.
U la kynnoh ba u Bah Prestone ai ïa ka surok na Jongksha sha Thynroit namar u tieng ïoh ba ka burom kan dei jong u Bah Banteidor.
“Kynmaw Bah Prestone ki kyntien pynrem jong phi ïa kiwei khlem nongrim kin sa kyrñiom kylla ïa phi hi", la ong u Bah Olet da kaba ong ba u Bah Banteidor un jop ha kane ka elekshon bad yn sa pynurlong ïa kane ka surok nalor kiwei pat kiba la pyndep ha kane ka samoi 2018- 2023.
Kiwei ki nongkren ki la ong ba u Bah Prestone ba um dei ban balia palat sha Constituency jong kiwei namar ynda phai sha Pynursla lah ban ïohei da kiwei pat.
Ki la pynpaw ka jingbitar bad ong ba ki jingkren u Bah Prestone ki dei ki jingkren khyllung khynnah bad ki bym dei ban mih na shyntur jong u kum u nongïalam khamtam ka jingkam ba yn pynshong tnum bos ia ki party ba rit.
Ki la ong ba kaba lyngngoh ba ki nongïalam na kiwei pat ki seng ki ong ba u Bah Banteidor u la hiar na kylleng ki jaka katba da pan ban shu ïakob ïathong pat ym don ba nud bad kane ka pyni ba u kyrtong jong ki na ka PDF un dang jop suk ha kane ka elekshon ban wan namar ki kam kiba u la leh ban kyntiew ïa ka roi ka par ha ka Constituency hi baroh kawei.
Shillong, Rymphang 5 : Ha ka Sngi Thohdieng ka National People’s Party ka la pyllait paidbah ïa ka manifesto jong ka kaba la ai kyrteng People’s Document : Vision 2023-28.
Kum ban shu pynkynmaw, u President jong ka NPP, u Conrad Sangma dang shen u la pyllait ïa ka document “Report Card to the People" ha la 12 tarik Kyllalyngkot 2023 kaba la thoh ïa ki kam kiba ka sorkar MDA hapoh ka jingïalam ka NPP ka la leh hadien ka election jong u snem 2018, bad kaba itynnad ka long ba ha ka taiew kaba bud, u General Secretary ka AITC, u Abhishek Banerjee u la aireng ïa ka NPP ban pyllait ïa ka report card kaba 5 snem bad ban pyllait ïa ki 10 tylli ki mat treikam ha ka jylla Meghalaya.
Katba ka AITC ka kham pynleit jingmut tang ha ka kam pisa kum ka We Card na ka bynta ki longkmie, ka MYE card na ka bynta ki samla, ki scheme sam pisa ki bapher bapher, ka NPP ka ïaid shakhmat da ka jingsam pisa bad kam pynïar ïa ka ïoh ka kot.
Haduh 5 lak ki kam ban ailad ïa ki samla ban seng kam lajong, ki Village community facilitators employment na ka bynta 6,500 tylli ki shnong, 1,000 ki CM facilitation centre na ka bynta ki jingtreikam ka sorkar, FOCUS & FOCUS+ schemes, prime hubs, CM village connectivity scheme na ka bynta ban pynheh bad pynbha ïa ki surok, ban pynkhlaiñ ïa ki kam lehkai, ban pynkhlaiñ ïa ka rep ka riang, ban shna ia ki jingkieng, kad liengsuin, bad ban kyntiew ia ka thoh ka pule ne jingnang jingstad.
Ki 10 tylli ki jingkular jong ka AITC ka dei tang halor ka jingsam pisa kaba la pynïaid na West Bengal bad ka AITC ka ngeit ba kine ki 10 tylli ki jingkular kaba la wanrah jingjop ïa ki ha West Bengal kan urlong ruh ha ka jylla Meghalaya.
U bah Bajop Pyngrope, uba dei u Secretary ka NPP bad NPYF u la ong ba ka manifesto jong ka TMC kam long eiei hynrei kadei tang ka jingkular kiba thylli khlem kano kano ka nongrim bad kim don kano kano ka jingmut ban pynkylla ha ki jylla kynthup ïa ka Meghalaya.
U la ong ba ki “Baaki" Card kim dei eiei hynrei kidei ki pisa thied vote bad ki ïaleh ban pynlong ïa ka Meghalaya kum ka West Bengal ha kaba ki nongshong shnong baduk ki ap tang da ka jingisynei ki nongtrei ka TMC na ka bynta ki scheme sorkar.
Ki nongshong shnong ka Meghalaya ki la ïoh mad ïa ka kam babha kaba ka sorkar ka la ai mynta la 5 snem ban kan nang trei kham bha shuh shuh.
Ka kong Ampareen Lyngdoh, kaba dei ka nongaiktien ka NPP bad ka kyrtong na East Shillong ka la ong ba ka manifesto jong ka TMC ka bun tang ki kular kai.
Ka duna palat ha kaba ïadei bad kino kino li jingai jingmut ban pynduh ïa ki issue kiba ka jylla ka don.
Ka TMC ka kwah ban ïalam ïa ka Meghalaya sha ka 30 snem mynshuwa kumba ki leh ha West Bengal.
Ka manifesto jong ka NPP ka wanrah ïa ki jingtreikam kiba la trei bad kan nang trei bha ha kine ki 5 snem ban wan.
Ha ki artylli ki manifesto, ki paidbah ka jylla Meghalaya ki ïoh artylli ki mon, kawei ka long ka kam ba ïadei bad ka roi ka par bad kawei ka long ka pisa.
Baroh ki ong ba ka jingkyntiew ïa ka roi ka par ka shimpor 4 lane 5 snem ban pynkiew ïa ka jylla bad kawei pat ka long ban pynkylla ïa ka sorkar sha ka kam sam pisa da kaba lum khajna bad ban pynbiang ïa ka jingsam pisa.
Shillong, Rymphang 5 : U National Vice President ka National People’s Party (NPP) uba dei ruh u Symbud Myntri rangbah ka Jylla, u Bah Prestone Tyngsong u la ong ba ka NPP kan buddien biang ïa ki resolution ba la mynjur hapoh ka ïingdirbar thawaiñ, ba kynthup ïa ka jingdawa ban pyntreikam ïa ka Inner Line Permit (ILP) bad ban pynrung ïa ka ktien Khasi bad Garo hapoh ka Khyrnit ba Phra jong ka Riti Synshar ka Ri India.
“Ngi la buh ïa kine ki mat ha ka manifesto bad tang shu jied biang ki paidbah, ka NPP kan buddien biang ïa kine ki mat," ong u Bah Prestone.
Ha kaba ïadei bad ka jingpynbna ka All India Trinamool Congress (AITC) ha ka kular election ban pyndam noh ïa ka soskular ne ka Memorandum of Understanding (MoU) pynbeit pud lada ka wan ha ka bor, u nongïalam ka NPP u la ong ba ka jingkwah jong ka Trinamool Congress ban pyndam ïa ka MoU ka pynpaw ba kim don jingsngewkhia ïa kane ka mat kaba la sahteng la slem, bad bynrap ba ki paidbah kin sa ai ka jubab ïa ki.
Halor ka jingshah kynnoh bamsap da ka AITC ïa ka Sorkar Meghalaya Democratic Alliance (MDA) ba ïalam da ka NPP, u bah Prestone u la ong ba mano mano ruh ki lah ban kynnoh, bad ki lah ban pynmih ïa ki jingkynnoh ruh tang ban pynkulmar ïa ki paidbah.
“Lada phi don shisha ïa ki sakhi sabud balei phim leit beit ha ka aiñ, lada don haduh katta ki jingkynnoh pyrshah ïa ka Sorkar ba ïalam da ka NPP, sngewbha leit katkum ki kyndon jong ka aiñ namar yn nym lah ban buhrieh eiei lada don kum kita ki jingkynnoh" ong biang u bah Prestone.
U nongïalam ka NPP u la ong ruh ba ka Sorkar ba ïalam da ka NPP ka la pyrshang katba lah ban leh ïa bun kiei kiei bad kan bteng ban leh na ka bynta ban pynurlong ïa ka jingangnud u paidbah.
Haba jubab halor ka jingkynnoh jong ka Trinamool Congress ba ka NPP ka la wanrah ka jingïapher jaidbynriew da kaba kynnoh ba ka AITC kadei ka seng ‘Bengalee’, u Bah Prestone u la ong kadei ka jingshisha ba ka Trinamool kadei ka seng na West Bengal, bad u Dr.
Mukul Sangma u la leit rung sha kata ka seng.
Shillong, Rymphang, 05: U Kyrtong ka BJP na North Shillong Constituency u Bah M.
Kharkrang u la ong ba ka Jylla Meghalaya ka long kaba nyngkong tam ban paw ha ka jyrsieh bamsap, katba kiwei kiwei pat ki kam pynroi ki paw sha tdong.
U Bah Kharkhrang uba long u Pulit Ophisar ba la shongthait u la sdang ïa ka jingïalap elekshon jong u na Khasi National Dorbar Hall, Mawkhar ha ka sngi Saitjaiñ hadien ba u la ïoh ïa ka tiket ban ïakhun ïa ka elekshon na ka Bharatiya Janata Party na North Shillong Constituency.
“Dei lyngba ka sorbe ba nga la ïoh ïa ka tiket.
Shwa ba phin thep ïa ka vote ngi la jop lypa," ong u Bah Kharkhrang.
U la kynthoh ruh halor ka jinghiar ka pule ka puthi bad ka jingbym ïohkam ïohjam jong ki samla kiba la nang la stad kiba la pyndep wat ïa kyrdan pule kiba heh.
“Dei tang ki nonghikai ha kane ka jylla jong ngi kiba hap ban thiah miet ha surok ban ïoh ïa ka tulop jong ki.
Shi bnai kynthih ki bapli ki thiah hapoh surok kin sa ïoh ïa ka tulop," la pynkynmaw u Bah Kharkrang ïa ki jingïakhih jong ki nonghikai skul kontrak, Adhok bad ki nonghikai skul SSA dang shen.
Haba kynthoh ïa ka jingkular jong ka National People’s Party (NPP) ban pynkha 5 lak tylli ki kam bad ka jingkular jong ka All India Trinamool Congress (AITC) ban pynkha 3 lak tylli ki kam, u Bah Kharkrang u la ong, “hynñiew hajar tylli ki kam kiba thylli mynta la san snem ki khlem pyndap, phi kren ïa ki kam da ki lak tylli ban pynmih.
Naei phin pynmih ïa kata ka kam? Hato u paidbah jong ngi u biej haduh katno eh haba hynñiew hajar tylli ki kam phi la don ha kti phim treh ban pyndap nalorkata phi kular ban pynmih pat da ki lak tylli ki kam.
Hato ka dei kata ka manna na bneng kaba shu hap? Balei ki kren kumta, ki san snem, ki shiphew snem bad ki khat san snem kiba la leit kajuh shi kajuh ki kren.
"U la kynthoh ruh ïa ka jingbym biang ki tiar ai jingsumar ïa ki nongpang ha ki Hospital khamtam kum ka Ganesh Das Hospital.
“Lada 813 klur la pynlut ha ka jingpang khlam Covid hynrei haba nga kylli ïa kiba thiah pang ha hospital ki ong ba ki hap ban siew shi lak tang ka bai thiah pang namarba ka sorkar kam shym la ïarap eiei ruh em," u la ong.
U la ïathuh ruh ki don kiba la khñium ba kim pat ïoh satia ïa ka pisa ba ka Sorkar ka la shim wai ïa ka kali jong ki bad don ruh kiba trei ha ki Covid Centre haduh mynta kim pat ïoh.
“Mano ba ïoh ïa kata ka pisa, dei tang kito kiba ai ïa ka Bill kaba 50 klur, 100 klur, kito ki ïoh lut, ki ai mynta ka Bill, lashai ka sngi ki la ïoh lut ïa ka pisa jong ki.
Kata ka dei ka sorkar jong ngi.
Ngam kwah ban kynthoh ïano ïano ruh hynrei ka kthang ka mynsiem lada nga ïohi kumne ban shu pynsyrwa ïa ka pisa kaba la ai na ka Sorkar Pdeng.
Jin lada ki la pyntreikam hok ïa ka pisa, ka jylla jong ngi kan jin ym da long kumne," kren bynñiaw u Bah Kharkrang.
U la ong ruh haba u wad ïa ka daw halor ka jingbym kiew jong ka jylla Meghalaya ka dei na ka daw ka jingbamsap.
“Lada kan long shi ïai long kumne ka jylla jong ngi lada theh da ki hajar klur ruh ka jylla jong ngi kan ym roi satia," u la bynrap.
“Ka Sorkar ka ong ba ym don trok ba kit dewiong hynrei haba ka kylla ka trok kaba kit dewiong pat u mih naei u dewiong?" la kynthah u Bah Kharkrang.
Haba ïaroh ïa ka pynmih hukum jong ka Iingbishar Meghalaya High Court, “nga la long SP ha West Khasi Hills san snem, nga tip bha shaphang ka Shahlang.
Hynrei haduh 61 tylli ki Coke Factory ki don hangto bad lada ki treikam lut baroh ki briew kiba sah hangto tang ar snem ki la ïap lut na ka tdem kaba mih nangto.
Tad haduh ba la pynmih hukum ka High Court la lap ba 57 tylli ki dei kiba beaiñ bad tang 4 tylli kiba ïaid da ki kyndon aiñ.
Sa tang ka sorkar aiu ka bym ïohi ïa kata?"Ka jingdon jong ki Coke Factory ha Shahlang ka la pynduhnong ïa ka jingïoh khajna jong ka Sorkar Jylla namarba ba ki trai karkhana ki pyni ba ïa u dewiong la wanrah na Nagaland bad Assam.
“Ïa ka GST ki trai karkhana ki siew sha ka Sorkar Nagaland bad Assam, hynrei wat tang shi belsha ruh u dewiong um shym la wan na kine ki jylla.
Dei na kane ka daw ba ka jylla ka duh ïa ka khajna," u la bynrap.
“Ka kaiphod CAG 2019-2020 ka ong ba ka Sorkar kam shym la lah ban jubab halor ka jingjah ka pisa T.
1165 klur.
Sa katno ngin lah ban ïai shah," la kynthoh u Bah Kharkrang.
Shuh shuh u la ong ba ka jingbym don ka polisi, ki kam jngohkai pyrthei ha kane ka jylla Meghalaya ka la pynduhnong haduh katta katta katba ka Assam ka la nang kiew artet.
“Lada phi ong ïa ka pule puthi, ka koit ka khiah, ka ïohjam ïohjam ngi dei kiba shatrai eh.
Hynrei ha ka bamsap ngi long kiba nyngkong eh," la kynthoh u Bah Kharkrang bad ong, “lehraiñ ban ong ba ngi dei ka Jylla Khristan.
Ki tuh kiba najrong tangba ïa ki pop phi hap ban kit lang ma phi baroh (ki paidbah).
"U la kyntu ïa ki paidbah ban pynjop ïa ka BJP ha kane ka kynti khnang ba ka jingkylla kan wan ha kane ka jylla Meghalaya kumba long ka Jylla Assam kaba la nang kiew irat manla ka sngi ha ka roi ka pa.
Shillong, Rymphang, 05: U nongïalam jong ka Seng Congress u Bah Vincent H.
Pala u la ong ba ka BJP ka dei ban da pyrkhat shwa arsien shwa ban wanrah ïa u Myntri Rangbahduh ka ri u Narendra Modi bad ïa u Myntri ka tnat Kam Pohing u Amit Shah na ka bynta ban ïalap elekshon ha kane ka jylla ka ban sa long ha ka 27 tarik, Rymphang, 2023.
Haba pynpaw ba ki paidbah jong ka Jylla Meghalaya kim don shuh ka jingshahniah ïa ka BJP, u Bah Pala u la ong, “kaei kaba ka BJP ka la leh ha Assam ïa ki Khristan, kaei kaba ka BJP ka la leh ha kiwei kiwei ki jylla la ka long ha Maharashtra, Madhya Pradesh, Karnataka, nga tharai ha Meghalaya kaba don 78% ki Khristan na ka jingdon jong ki nongshong shnong bad lada phi peit ïa kito ki rekod lada phi wanrah ïa u Modi bad ïa u Amit Shah kan bha ïa ka BJP ba kan pyrkhat arsien.
"U la ong, haba u Myntri Rangbahduh bad u Myntri ka tnat Kam Pohing ki wan sha Shillong, ki wan tang ban pyllait skhim bad ïa ki prokram bapher bapher ka Sorkar ym ban ïakren politikU Bah Pala u la ong ba ka rai jong ka BJP ban wanrah ïa u Myntri Rangbahduh bad u Myntri ka tnat Kam Pohing kum ki nongïalap elekshon ba hakhmat eh kan ym don jingmut eiei ha kane ka jylla.
U la kynnoh shuh shuh ba ka BJP kan ym nud ban wanrah ïa u Modi ha ki jaka ba ki paidbah ki duna namarba ka pynlehraiñ hi ïa ki.
Une u nongïalam ka Seng Congress u la ong, ha ka elekshon kaba la long ha u snem 2018, u Myntri Rangbahduh ka ri um shym la wan iuhkjat ha rilum Khasi bad Jaiñtia hynrei u la leit tang sha rilum Garo “namarba ka party ka la wanrah ïa ki briew na Assam.
"“Kin sa leit sha ki Constituency kiba don markhap bad ka Assam khnang ba kin dup pyni ïa ka jingbun briew.
Ka jingbun ki briew ha ka jingïalang kam lah satia ban pynkylla sha ka vote," u la bynrap.
U la ong ruh ha ka elekshon baladep, haba u Myntri ka tnat Kam Pohing u la leit ïashim bynta ha ka jingïalang kaba la long Malki ki paidbah ki duna haduh katta katta.
Na ka liang jong ka Congress ka la tyrwa ban wanrah 40 ngut ki khlur ïalap elekshon ha kane ka kynti.
Na kine, u Rahul Gandhi, ka Priyanka Gandhi, u Shashi Tharoor ki dei ki nongïalam ka party ka la tyrwa.
“Ngin dang pynbeit ïa ki kyrteng jong ki khlur ïalap elekshon……bad la kumno kumno kin poi haduh 40 ngut, 20 na Meghalaya bad 20 nabar ka jylla Meghalaya," u la ong haba pyntip ba ka party kan sa pyllait paidbah ïa ka election manifesto la kumno kumno ha ka 9 tarik lane 10 tarik mynta u bnai.
Shillong, Rymphang 05 : U Bah Banteidor Lyngdoh, uba dang pynkhreh ïalade ban shah jied biang kum u MLA ka Mawkynrew Constituency ha ka elekshon MLA 2023 ka ban long ha ka 27 tarik mynta u bnai Rymphang, u la ong ba um kwah ban pynphai nia ïa ki jingkynnoh ne jingkynthoh na ki liang ba pyrshah ïa u namar u ngeit ba ki kam kiba u la leh ha ki san snem ba la dep ki la kren kham jam ban ïa ki ktien jingkynnoh bad ïa kane la sakhi ruh da ki paidbah ka Mawkynrew Constituency.
Kane ka jingkren une u kyrtong ka People’s Democratic Front (PDF) ka la long ha ka jingïalang kynduh lang ki nongkitkam na ki Unit bad Circle bapher bapher ka PDF Zonal Committee Mawkynrew Constituency ha Thangsning myn ha ka 04 tarik u Rymphang, 2024 ha kaba la pdiang burom ïa ki riewrangbah bad nongkitkam na kiwei ki seng saiñ-hima katei ka Constituency kiba la wan pynïasoh sha ka PDF.
“Ngam don eiei ban kynthoh kylla namar nga la leh bun ki kam kiba ki paidbah ka Constituency hi ki sakhi bad na kine ki kam kin sa shim ka rai ba kin jied biang ïa nga ha kane ka elekshon ban wan", u la ong da kaba bynrap ba ma u bad ka ïing jong u kam shym la iehnoh ban shakri ïa ki paidbah ka Mawkynrew Constituency naduh ba u dang long tang u MDC naduh u snem 2014 haduh kine ki sngi.
Da kaba pynpaw ba ka jingjop ïa ka elekshon MLA 2018 bad da jingïoh ban bat ïa kam Myntri ha ka Sorkar Meghalaya Democratic Alliance (MDA ka la plie lynti ïa ban kyntiew ïa ka thaiñ ha bun ki liang, u la ong, “Nga la shakri da ka jingïatreilang bad phi bad ngam dei ban ong ‘ma nga’ hynrei ‘ma ngi’ hi ngi la ïaleh ban wanrah ka jingmyntoi sha ki shnong bapher bapher “.
Halor ka jingwan ai jingkyrshan da ki riewrangbah na kylleng ki shnong ka Constituency u la ong, “Ha nga hi ym don barim ne ba thymmai bad ki nongkyrshan ki kyrshan da ka jingieid bad nga ruh bad ka ïing ngi la ai ka jingshakri kaba kylluid mynsiem ïa baroh lang.
Ngin ïatreilang bad pynlong ïa ka Constituency kaba kiew shuh shuh na kaba long mynta bad hap ban ïa pyrkhat ruh ïa ka suk ka saiñ ki pateng ban wan".
La wan ban sakhi lang bad ai jingkren ha ka jingïalang da ki nongïalam ka PDF Central Executive Committee ba kynthup ia u Bah Auspicious Lyngdoh, General Secretary, u Bah James Ban Basaiawmoit, Vice President, u Bah Elezar Chyne, President People’s Democratic Youth Front ha ka jingïadon lang ki riewrangbah bad nongkitkam na ka PDF Zonal Committee Mawkynrew Constituency bad na ki Unit bad Circle bapher bapher, ki longkmie longkpa, ki samla lem kiwei pat.
Shillong, Rymphang 06 : Ka Odisha ka la ïoh ban lamkhmat ha ka inning kaba nyngkong pyrshah ïa ka Meghalaya ha ka jingïalehkai kaba ar jong ka lympung ïalehkai kriket U-25 Col CK Nayudu Trophy da kaba kamai 300 ron tam.
Haba bteng biang ïa ka 96/5 wicket ha ka step jong ka sngi Nyngkong ban beh ïa ka thong ba 201 ron jong ka Meghalaya kaba la shah pynhap lut baroh ki wicket, ka Odisha ka la lah ban kamai ron lyngba ka jingïarap ha ka pali ba hynriew kiba la kamai ron lang da 126 ron ha kaba ka kynhun ka la runs that helped them make 332 all out.
At the end of play, Meghalaya were precariously placed on 12/3 in their second innings, trailing by 119.
Manish Sharma claimed 4/68 for Meghalaya today, while Anish Charak took 1/47.
Ram Gurung (3/71), Mickey Marngar (1/53) and PM Santhosh (1/62) were unable to add to their scalps from yesterday.
Meghalaya had to face 6 overs before stumps and Odisha used the few minutes they had to devastate the top order, with the first three batters out for ducks without a run on the scoreboard.
Swastic Chettri (10 not out) and Sharma (2 not out) put a halt to the slide but Meghalaya will have much to do on the third day tomorrow.
H a man la ki elekshon ki Political Party ki ju wanrah ne pynmih beit ïa ki mat ïaleh elekshon ne ki Manifesto bad bun ki ruh ki da sam sha ki paidbah ba kin pule.
Hynrei ym ju kham ïoh sngew pat ba ki kyrtong haba ki ïeng ha rynsan ban ïalap ba kin kren halor kine ki mat ïaleh elekshon ne ki manifesto.
Ha kajuh ka por ruh, hato ki paidbah ki sngewthuh ne ki da pule ne em ïa kine ki manifesto haba ki rai ban jied ïa uno uno u kyrtong ne ki jied beit tang ha ka jingsngew ne ka jingsngew ïajan, ka jingsngew bahïing ne ka jingsngew ieit ïa u ne ka kyrtong ba ki la ïarap ha ka por ba ki don hapdeng ki jingeh ne ka shitom shipa ne ha ka ïap ka im.
Kiba bun hi kim pynshong nongrim halor ki mat ïaleh elekshon jong ki Party, ym kumba long sha kiwei pat ki bynta jong ka ri India ba ki paidbah ki da pynshong nongrim ïa ki mat ïaleh elekshon jong ki Party.
Haba kumne ïano yn kynnoh, hato dei ka jingbakla ki paidbah nongthep vote ne dei ka jingbakla jong ki Party ne ki kyrtong.
Lada peit ïa ka rukom pyllait ne pynbna mat ïaleh elekshon ki Party, kiba bun hi ki pyllait ynda haba u paidbah u ladep rai ïano ban jied ne ïano ban kyrshan, namar ki pyllait tang kumba shi bnai ne artaïew shuwa ka sngi thep vote, kaba mut ba uba bun balang hi te u ladep ban rai ïano ban kyrshan, lait noh tang katto katne kiba dang don hapdeng bad ym pat rai ïano yn jied.
Tangba kine ruh kim ong ba ‘ap ynda ïoh shuwa ka manifesto ne ynda peit shuwa ïa ki mat ïaleh elekshon, ‘ngin sa rai ïano ban jied".
Nangta kawei pat ka long ba kiba bun hi ki Political Party hangne ka manifesto ka shu dei tang ka jingpyllait pyndep rukom, ym ju kham ïoh sngew ba ki Party kin pyntreikamïa ki mat kiba don ha ki Manifesto.
Ha kane ka jylla lei lei kaba ïasynshar khleh khawlang ki Party ba bun jait, ym don tang ka Common Mininum Programme ne kita ki mat treikam ban kiba ïabiang lang na baroh ki Party ba don ha ka sorkar na ka bynta ka jingtreikam jong ka sorkar.
Ka sorkar MDA san snem ka treikam khlem kino kino ki Common Minimum Programme.
Dei namar kane ka daw ynda ka poi ka por elekshon, kijuh ki Party ba ïatreilang ha ka sorkar ki ïabeiñ kylla kawei ïa kawei ka Party.
Haba kren ïa ki mat ïaleh elekshon ne ki Manifesto, la ïohi ba ka Seng BJP kaba synshar ïa ka ri India mynta naduh ka snem 2014, ka la pyntreikam beit ïa ki manifesto jong ka.
Kawei na kine kadei ka jingpynduh noh ïa ka Article 370 ha Jammu & Kashmir.
Kane ka jingpynduh noh ïa ka Article 370 ha kane ka jylla, ka la wanrah ka jingpyrshah kaba jur na ki paidbah ka jylla bad bun ki bynta jong ka ri India.
Hynrei ka BJP ka la ïeng skhem halor ka nongrim ba kane ka mat ban pynduh ïa kane ka Article kadei kaba la don ha ka Manifesto jong ka BJP lah slem, hynrei haba ki paidbah ki ai jingjop ka Seng kaba mut ki paidbah ki kyrshan ban pynduh ïa kane ka Article.
Kajuh ha kaba ïadei bad ka CAA, ka BJP kala buh ha ka Manifesto bad dei namar kane ka daw ba wat lada ki jingpyrshah ki jur ha ka ri India baroh kawei, ka BJPkam sngap bad ka ïaid beit shakhmat.
Sa kawei ka mat ïaleh elekshon kaba lah ban pynkhih ïa ka ri India bad kata kadei ka Uniform Civil Code ba ka BJP kam pat pyntreikam.
Hynrei kane ka mat ruh ka la poi ha Rajya Sabha lyngba ka Private Member’s Bill kaba ym slem ïa kane ka Bill yn sa rah ban ïatai ha ïingdorbar Thawaiñ jong ka ri India.
Hynrei haba phai sha kane ka jylla pat, kibabun ki Party kim ju treikam satia katkum ki Manifesto wat hadien ba ki la wan ha ka bor synshar bad dei namar kane ka daw ba ki paidbah nongjied ruh kim ju da salia than ïa kita ki Manifesto, hynrei ki jied beit katkum ka jingsngew jong ki bad bun don ruh ki jaka ba ki jied ïa ki nongmihkhmat jong ki haba ki ïoh pisa ne ba ki sngew ïoh jingmyntoi shimet ïalade.
Shillong, Rymphang 06 : Ka West Jaintia District Sports Association kaba la pynïasoh bad ka Meghalaya Athletics Association (MAA) ka la jied ïa ki san ngut ki nongïalehkai Athletics kiban mihkhmat ïa ka jylla Meghalaya sha ka lympung ïalehkai ha Patna, Bihar kaba la tip kum ka 18th National Inter District Junior Athletics Meet (NIDJAM).
Katei ka lympung kan sdang naduh ka 10 tarik haduh 12 tarik mynta u Rymphang.
Ha katei ka lympung kin don haduh 500 tylli ki District na kylleng ka ri India kiban sa ïashim bynta.
Ki san ngut ki nongïalehkai kiba la shah jied ban leit mihkhmat ïa ka jylla sha katei ka lympung ki kynthup u Dayoophika Rymbai uban sa ïakhun ha ka 1600 meters,Wailuti Lyngdoh Shot Put, Damang i Lyngdoh 160 meters, Ram Shylla 1600 meters bad Iohiksan Lyngdoh ha ka 80meters, bad baroh kidei ha ka jingïalehkai jong ka kyrdan U-16.
Ïa kane ka kynhun yn ïalam da u Bah Pleasantly Synnah kum u Coach bad Manager.
Na ka liang ka Meghalaya Athletics Association lyngba u Bah Finaly L Pariat uba dei u General Secretary, ka ai khublei ïa ka WJDSA kaba leit ban ïashim bynta bad kyrkhu kyrdoh ïa baroh ki nongïalehkai ba kin ïoh kheit ïa u soh jong ka jingjop.
Shillong, Rymphang 06 : U Samla Lambokstarwell Marngar ha ka 4 tarik Rymphang 2023 u la ïoh ban leit pynhap pyrda noh ïa ki ar tylli ki lympung ba la pynïaid da ki ar tylli ki shnat treikam kiba hap hapoh ka jingpeit jong ka KSU Mawlai Circle.
Ha ka nohphai sngi utei u Samla Rangbah u la ïoh ban leit kum u Kongsan ban pynhap pyrda noh ïa ka Mawlai Nongkwar Inter dong Knockout Football Tournament ba la pynïaid da ka KSU Mawlai Nongkwar Unit kaba la sdang naduh ka 10 tarik Kyllalyngkot 2023 ha ka jingïa synran u samla Mac Iver Thabah Vice- President KSU Mawlai Circle.
Ha katei ka Tournament lawan ïashim bynta da 22 tylli ki kynhun na ki dong bapher bapher kiba don ha ka Shnong Mawlai Nongkwar, ki kynhun kiba poi ban ïaknieh ïa ka nam lahduh ka long ka Kongrit Lyngkot FC pyrshah ïa ka Block 2 ha kaba ka Kongrit Lyngkot FC kala ïoh ban rah ïa ka nam lahduh da kaba pynliem ïa ka Block 2 da 2-1 kol bad rah ïa ka song pisa ba 15,000 tyngka ha ryngkat bad ka Trophy katba ka Block 2 ka la khung ïa ka song pisa ba 10,000 tyngka ryngkat bad ka Trophy.
Hashwa ban sdang ka katei ka jing ïaknieh nam lahduh ka la don shwa ka jing ïalehkai paralok hapdeng ka KSU Mawlai Circle pyrshah ïa ka KSU Mawlai Nongkwar Unit ha kaba ka KSU Mawlai Circle ka la ïoh ïa ka nam jop bad ïohrah da 2 tylli ki syiar.
Haka por janmiet na ka liang utei u Nongïalam ba Rangbah jong ka Seng u la ïoh ban leit pynhap pyrda noh sa ïa ka Mawlai Syllaikariah Week ba la pynïaid da ka KSU Mawlai Syllaikariah Unit kaba la sdang naduh ka 31 tarik Kyllalyngkot 2023.
Ha katei ka sngi la synran ïa u Kongsan da u samla Biangbor L.
Paliar President KSU Mawlai Circle uba dei ruh u Vice-President jong ka KSU Sengkmie kum u Symbud Kongsan.
Haba ai jingkren ha kitei baroh ar tylli ki lympung na ka liang jong u Kongsan bad ki Symbud Kongsan kila pynpaw ba kum ka Seng hi ka ju kyntu ïa manla ki shnat treikam ban kin pynlong ïa kiba kum kitei ki lympung kaban long shi bynta ban ai mynsiem ïa ki hep barit bad ki khun Samla bad ruh kan long ka jing ai rynsan ïa ki ba kin pyni ïa la ki sap bad khamtam eh ba kan long ka jing bunkam ïa ki jabieng jong ki bad ba kin lait na ka jing pynleit jingmut ha kiei kiei kiba sniew bad kiban long ka jing ma ïa ka Shnong ka thaw ka imlang ka sahlang bad khamtam eh ïa ka Ri bad ka Jaidbynriew hi baroh kawei.
Shwa ba kin shong bad pynkut ïa la ki jingkren naka liang kitei ki nongïalam kila ai ka jing ïaroh ïa kitei ki ar tylli ki shnat treikam kiba la trei shitom met bad mynsiem ban pynlong ïa kitei ki ar tylli ki lympung ïakob kaba jop bad ïaid beit ïaid ryntih.
Kane ka long katkum ka Kyrwoh na u Samla MacDonald Jitem Publicity Secretary KSU Mawlai Circle.
Nongstoiñ, Rymphang 6: U District Election Officer (DEO) jong ka West Khasi Hills bah Garod LSN Dykes IAS u la pyntip ba kum shi bynta ban khang ïa ka jingpynkheiñ ïa ka Model Code of Conduct (MCC) ha ka por Election, ka cVIGIL mobile app ka dei kawei na ki rukom ban ioh ban peit bniah ïa kine ki kam beaiñ.
Ban pyndonkam ïa ka cVIGIL mobile app, u la kyntu ban bud ia kine ki jingbthah da kaba Download ïa ka cVIGIL mobile app na ka Google Playstore lane Apple Store, click bad upload ïa ka dur lane video, ban pyntip ïa kino kino ki kam beaiñ ba ïadei bad ka election hapoh khyndiat minute haba ïohi bad ki Flying Squad kin sa leit ban tohkit ïa kane mar mar.
Mawkyrwat, Rymphang 06: Sa ki 5 ngut ki kyrtong ki ban sa mih madan ban ïa khun ha kane ka MLA Election jong u snem 2023 kiba dei na ki ar tylli ki konstitwensi mynta ka sngi ki la ïoh ban pyndep ïa ka jingthep kyrteng ha ki Returning Officer, South West Khasi Hills District.
Ki 5 ngut ki kyrtong ki kynthup, na ka 36 – Mawkyrwat Constituency ki don 4 ngut kata u bah Banpynskhemlang Wahlang u kyrtong shimet, u bah Renikton Lyngdoh Tongkhar na ka United Democratic Party (UDP), u bah Sounder Strong Cajee na ka Trinamool Congress Party (TMC) bad ka kong Bity Jyrwa na ka Bharat Janata Party (BJP).
Katba na ka 35 – Ranikor Constituency don tang uwei kata u Martin M.
Danggo na ka Bharat Janata Party (BJP).
Haba kren ha ki lad pathai khubor, na ka liang ki kyrtong ki la pyni bad pynsngew ïa la ki jong ki jong ki jingthmu haba ki thmu ban ïaleh ïa kane ka MLA Election jong u snem 2023 da kaba ki la ïathuh ba ki don ban wanrah ïa ka roi ka par hapoh jong ka dong ka thaiñ, naduh ki lynti ki synkien ïa kaba ki paidbah ki la angnud naduh mynshwa, ki jaka sumar kiba biang, ka rep ka riang kaba paka, ki jaka pule kiba biang, ka ïoh kam ka ïoh jam jong ki samla lyngba ka jingthmu ban wanrah ïa ki shlem ai jinghikai kiba biang.
Ki la pynpaw ruh ba ha kane jingïakhun hi ym lah ban ong la ki poi ne em ha ka thong, pynban ka shong ha ka jingstad jong ki nongjied ban ai ïa kata namar ka jingïaleh hi ym lah ban ong bad don pat ki kyrtong kiba ong ba ngi la dep ban pynkhreh bha naduh ba sdang kumta ki kyrmen ban jop beit ha kane ka jingïakhun, don pat kiba ong ba ka party jong ki kan sa lah ban thaw ruh ïa ka sorkar ha kane ka elekshon ba mynta da kaba jop kham bun ki kyrtong.
Mawkyrwat, Rymphang 06: Ka Seng Samla jong ka Hima Langrin ha ka 4 tarik u bnai Rymphang, 2023 kum shibynta ban ai mynsiem ïa ki samla ba lah leh bha bad ïoh ïa ki percentage kiba kham hakhmat eh ha ki jingïaleh eksam bapher bapher bad ruh kum ka jingpynktik bad pynrung ïa ka mynsiem jong ka jingïakhun ha kiwei pat ki bynta, ka la ïoh ban pynkup burom ïa ki 15 ngut da kaba ai ki khusnam ne momentous, ki jaiñ kordor, ka riam tynrai khasi bad ka pisa kum ka jingkyrshan lem ia ki.
Kane ka jingleh burom, watla ka long kaba khyndiat ruh hynrei ka long pat kum ka dak jong ka jingaimynsiem ba kin nym kynran hynrei ki dei ban ïa khun beit lada ki ïa kynduh ïa ki jingeh, namar lada ki trei shitom ryngkat ka jingkut jingmut kin poi beit sha ka thong.
U President jong ka Seng Samla jong ka Hima Langrin, u bah P.
S.
Lyngdoh haba kren ha ka jingïalang u la ai ki ktien ai mynsiem ryngkat ki jingkyntu ba ki kum ki samla pule kin nang ïai trei shitom bad leh bha shuh shuh bad kim dei ban hun noh tang ïa kaei ba ki la ïoh mynta.
Ha kajuh ka por u la pynpaw ruh ïa ka jingsngewsarong ïa ka dong ka thaiñ baroh kawei ba na ka Hima Langrin mynta ki sei ïa kawei ba wan ha ka kyrdan kaba saw ne 4th Position hapoh ka skul bah NEHU ha ka subjek Mathematic bad ka la ïoh 81% ka samla Balasiewdor Nonglang bad kane ka long shisha ka khubor ba sngewtynnad bad sngewsarong ba ki samla na ka dong ka thaiñ ki la paw shakhmat ha ki skul bah hapoh ka jylla bad ka ri India.
Shuh shuh u la kyntu ïa ki samla ka dong ka thaiñ ba kin long ïai long kiba trei shitom kham bha namar ban poi sha ka thong donkam ïa ka “jingkut jingmut, ka jinglen lade bad ka jingtrei shitom ba ngin ïoh ban kheit ïa uta u soh ba thiang ha jingim jong ngi khamtam ha lynti ïaid jong ngi kum ki samla pule", u la ong.
U Pa’iem khynnah ha ka jingkren jong u, u lah kyntu ba ki khun samla ki dei ban long kiba trei shitom minot namar ym don da kawei pat ka spah ba kham khraw ban ïa ka jingnang jingstad.
“Ka spah ka bym ju rngad ne yn ym don ba lah ban tuh noh lane ban lute noh ïa ka spah jong ka jingnang jingstad kaba phi ïoh lyngba ka jingtrei shitom bad minot", ong u Pa’iem khynnah ka Hima Langrin Onanstar Syiemïong.
Ha kane ka sngi pynkup burom la sakhi lang da ki kmie ki kpa jong ki khynnah ba wan shakhmat ha ki kyrdan pule ba pher bapher.
Nongstoiñ, Rymphang 6: U Deputy Commissioner jong ka West Khasi Hills bah Garod LSN Dykes IAS, u la pyntip ba la thaw ïa ka District Level Grievance Committee, West Khasi Hills District kaba kynthup ïa u Deputy Commissioner kum u Chairman, Superintendent of Police, SDO (Civil) Mawshynrut Sub-Division, District Transport Officer, Divisional Mining Officer bad nongmihkhmat jong ki sengbhalang kum ki Member jong kane ka Committee.
Lada ïoh ïa ki jingujor na kino kino ki briew, ki kynhun briew, ki Association lane Department, kane ka committee kan pynbeit ïa ki jingujor kloi katba lah kata hapoh ka 15 (khatsan) sngi bad ban pynpoi sha ka sorkar lyngba ka Mining & Geology Department man la u bnai.
Khliehriat rymphang 6: Ki don haduh ar phew lai ngut, kynthup, kynthup ki nongkitkam bad ki dkhot jong ka National People’s Party na ka 5-Sutnga Saipung Constituency kiba la mih noh mynta ka sngi na ka party NPP bad ong ba kin sa don shuh shuh kiwei ruh ki ban sa mih noh na ka party, ki la pynpaw ba ka jingmih noh jong ki ka dei na ka daw ba kim don ka jingiasgewthuh jingmut bad kad kyrtong, ka kong santa Mary Shylla.
Na ka liang u President jong ka NPP East Jañtia Hills District, u Dr J.
W.
Dkhar, uba la bat ruh kum u President naduh bas dang ka NPP ha East Jaintia Hills District, kata naduh u snem 2018, u la pynpaw ka jingsngew khia bad ong ba “Naduh u snem 2018 ter ter ngi la pyrshang bad ngi la trei shitom bad ngi ïohi ruh ba ka party ka la kiew bad ka la roi bha, hynrei, sngew diaw pat ban ong ba kum ki nongmitkam jong ka party ngi hap iehnoh ïa ka kam na ka party, hadien ba ka party ka la ai tiket ïa ka kyrtong, ngim don ka jingpyrshah ïa kata ka jing ai tiket ïa ka, hynrei tang kawei ka long ba ngim don ka jingsngewthuh jingmut bad kane ka kyrtong"U la ong ruh ba kine kiba mih jong ki na ka party NPP mynta ka sngi, kim don kano kano ka daw bad ki nongïalam bad ki dkhot jong ka NPP Khliehriat Constituency, hynrei tang bad ka Sutnga Saipung Constituency.
Kumjuh ruh, u President jong ka NPYF ( Youth President) East Jaiñtia Hills District, u bah Grimlang Dkhar, u la ong “Nga pynpaw ka jing sngewsih ba baroh shikato ngi la don bad ka party, nga sngewthuh jingmut bad ki nongïalam na ka Central Body, ngi la lah ruh ban thaw shibun tylli ki circle, kawei ka Narpuh Circle, ka Saipung Circle, Sutnga Circle, ngi la shim khia ruh ban pynkhlaiñ bad pyniar ïa ka kam, hynrei kaba sngewsih pat ka long ba hadien ba na ka liang ka party ki la pynskhem ïa kane ka kyrtong.
ka Santa Mary Shylla, hynrei ha ka jingïalam jong ka kum ka kyrtong pat kam don kata ka jingïadei jingmut bad ngi ki nongtrei jong ka party, kam kwah ruh ïa ngi ba ngin don bad ka, ha ka jinsghsiha ha ki snem kiba la leit ngi la ïatrei shitrhem na ka bynta ka party hynrei ma ka pat ka jngai na ngi, nga la ïakynduh bad ka ban iakren sngewthuh jingmut hynrei na kaei ka daw kam kwah ban iatrei bad ngi, kumta da kawei ka jingmut ngi la rai ban mih noh na ka party bad kin sa dang don shuh shuh ha kine ki sngi ki ban wan, kiba sa mih noh na ka NPP.
Ki nongkitkam bad ki dkhot kiba la mih na ka NPP Sutnga Saipung Constituency, ki kynthup u President NPP East Jaiñtia Hills District, u Dr J.
W.
Dkhar, General Secretary, u bah Monlang Ladong, Assistant Secretary, u bah Kormon Bamon, u President NPYF (Youth President East Jaiñtia Hills District), u bah Grimlang Dkhar, Vice President, NPYF, u bah Kmai Tangliang,General Secretary, NPYF, u bah Aibor Sukhlain lem bad ki khat phra ngut kiwei pat kiba dei ki dkhot jong ka NPP Sutnga Saipung Constituency.
Nongstoiñ, Rymphang 6: U kyrtong shimet na Rambrai kata u Bah Francis Pondit Sangma u la ong ba kumba long mynta hi, jan baroh ki nongkyrshan na ki paidbah Garo ki kwah ïa u ba un jop beit ïa kane ka elekshon, namar ki kwah ba un ai ka jingshakri kaba khambha na ka bynta jong ki.
U la ong ruh ba u angnud ban ïoh ïa ka symbol helicopter, auto rickshaw hynrei napdeng kine u kwah hi da ka auto rickshaw ban long ka symbol ha kane ka elekshon ban wan.
U la ong ruh ba wat ki paralok khasi na Rambrai ruh kum na Nongtrai, bun kiba kyrshan ïa u bad u kyrmen ban jop ïa ka elekshon.
U nongïaleh pyrshah ïa u dei u Bah Kimfa Marbaniang.
Na ka liang u Bah D.
Jyndiang na ka party BJP u la ong ba bun na ki skhim dei hi kiba la wanrah beit na central ban pyntreikam hapoh ka jylla.
Hynrei ka jylla ka shu ap beit katba phah na Delhi.
U la ong ruh ba ka party na Nongstoiñ ka la pyrshang ban ai jingmut sha ka state level halor ki 9 tylli ki mat kiba kongsan na ka bynta ka ri bad ka jaidbynriew.
Nalor nangta u la ong ruh ba ha ka jingïadei bad ka jingngeit niam, ka BJP hi ka ai laitluid sha baroh ban mane Blei katkum ka jingmon jong ki nongshong shnong.
U Bah Justin G Momin kyrtong na ka AITC u la ong ba ka Mawshynrut ka dei ka Constituency kaba la shu ieh shrah da ki bun phew snem, lada ïa nujor bad kiwei pat ki constituency.
Ki samla bad ki nongrep ki mad ki jingeh, namar ym don ba phai khmat sha ki.
Halor kine ki jingeh u ong ba ka AITC ka shim mynta ïa ka jingkitkhlieh ba lada kan jop bad wan ha ka bor, kan peit kyrpang ïa kine ki jingeh jong ki paidbah Mawshynrut.
U skhem ruh ïa kane ka party hapoh ka jingïalam kaba stad kum u Dr Mukul Sangma uwei na ki nongïalam ba stad hapoh ka jylla, ba ka lah ban ai ka lawei ba phyrnai na ka bynta ka jylla hi baroh kawei.
U Bah Bobby Kharshandi kyrtong party Voice of the Peoples Party, u la ong ba ka jingangnud ka long ban wanrah ïa kata ka synshar kaba khuid, ka jingsynshar kaba ym noh shilliang shano shano hynrei kaba ai jinghun sha baroh ki paidbah, kata la ka long ha Nongstoiñ Constituency ne wat ha ka jylla hi baroh kawei.
Nongstoiñ, Rymphang 6: U kyrtong ka HSPDP Nongstoiñ Bah Sanjied Kynsai Shangrit u la long uwei na ki kyrtong ban pyndep ïa ka jingleit thep kyrteng ïalade na ka bynta ka elekshon MLA ban wan.
Haba kren sha ki lad pathai khubor hadien ba la dep thep kyrteng, u la ong ba ka thong hi ka long ban wanrah ïa ka rukom synshar khaddar kaba khuid ba suba, ka synshar khaddar ka bym noh tarajur lada dei ïa u rit ne u khraw, lane ïa u riewspah bad u ba duk.
U la ong ruh ba ha ka jingïadei bad ka Nongstoiñ Constituency, u angnud ba ki samla kiba dei ka lawei jong ka dong ka thaiñ kin kiew irat shajrong ha baroh ki liang.
U dang ong ruh ba ai ba kita kiba dei hok ban ïoh ïa ka kam ka jam lane ïa ki lad jingïarap kin ïoh shwa, ym ban shu jied briew kyrpang lane leh shilliang ïano ïano.
U la ong ba lada ki paidbah ki jied ki mon ïa u ban mihkhmat, ka dei ka kamram jong u ban peit ba ki samla kim dei shuh ban ïa ap tang ka kam sorkar.
Hynrei, ban phai sha kiwei de ki lad ki lynti kamai, kata kum ka kam jngohkai pyrthei bad kiwei.
U la ong ruh ba kumba u maieit Hoping u la seng nongrim ïa ka HSPDP ha ryngkat u kpa jong u, ma u ruh kum u khun un ieng skhem ha ka nongrim na ka bynta ban ïada ïa la ka iktiar jong ka ri bad ka jaidbynriew.
U la pynpaw ruh halor ki mat ba u Maieit Hoping u la ieng ïaleh, kita ki long ban dawa Khasi Jaiñtia State ryngkat u pud u sam ba thikna, ban pyrshah tih Uranium, bad kiwei kiwei de ki mat bad ki ishu jong ka jaidbynriew, ïa kaba la buh ha ka manifesto jong ka party lah da ki bun bun phew snem.
U Bah Methodios Dkhar kyrtong HSPDP na Mawshynrut u la ong ba um shym ieng ban ïakhun kyrpang ïano ïano hynrei u ieng halor ka nongrim lyngba ki paidbah ba ki kwah ïa u.
U la ong ba haba im ha ka synshar paidbah hi hap ban sngap ïa ka nongrim jong ki paidbah bad kumba long mynta hi, ki paidbah Mawshynrut ki don syndah bad ka party HSPDP.
U da sngew skhem ruh ïa ka sur na ki paidbah bad dei na ki paidbah kiba kwah ïa u ban ïaleh na kane ka party.
U la ong ruh ba haba bishar bniah ïa ka nongrim jong ka party HSPDP, ka ïahap tarajur bha ban ïaleh na kane ka party, namar ki nongrim kiba don ha ka, ki long kiba ïa dei dur bad donkam ha kane ka juk kaba mynta.
Nalor nangta u la ong ba ka thong hi ka dei kaei kaba ki paidbah ki angnud, kata ka long ka synshar khaddar kaba khuid ka kamai kajih kaba bit ba biang.
Lada ïakren ïa ka roi ka par lei lei, ka Mawshynrut ka dang donkam shibun bah ki lad ki lynti lada ka dei ïa ka koit ka khiah lane ka pule puthi.
U President rangbah ka party bah K.
P Pangniang hadien ba la pyndep ka jingthep kyrteng, u la ong ba ka jingmih jong u ban mih ïaleh biang ïa ka elekshon ka dei ka jingdawa jong ka Constituency, ka jingdawa jong ka party, ka ri bad ka jaidbynriew.
U la ong ruh ba watla ka HSPDP ka la don ha ka sorkar MDA, hynrei sngewsih ba ïa ka ishu jong ka party kaba ka la ïai tynruh man ka por lyngba kane ka sorkar, kam shym la poi sha ka jingpynkut.
Wat ka wat ba nyngkong jong ka jingpynbeit pud ruh dang leh tang khyndiat.
Hynrei, ïa ka Langpih lei lei kaba dei ka bynta ba kongsan tam, ym pat shym la lah satia wat tang ban ktah khyndïat ruh.
Kaba mut ba ka kam pynbeit pud hi kam shym pat poi sha ka thong.
Ha kaba ïa dei bad ka jingpynïasoh bad ka sorkar thymmai, u la ong ba hap ban bishar bniah kaba kum kano ka sorkar kaba lah ban ïatreilang, kaba ïa hap bad ka manifesto jong ka party, kata ban ïoh ban pyntreikam ïa ki policy kiba ïa dei bad ka jinglong trai ha ka khyndew ka shyiap kumba ki trai muluk ki long trai.
Jowai, Rymphang 06: Ka jingwan thep kyrteng jong ki kyrtong bapher bapher napoh ka West Jaiñtia Hills kala nang shongshit shuh shuh, haba mynta ka sngi nyngkong ki kyrtong MLA na ka bynta ki 4 tylli ki Constituency kiba kynthup ïa ka Nartiang, Jowai, Raliang bad Mowkaiaw kiba wan thep kyrteng ki don haduh 12 ngut, katba ha Amlarem Sub-Division ki don 4 ngut.
Kine ki kyrtong na ka 1-Nartiang Constituency ki long u ma Dawan Lyngdoh na ka seng UDP, ma Emlang Laloo na ka seng Congress, ma Rimiki Sari na ka BJP bad ma Generous Pasleiñ kum u kyrtong shimet, na ka 2- Jowai Constituency ki kynthup ïa ma Awhai Andrew Shullai na ka AITC, ma Moonlight Pariat na ka UDP bad u ma Daniel Dan na ka Congress, na ka 3-Raliang ki long ma Lakhon Biam na ka BJP, ma Robinus Syngkon na ka AITC, ma J.
Treilang Suchiang na ka UDP, na ka 4-Mowkaiaw ki long ma Nehemayah Tyngkan na ka INC bad ma Habahun Dkhar na ka NPP.
Katba na ka 7-Amlarem Constituency kiba wan thep kyrteng mynta ka sngi ki long ma Lahkmen Rymbui na ka UDP, ma Stephanson Mukhim na ka NPP, ma Arbiang Kam Kharsohmat na ka Congress bad u ma Aiban Gashnga na ka AITC.
Na ka liang baroh kine ki kyrtong haba kren sha ki lad pathai khubor hadien ba la dep ban thep kyrteng kila pynsngew ïala ki jong ki nongrim ba skhem bad ki jingangnud jong ki ban ai ka jingshakri ki paidbah.
Nongpoh, Rymphang 06: Namar ka jingtuid jong ki paidbah nongkyrshan ka UDP sha ophis u Deputy Commissioner ka Ri-Bhoi haka sngi ba 4 ngut ki kyrtong ka UDP ka Ri-Bhoi naduh u Bah Mayral Born Syiem kyrtong ka UDP Nongpoh, Bah Badhok Nongmalieh kyrtong na Jirang, Bah Baiahunlang Makdoh kyrtong na Mawhati bad u Bah Sunshine Makri kyrtong na Umsning, ki leit ban thep kyrteng mynta ka sngi hakhmat ki Returning Officer bad lyngba jong kane ka sngi la sakhi ruh pat ba ka la wan rah jingdheng kali kaba jur shipor ha baroh ar liang ka surok bah National Highway jong ka sor Nongpoh namar ka jingtuid jong ki kali kiba wah ïaki lama UDP naduh ki kali ar shaka.
La sakhi ruh katei ka jingdheng kali ba shipor kala sdang naduh ka thaiñ Pahamsyiem namar ki nongkyrshan jong ka UDP kila leit ban ïeng shuwa ha khmat ka ophis jong u Bah Mayral Born Syiem u ba dei u kytrong jong ka UDP Nongpoh Constituency ban pynpaw ïaka jingkyrshan ïa kitei ki kyrtong ka UDP bad ki la leit ruh ban synran lang shaduh ophis u Deputy Commissioner ka Ri-Bhoi ban ap haduh ba kin da dep thep kyrteng.
Khliehriat Rymphang 06 : Ki ar ngut ki kyrtong jong ka party BJP kiba kynthup u bah Krison Langstang, uban ïakhun na ka Sutnga-Saipung Constituency bad u bah Yesbha Chyrmang, u ban ïakhun na ka 6- Khliehriat Constituency, mynta ka sngi ki la wan ban thep kyrteng (nomination) ha ki Returning Officer ha ophis u Deputy Commissioner ka East Jaiñtia Hills District ha Khliehriat.
Haba kren sha ki pathai khubor, u kyrtong na ka 6-Khliehriat Constituency, u bah Bhayes Chyrmang , uba shnong ba sah ha Ladrymbai, u la pynpaw ïaka jingangnud jong u ban kyntiew ym tang ïaka constituency, hynrei ban kyntiew ïaka district hi baorh kawei, ban wanrah ruh ïa ka roi ka par, u la kular ruh ba lada ka BJP kan wan ha ka bor khlem pep ki paidbah kin sa ïoh biang ka lad ban tih dewïong, ban khaiï dewiong kumba ju long mynshwa, namar naduh ba khang ïa ka kam khaiï bad tih dewiong, ka la don shibun ka jingshah ktah ki paidbah ha kiba bun ki liang, ka la ktah ruh ïa ka ïoh ka kot.
Shuh shuh, u bah Yesbha Chyrmang, u la kren bun kiei kiei kiba ka district ka dang donkam, kum ki skul, ki college, ki jaka ai jingsumar, kum ki hospital, da kaba kynthoh ruh ba kane ka hospital kaba don mynta ruh ka long tang ka kyrteng hynrei ka dang don shibun bha ki jingduna ha ka rukom ai jingsumar ïa ki paidbah ka thaiñ, kumjuh ruh ki surok, ki lynti ki syngkien, u la ong ba dei tang ka party BJP kaba lah ban wanrah ïa ka bha ka miat, ka roi, ka par, u la kren ruh shaphang ka byntreikam bha ka skim shna ïing ïa kiba duk kaba dei ka skim ba la pyllait da u N.
Modi, “U myntri rangbah ka ri, u N.
Modi, u ong ba ha poh India uwei pa uwei u dei ban ïoh ka ïing shong iing sah, khamtam kito kiba duk, ki dei ruh abn ioh ïa ka bam ba biang, kumta dei ban jied ïa ka party BJP, lada ngi na kyndong ngi shai, baroh ka ri India kan shai, lada ngi na kynodng ngi dum, baroh ka ri India kan dum" pynkut u bah Chyrmang.
Kumjuh ruh, u kyrtong jong ka BJP na ka 5 Sutnga-Saipung Constituency, u bah Krison Langstang, uba shong ba sah ha shnong Jalaphet Bri Sumer, u la ong b aka jingmih jong u ban ïakhun na ka party BJP ka dei namar ba u iohi ba dang don shibun ki jingduna hapoh ka constituency, naduh ki jaka ai jingsumar, ki surok, ki lynti ki syngkien bad bun kiwei kiwei ruh, bun ruh ki skim kiba wan na ka sorkar BJP ki shu sepei bad ki shu jah rngai,, u la kyrpad ïa ki paidbah jong ka 5- sutnga saipung consty ba kin sngewbha ban kyrshan lem ïa ka BJP, namar dei tang kane party kaba lah ban wanrah ïa ka roi ka par, kaba lah ban ai ïa ka jingthrang jong u paidbah bad ka ban pynkiew ïa ka lawei.
Nongpoh, Rymphang 06: U Bah Marshal Dkhar, uwei na u nongkyrshan ba la rim ka UDP na Mawhati Constituency bad uba shong ba sah ha ka shnong Mawlyngkhung mynta ka sngi u la pynthikna ïa lade ba u la wan ban kyrshan ïa u kyrtong ka BJP Mawhati Constituency halor ka nongrim ba u iohi jngai ba u kyrtong ka BJP, u Dr.
Evarist Myrsing u dei u samla uba la biang pura ban long u nongïalam na Mawhati Constiteuncy.
Kine ki jingshisha ba u Bah Marshal Dkhar kum u rangbah bad u nongkyrshan ba la rim ka UDP na Mawhati Constituency, ka la paw ruh mynta ka janmiet ba ki nongïalam ka BJP ki la pdiang sngewbha ïa u sha ka party BJP ba un ai kata ka jingkyrshan na ka bynta u Dr.
Evarist Myrsing kum u kyrong ka BJP na Mawhati Constituency ha ka jingïalang kaba la long ha ka ophis treikam ka BJP ha Nongpoh.
Ïa u Bah Marshal Dkhar la pdaing sngewbha ruh da u President ka BJP Ri Bhoi, u Bah Skhem B.
Swet lem bad u Presdident ka BJP Mawhati Mandal, u Bah Shanbor Rympei lem bad u kyrtong ka BJP Mawhati, u Dr.
Evarist Myrsing bad kiwei kiwei ki nongïalam ka BJP na Mawhati.
Kumba la pynpaw da u Bah Marshal Dkhar, ka daw kaba u la wan ban kyrshan ïa u Kyrtong ka BJP, ka dei namar ba u sngewïahap bad hun ïa ka nongrim jong une u samla bad u don ruh kata ka jingiohi jngai b aune u samla lada u wan ha ka bor un lah ban wan rah kata ka jingkylla ha ka Mawhati Constituency.
U Bah Marshal Dkhar u la pynpaw ruh da kaba ong ba u la dei u nongkyrshan bad nongïalam ka UDP ba la rim bha ha Mawhati naduh ki snem 1972 bad ha kane ka kynti u la wan ban kyrshan noh ïa u Dr.
Evarist Myrsing kum u kyrtong ka BJP halor ka nongrim ba u don ka jinghun bad ka jingshaniah ba une u samla u dei u samla uba ba la biang ka kyrdan bad ruh ba u la kot bor ban long uta u nongïalam paidbah na Mawhati Constiteuncy.
Na ka liang u Kyrtong ka BJP Mawhati, u Dr.
Evarist Myrsing bad u President ka BJP Ri Bhoi, u Bah Skhem B.
Swet ha kane ka sngi ki la pdiang sgnewbha ïa une u Rangbah ban ai ka jingkyrshan ïa ka BJP na Mawhati bad ki la pynpaw ruh ka jingkmen ban don kum une u rangbah uba don ka jingiohi jngai ban wan kyrshan ïa ka BJP namar lait tang ka BJP kaba don ïa ka bor ha ka sorkar pdeng kaba lah ban wan rah ïa jingkylla ha Mawhati Constituency, kaba dei ka Constituency kaba dang sahdien ha Ri Bhoi.
Nongpoh, Rymphang 06: Katba ki sngi ki la dang jan ban poi noh sha ka sngi ban pynthymmai ïa kita ki nongmihkhmat sha ka ïing Dorbar Thaw aiñ ka jylla, ki kyrtong na ki party bapher bapher ki la dang bteng ban thep kyrteng na ka bynta ban pynthikna kum kita ki kyrtong kiba ki thmu ban aireng ha kane ka election 2023 hapoh ka jylla.
Sa tang shi sngi ba ka election commission ka ri India ka la ai por ban thep kyteng ïa ki kyrtong hapoh ka jylla ka ban sa kut noh ha ka 7 tarik u Rymphang 2023 bad na ka Ri Bhoi District ki kyrtong kiba la lah ban pyndep na ka bynta ban thep kyrtong mynta ka sngi ki la poi kumba 10 ngut ba kynthup ki kyrtong na ki party bapher bapher.
Kitei ki kyrtong ba la pyndep ban thep kyrteng mynta ka sngi ki kynthup ïa ki saw ngut ki kyrtong na ka party UDP ba kynthup ïa u Bah Mayral Born Syiem, MLA ka Nongpoh bad kyrtong ka UDP na Nongpoh, u Bah Baïahunlang Makdoh, kyrtong ka UDP na Mawhati, u Bah Badhok Nongmalieh, kyrtong ka UDP na Jirang bad u Bah Sunshine Makri, kyrtong ka UDP na Umsning Constituency.
Ki 3 ngut ki kyrtong ka BJP ba kynthup ïa u Bah Shanbor Ramde na Umroi, u Bah Duruth Majaw na Umsning bad u Dr.
Evarist Myrsing na Mawhati ki la lah ban pyndep ha kaba thep kyrteng mynta ka sngi kum kita ki kyrong ba pura ka BJP ban ïa khun na kitei ki constituency.
Kiwei pat ki kyrtong ba la pyndep ban thep kyrteng ki kynthup ïa ka Kong Evalyne Kharbani, kyrtong ka HSPDP na Mawhati, u Samla Baïateilang Lapang, kyrtong ka PDF na Umroi bad uwei u kyrtong shimet u Bah Osbeth B Rynjah uban ïa khun na Mawhati Constituency.
Baroh kitei ki 10 ngut ki kyrtong mynta ka sngi ki la shim ïa ka jingsmai ban long kita ki kyrtong ki ban ïa khun ha kane ka election 2023 na ki constituency kiba don ha Ri Bhoi hapoh ka jylla Meghalaya.
Khliehriat Rymphang 06: Ka kong Jhanika Siangshai, kaba shong ba sah ha Wapungskur, kaba ju bat ruh kum ka President jong ka Mahila Congress East Jaiñtia Hills District, mynta ka sngi ka la wan ban thep kyrteng ha u Returning Officer ha ophis u Deputy Commissioner ha Khliehroiat ban iakhun ia kane ka MLA election n aka 6-Khliehriat Constituency.
Haba kren sha ki pathai khubor, ka la pynpaw ba ka jingmih jong ka sha khmat ban ïakhun ïa kane ka election ka dei namar ba ka don ka mynsiem ban shakri ïa ki paidbah, khamtam eh ban ïada ia ki hok jong ki kynthei, ban ïada ruh na ka jingshah thombor bad shah ban beiñ ki kynthei.
Khliehriat Rymphang 06 : U bah Vincent.
H.
Pala, uba dei ruh u MP jong ka Rajysabha, uba dei ruh u nongïalam ba radbah jong ka party Congress hapoh ka jylla, mynta ka sngi, u la wan ban thep kyrteng (nomination) ha u Returning Officer ha ophis u Deputy Commissioner ha Khliehriat bad un ïakhun ïa ka Meghalaya Legislative Assembly Election na ka 5-Sutnga Saipung Constituency, na ka party Congress.
Haba kren sha ki pathai khubor, u bah V.
H.
Pala, u la ong ba, “ Ka jingkwah jong nga ban ïaleh ïa kane ka election mynta ka dei namar ba nga iohi ïa ka jingduk jing jynjar ki briew kiba hapoh kane ka constituency bad ki kam, ki jam ruh ki la shu shah knieh noh, la ka dei ha u dewiong ne ha u maw shun, kumjuh ruh ki nongrep, na kata ka daw ka pynpyrkhat ïa nga ba ngan phai sha ki paidbah, ki paradoh para snam lada ki ailad ba ngan wan, ba ngan dup ioh ka lad ban sahkri ïa ki paidbah," u la ong ruh ba ynda u wan ha ka bor, un peit bad iarap ïa kito kiba duk kiba donkam shisha ïa ka jingiarap, haba kren shaphang ki lad iohkam iohjam, utei u kyrtong u la ong ba “ngi hapoh ka congress ngi la pyrkhat ïa ka iohkam iohjam jong ki briew, kumba long mynta ka jingdonkam bor ding electric hapoh Meghalaya ka long haduh 650MW, hynrei ngi don tang 350 MW, dang donkam shuh sa 300MW kaba ngi khlem lah ban pynbiang, na kata ka daw ngi buh thong ban shna bun tylli ki dam, ngi buh thong haduh 500 MW, ngin shna ki project bad hangne da ki hajar ngut ki khynnah samla ki ban ïohkam ïoh jam, ngin wahrah ruh ïa ki karkhana, ym dei pat kum kito ki karkhana kiba pynjakhlia, kum kine ki coke kumba ngi ïohi, lada buh coke ruh dei ban don ki technology kiba bha kiba lah ban pynkhuid, ki ban nym ktah ïa ka koit ka khiah, ka iohkam iohjam ka shong ha ki investment, ngin khot ïa ki call centre , ngin shna ïa ki karkhana kiba rit ba rit ruh kum kiba na ka bynta kiba rep u synsar, kiba rep soh, Kum ka District Council, ha ka jingshisha kaba lah ban ai kam da ki hajar ki briew, hynrei namar ba la jied ïa ki nongmihkhmat, ki MDC ki bym ler, ym dei ba nga kynnoh"Kawei ruh kaba u la pynpaw, u la ong ba “Lada nga wan ha ka bor, kaba nyngkong eh ka dei ba pynduh ïa kane ka bamsap, kane ka jingkhrong na kiba duk, ka jingkhrong na kiba trei dewïong, ka jingkhrong na ki ba trei mawshun, na ki nongrep, ka don ruh kane ka High Lvel, kumta lada ngi wan ha ka bor ngi dei ban peit, namar ba kane baroh ka dei ka jinglute na ki padibah".
U la pynpaw ruh ka jingsngew skhem ba da ka jingshaniah jong ki paidbah un jop bad un poi sha ka thong, da kaba ong ruh ba ki nongthep vote jong ka Sutnga-Saipung Constituency, ki dei kiba stad.
Khliehriat Rympnag 06 : U MDC jong ka Saipung, u bah Arbor Hima Darnei, lem bad ki nongkyrshan jong u, mynta ka sngi u la mih noh na ka party NPP bad ki la wan ban pynisaoh bad ka party United Domocratic Party halor ka jingthmu ban kyrshan ïa u bah Shitlang Pale, u kyrtong ka UDP na ka 5- Sunga Saipung Constituency.
Na ka liang utei u MDC, u la pynpaw ba ma u lem bad ki nongbud jong u, ki la rai ban kyrshan radbah ïa u bah Shitlang Pale namar ka jingshim khia jong u kum u nongmihkhmat uba ju peit ïa ka khia ka shon jong ka thaiñ hi baroh kawei, la ong ruh ba u bah Shitlang Pale, ha ki snem kiba la leit u la lah ban pynioh surok ha ki shnong kiba don ha ka thaiñ Saipung, ha Thuruk bad u la lah ruh ban pynioh ïa ki jingkieng ba heh ha ka wah Lunar ha shnong Khaddum bad ha ka wah Khynriam kaba don hapdeng ka surok Saibual bad Moulasei bad la khmih lynti ruh ba un sa nang ïai bud dien shuh shuh ban wanrah ïa ka roi ka par ha ka thain, kumta u bah Darnei lem bad ki nongkyrshan jong u ki la rai ban pyniasoh bad ka UDP.
Jowai, Rymphang 06: U ma Lakhon Biam haba kren sha ki lad pathai khubor ha ka sngi wan thep kyrteng jong u ha DC ophis Jowai ula pynpaw ba la donkam ban pynduh pyndam noh ïa ka Personal Interview na ka bynta ki Grade III bad Grade IV ha ka rukom thung kam thung jam hapoh ka jylla.
Shuh shuh u ma Lakhon u don ka thong ban pynshna thymmai noh ïa ka rukom thung kam thung jam lyngba ki DSC, MPSC, namar kumba long mynta hadien ka jingkhot Advertisement kala shim por kumba 4 ne 5 snem ban khot Interview bad la dei ban khot Advertisement bad Interview manla ka snem.
Ha kaba ïadei bad ba kane ula ong ba kane ka dei ka sien ba ar ban ïakhun biang ïa ka Election MLA hadien u snem 2018 uba la wan ha ka kyrdan ba ar, hynrei ka vote kaba ula ïoh kumba 8 hajar tam u kyrmen ba kan nang kiew ar shah ha kane ka kynti 2023.
Kum u kyrtong ula ong ‘La 90 percent nga la dep ban rung sha manla ki thiew ïing bad kaba kmen eh ka long ba ka jubab kaba ngan ïoh ka long ba ha kane ka kynti 2023 ka jingjop kan wan beit sha nga napoh ka 3-Raliang Constituency’.
Ula ong ba ka 3-Raliang Constituency ka dang duna bha ha ki kam pynroi kum ki lynti syngkiengbad kiba bun ki shnong kim pat ïoh surok haduh mynta, ka koit ka khiah kiba bun ki PHC la dei ban kyntiew kyrdan hynrei kila neh sah kumjuh.
Lada phai sha jingnang jingstad ki dang duna shibun ki skul ba bha, u kyrmen ynda un wan ha ka jingjop ïa ka Engineering College la dei ban shna noh katkum ka proposal kaba dei ban buh ha Thadmuthlong bad ïa kane ula thrang shisha ban wanrah hapoh ka 3-Raliang Constituency, la ong ma Lakhon.
Shillong, Rymphang 06 : U kyrtong ka UDP na Nongthymmai, Dr.
Jemino Mawthoh u la ong ba wat ha ka sorkar ba thymmai kaban sa wan ruh yn ym don ki party kiba lah ban thaw sorkar khlem ka jingsynrop lang bad ka party UDP.
Haba kren bad ki lad pathai khubor hadien ba la dep ban thep kyrteng ha kane ka sngi Nyngkong, u Dr.
Jemino uba dei ruh u General Secretary ka UDP u la ong, “Yn ym don ba lah ban thawe sorkar hadien ka elekshon khlem ka UDP.
"Nalorkata, u la ong ruh ba lada phai dien ha ka elekshon ba la dep ki jop tang hynriew ngut ki MLA hynrei ki ïoh pat ïa ka bynta kaba khraw bha ban donlang ha ka sorkar bad ban pynskhem ïa ka.
Kum u MLA barim jong ka thaiñ, u Dr.
Jemino u pynpaw ruh ka jingkyrmen ba ha kane ka elekshon MLA ka party kan ïoh ban jop kham bun ki MLA bad ïoh ruh ban ïalam ïa ka sorkar.
Kiwei pat kiba thep kyrteng na ka UDP ha kane ka sngi ki kynthup ïa u Bah Remington Pyngrope kyrtong ka UDP na Mawkynrew, Bah Mitchel Wankhar na Mylliem bad Bah Lambor Malngiang na Nongkrem.
Shillong, Rymphang 06 : Da ki hajar ngut ki paidbah ki la mih ha kane ka sngi Nyngkong ban synran ïa u kyrtong ka NPP na Mylliem, Bah Hamlet Dohling na bynta ka elekshon MLA kaban sa long ha kane ka 27tarik mynta u bnai.
Nalor ki nongkyrshan jong u Bah Hamlet, kiwei pat ki kyrtong kiba kham pyni jingbun paid ha kane ka sngi ki kynthup naduh u kyrtong ka BJP na Shillong South, Bah Sanbor Shullai bad ruh u kyrtong ka BJP na Pynthorumkhrah Bah AL Hek.
Ha kane ka sngi, ki nongkyrshan jong u Bah Hamlet ki la pynlong ka jingïaid kjat ter ter naduh Barik tad haduh ban da poi sha office u DC, Shillong.
Na ka liang u Bah Hamlet haba kren sha ki lad pathai khubor hadien ba la dep thep kyrteng u la ong ba u don ka jingsngew skhem ba sa shisien pat, ki paidbah nong Mylliem kin sa pynjop biang ïa u ha kane ka kynti ruh.
“Wat hapdeng ka jingpynthut jong u COVID haduh ar snem hynrei nga la pyrshang ban wanrah ïa ki kam pynroi ha Mylliem," u la ong.
Haba pynshai pat halor ka jingkynthoh da u kyrtong shimet na Mylliem Bah PM Syiem ba u Bah Hamlet un sa shah rem ha u khun (Conrad Sangma) kumba ma u mynshwa u shah rem ha u kpa (Purno A Sangma), utei u kyrtong ka NPP u la ong ba kitei kidei tang ki jingkren kutlad.
“Ha kaba khatduh dei ki paidbah ka Mylliem kiba jied ïa u MLA ym dei u Conrad ne Purno," u la ong.
Na ka liang u bah Hamlet haba pynshai halor ka jingdawa kiba khlem pat urlong kum ka ILP, u la ong ba kane kadei ka bynta kaba hakhmat eh ha kane ka elekshon bad kumjuh ruh ban pynïoh ïa ka jingithuh ïa ka ktien Khasi bad Garo ha ka Khyrnit kaba Phra.
Shuh shuh u la pynshai ruh ba ka jingshim ïa ka rai ban leit ïa khun noh na ka NPP kam dei satia kaba u rai marwei hynrei kadei ka rai kaba la shim da ki paidbah nongkyrshan na baroh ki shnong jong ka constituency.
Shillong, Rymphang 06: U Myntri khynnah ka sorkar pdeng ba peit ïa ka tnat Earth Sciences u Dr Jitendra Singh ha ka sngi Nyngkong u la kyntait ba ka BJP ka die ïa ka tiket kumba la kynnoh da kito ki nongïalam kiba duh tiket na ka party ban ïakhun ïa kane ka elekshonHa ka jingïakren sha ki lad pathai khubor haba wan synran ïa u Bah AL Hek ban thep kyrteng na bynta kane ka elekshon u Dr Jitendra u la ong ba ka BJP kam ju die tiket kumba leh kiwei ki party bad ka jingai tiket ïa ki kyrtong ban ïakhun ruh ka dei beit da kaba thew tarajur na ka jingtrei shitom bad ka jingdon jingkyrmen ba kin poi sha ka thong.
Haba kren halor ka jingpynkhreh ka BJP ïa kane ka elekshon u Dr Jitendra u la ong ba ka BJP kan leh bha shibun ha kane ka kynti kaba mynta ym kum ha u snem 2018.
U Jitendra u la ong ba u la thikna ba ha kane ka elekshon ka BJP kan ïoh ban thaw sorkar namar ki paidbah ka Meghalaya ki la sngewthuh ïa ka jingdonkam ban don da ka Sorkar Ar Enjin ne ka sorkar BJP ha Delhi bad ka Sorkar BJP ha ka jylla.
“Nga la thikna ba ka BJP mynta ka elekshon ka thaw sorkar marwei namar ki paidbah ki ïohi ïa ki kam ba ka BJP ha ka jingïalam u Myntri Rangbahduh ka ri u Narendra Modi ka la leh ym tang ha Meghalaya hynrei ha baroh kawei ka ri India" u la ong.
Shuh shuh u la kam ba ka jylla Meghalaya bad ka thain shathei lam mihngi baroh kawei ka kylla dur naduh ba shimti u Nenrendra Modi kum u Myntri Rangbahduh ka ri India.
U la ong ba ka jingwan ba khah khah u Modi sha Meghalaya kadei na ka bynta ban pynthikna ba ki kam pynroi ki poi sha ki kyndon kynshrot ka jylla bad sha kiba dei hok ban ïoh namar ka thong jong ka BJP ka long baka roi ka par ban kyntiew ïa u paidbah ka dei ban poi sha kiba dei hok ban ïoh.
Shuh shuh u la bynrap ba hadien 2014 ka jylla Meghalaya ruh ka la sdang kiew bha namar ka BJP ka la shim khia ban kyntiew ïa ka ïoh ka kot jong ka jylla bad dei namar kane ki kompeni ba heh na kiwei ki jylla kila wan poi sha Meghalaya na ka bynta ban wad ïa ki samla ba kin trei hapoh jong ki namar ki tip ba ki samla ki long kiba donsap.
“Ha shuwa 2014, ka Meghalaya ka la paw kum ka jylla ba jur bha ka bamsap hynrei haduh ka jingwan iuh kjat u Modi ka Meghalaya ka la paw kum ka jylla ba ban bud nuksa haka roi ka par" la ong u Jitendra.
Shillong, Rymphong 06: U kyrtong ka UDP na Pynursla uba dei ruh u nongkyrshan ba radbah jong u Bah Prestone ha kine ki snem kiba la dep u bah Anthony Kongwang u la ong ba ka jingmih noh jong u na ka NPP ban rung sha ka UDP ka dei namar um ïahap ïa ka jingtrei u MLA ka Pynursla u Bah Prestone Tynsong bad ba ka don ka jingeh thut ki nongïalam ïa u kum uwei na ki para ba ïatreilang na bynta ka party.
“U MLA jong ngi u leit mih sha constituency shisien 5 snem bad ngam ïahap ïa kane bad ha ka por khim khait ki paidbah kim ju ïohi ïa ka syrngiew jong u MLA bad nga lap ruh ba ha ka jingïatrei ha kine ki snem kiba la dep ba kam don ka jingïashaniah ba markylliang para nongïalam bad nga lei nga la shah pyni ba ki thut ïa nga," ong u bah Anthony haba kren bad ki lad pathai khubor.
“Ka Civil Sub Division ha Pynursla ka la don bad phi ïohi ba ngi hap ban wan thep kyrteng shaduh shane namar kane ka ophi kam pat lah ban treikam kumab ka dei hok wat hadien san snem ba la plie ïa ka bad kane ka jingplie ruh ka dei ka jingleh tang ban dep rukom suda ban pynthame ïa u paidbah," kynthoh u Bah Anthony.
U la ïathuh ruh ba kum u khun trai ka Riwar Mihngi u tip bha ïa ka jingeh ki paidbah ki ïa kynduh la ha kaba ïadei bad ka jaka sumar, ka pule puthi ka kamai kajih, ka ïohkam ki samla bad kiba bun ki mat kiba u la buhthong na bynta ka jingmyntoi ki paidbah ka thaiñ.
Haba ïadei bad ka jingmih ki jingkynthoh ba u dei tang u kyrtong bula ba pynïakhun da u Bah Prestone, “Lada ki sngew ba pynïeng u Bha Prestone te kyrshan beit ïa nga keiñ kata namar ka vote ba phi thep sha nga ruh ka long kumba kyrshan ïa uta uba phi kynnoh ba u pynïeng ïa nga," ong u Bah Anthony.
Shillong, Rymphang 06: U kyrtong ka AITC na Pynursla Constituency u Bah Edmund Khongngai u la ong ba ka jingmih ka jingkynnoh ba ka AITC ka dei ka party dkhar ne ka party Bengali ka pyni ïa ka jinglyngkot jingmut jong ki nongkren namar kane ka party kam dei kaba la seng tang ban shakri ïa ki paidbah ka West Bengalhynrei ïa ki paidlang ha kylleng ka ri India.
Haba kren sha ki lad pathai khubor, u Bah Edmund u ong ba ka jingjied jong u ban ïakhun na kane ka party ka dei namar u ïohi ka don ka thong kaba shai bad ka jingïohi jngai kaba beit na bynta ban kyntiew ïa ki samla ka jylla bad ïa ki nongshong shnong hi baroh.
“Nga jied ïa ka TMC namar ka dei ka party kaba khlaiñ kaban kren lang na bynta ka jaidbynriew ym kum ka NPP kaba shukor ïa ngi da kaba kyrshan ïa ka CAB ban long aiñ, nga jied namar ka don ka thong na bynta ban kyntiew ïa ka jylla bad ki nongshong shnong jong ka bad nga jied namar ka dei ka party ban kren na bynta u duk u suk," u la ong.
Haba kylli la ka jingïasoh jong u sha ka AITC u don aiu ban ong kum u nongïalam barim ka HYC halor ka jingbym ïohrung ka ILP ha ka kular elekshon ka party, “Ngim kwah ban pynlong ishu elekshon ïa kane ka mat hynrei nga kwah ban kren da kaba shai ngan dei uaba nyngkong tam ban rah ïa kane ka mat bad kum ka party ngi kloi ban tied meij wat ha Parliament ban pynlong aiñ ïa ka ILP ha ka jylla," u la ong.
Haba kylli haduh katno u don ka jingsngew skehm ba un lah ban pynleim ïa u Bah Prestone, “Nga dei u briew uba thymmai bad na ka party ruh kaba thymmai hynrei ngi dei ban sngewthuh ba nga ga don tang shivote bad ngam lah ban pynjop da lade ïa lade hynrei dei u paidbah hi ban rai bad nga sngew skhem hadien ba nga la iuh kjat lut ha ki shnong baroh ba kawei ka sur ka la mih ba ki paidbah ka thaiñ ki la kwah ïa ka jingkylla bad ka jingkylla ruh sha kaba kham bha," u la ong.
Sohra, Rymphang 6 : Ki paid nongkyrshan ka NPP ha ka Sohra Constituency ki la pynkyndit bynriew ïa ki paid nongshong shnong jong ka thaiñ Sohra namar kumba saw hajar ngut tam ki paidbah ki la ïamih ban synran bad kyrshan ïa u kyrtong jong ka NPP na Sohra Constituency u bah Alan West Kharkongor haka por ba u la leit ban thep kyrteng naka bynta kane ka election ban wan ha Sohra Civil Sub Division.
Ka jingleit thep kyrteng jong u bah Alan West Kharkongor kaba la long ha ka por 12.
00 baje noh phai sngi, ha kaba la ïohi ba ka jingtuid jong kito ki nongkyrshan kiba la wan na kylleng ka contituetncy.
Kat kum ka jingtip la ïathuh ba kham bun na kine ki nongkyrshan kiba tuid sha katei ka jaka mynta ka sngi kidei na ki thaiñ Laitlyngkot, Nongkynrih, ki thain Khatarshnong, Mawjrong arsut ter ter haduh Laitryngew.
Na ka daw ba kadei ka sngi iewbah Sohra kham bun naki nongshong shnong jong ka thaiñ sohra ki khlem la ïohlad than ban wan ïashim bynta ha katei ka jingleit thep kyrteng mynta ka sngi.
Haba u nongthoh khubor u la ïoh ban ïakren bad u bah Alan West Kharkongor u la pynpaw ïaka jingkyndit kaba khraw halor katei ka jingwan tuid jong kitei ki nongkyrshan bad u la ong haka jingshisha naka liang jong u, u la khmih lynti ba tang katto katne ngut ki dkhot jong ka NPP Sohra kin wan ban synran ïa u.
U la pynpaw ïa ka jingsngewnguh kaba khraw ïa kito ki nongkyrshan kiba la wan sbun mynsiem dala kamon lajong bad ki la pynpaw ba kim lah ban ieh noh ïa u ne u kyrtong jongki ha kum kane ka khyllip mat.
Hadien ba la dep noh ka jingthep kyrteng kitei ki paidbah ki la ïa tuid sha madan Maraikaphon kaba dei ka shnong trai jong une u kyrtong ban pynshngaiñ ïa u bad ban ai ka jingkhublei kitbok kit rwiang khamtam ba ka sngi jong ka jingthep vote ka la jan.
Kumba ka paw la ithuh shai ba ka seng NPP watla ka dang shu mih dang ha ki katto katne bnai ha Sohra constituency la lap ba kane ka seng ka la khie rasong bad nang ïai kiew katba nang mih ki sngi.
Shillong, Rymphang 06: U Kyrtong ka Voice of the People Party (VPP) na Pynthorumkhrah, u Bah Mayborn Lyngdoh, u la ong ba ka jingmih kynsan ki dur ha ki rynsan social media ban pyni ba hana u la rung sha ka BJP ka dei ka jingleh ki briew kiba u tip bha bad ong ba kane ka jingleh jong ki ka pynpaw shai ïa ka jingsngew kutlad namar ki la sngewthuh shai kdar ba kin ym lah ban ïakhun shuh ïa ka sur jong ka jingkwah jingkylla ki paidbah da kaba phai ban ai jingkyrshan sha ka VPP ban kyrshan ïa u kum u kyrtong ka party.
Haba kren sha ki lad pathai khubor hadien ba la dep thep kyrteng kum kyrtong ka party na katei ka Constituency u la ong ba um sngew phylla satia ïa katei ka jingmih ki jingkynthoh ki riew wad daw namar kane ka jingleh jong ki ka pynphalang shai kdar ïa ka jingsngew kutlad ba ki paidbah ki la phai khmat sha ka VPP ba kan pynlait ïa ka jingshahteh sha khum ha ki MLA bad ki nongmih khmat kiba la hikai ia u paidbah ban shnaih tylli tullon ha ki ha man ki khep jong ka jingim.
“Kaei kaba la phriang ha Social Media ka dei ïa kawei ka jingïalang ka BJP kaba ki la khot ïa nga kum u riew laitluid ban wan pynïaid jingïalang da kaba kin siew bainong pat bad nga leit ban pynïaid ïa katei ka jingïalang kaba la long ha Shella la kumba 10 bnai duna eiei bad nga leit beit thik kum u briew uba shah kot ban pynïaid jingïalang kum uba ki siew bainong bad lada phi peit bha ruh ba ngam shym la deng ïa uto u jyndeng ryndang uba baroh kiba wan shim bynta sha ka jingïalang ki deng," u la ong.
U la ong ruh ba ha kine ki dur la pyni ba u rung BJP namar u ai khublei kti ïa u Bah AL Hek ha ka por ba u wan ai mysniem ha ka jingïakhih ki nonghikai ha khyrdop Secreteriat.
Haba kren halor ka Constituency u la ong ba ka jingsahdein ka Pynthorumkhrah ym lah ban len namar wat la ka dei ka constituency ba dei bha ban kiew namar wat ka New Shillong ka hap ha kane ka Constituency.
“Ka jingkyrduh um kaba jur bha ha kane ka constituency, ka jingbym don ki lad ban hikai ïa ki samla ban ïeng ha la ki kjat, ka jingbym ïarap bai seng bad kiba bun ki jingduna kiba ym lah jer bad nga ïohi ba ki nongmih khmat kim kwah hi ruh ban hikai ïa ki samla halor kane ka bynta namar ki kwah ba ki samla kin wanmih bad ki paidbah kin wan khrong beit sha ki bad ba kin shah teh kynjri da ka jingïarap jong ki bad ngi kum ka party ngi ïeng ban pyndkut ïa kine ki kynjri kiba la teh la kum ïa ngi," u la ong.
Shillong, Rymphang 06: U Chief Adviser ka United Democratic Party (UDP) u Bah Bindo M Lanong ha ka sngi Nyngkong u la kynmaw myllung ïa u Dr Donkupar Roy u nongïalam barim ka UDP namar u don ka jingburom ïa ki nongïalam party bad um salia ban ai tiket wat lada dei ba ym thikna ban jop ruh kum ka dak ka jingburom.
Haba kren sha ki lad pathai khubor hadien ba u la dep ban thep kyrteng kum u kyrtong shimet uban ïakhun na Nongkrem Constituency u la ong ba kane ka jingpynduh tiket ka UDP ïa u kum u nongseng ka UDP da kita ki nongïalam ba mynta kiba shu wan ïasoh hadien ba la sdang ka pyni ïa ka jingkhlem akor bad ka jingbym burom shuh ïa u kum u dkhot ba la rim tam bad uwei napdeng ki nongseng ïa kane ka party.
“Ngam lah ban klet ïa u Dr.
Donkupar Roy (Bam Kwai Dwar U Blei) ba ha u snem 2008 u la ïasaid da kaba ong ba dang lah kaba duh ïa ka seat ne konstitwensi ban ïa kaba duh ïa u Bah Bindo haba don kiba wan pan tiket da kaba pynshoi ba ngan ym jop satia na Malki," u la ong.
U Bah Bindo u la pynpaw ba um lah ban mutdur ba ka Party kaba u la pynheh pynsan kan leh beiñ ïa u watla u la don bynta bad ka UDP naduh ki snem 1997 hynrei mynta ka kynti ula shah pynduh tiket ha ki nongpynïaid ka Party kiba dang shu pynïasoh shen.
U la ong ba kane ka jingleh jong ka Party ban pynduh tiket ïa u kan sa ktah ïa ka Party bad ïa ki kyrtong ha kane ka elekshon ban wan namar ki paidbah ki tip mano kita ki briew kiba ïaleh politik ha ka iadei bad ka jingsam Ticket sha ki kyrtong.
U la bynrap ba kam pher un ïakhun ha kawei na ki shab ba u la pan kata ka trok bad ka wait.
Nalor kane u bah Bindo u kob ba ka UDP ha kane ka elekshon kan nym jop wat tang 10 Seat ruh namar bun ki MLA ha kane ka kynti kin shah rem noh.
Shillong,Rymphang 06 : Ki district headquarter jong ka Jylla khamtam eh ha ka nongbah Shillong ki ïa kynduh ïa ka dheng kali naduh ba sdang ka tamasa thep kyrteng jong ki kyrtong MLA.
Uwei uwei u kyrtong u wan ryngkat bad ki kali escort ki bym duna ïa ka 30 tylli ei ei, to mutdur lada kin wan ban thep kyrteng 15 ne 20 ngut shisngi haduh katno kin khapngiah smam ki surok bad ki lynti synkien.
Ban pyniphuh iphieng ïa ka Tamasa, ki paid nongkyrshan ki pynher ïa la ki jong ki lama, ki banner, ki tupia, ki muffler, ki badge, ki T-shirt ryngkat bad ka shad ka kynhui bad kiwei khnang ban khring shuh shuh ïa ki liang pyrshah.
Imat ka por ka la dei ba ka sorkar kan wad jaka ban file nomination sha ki stadium ne sha kino kino ki jaka ba kham pajih na ki jaka sor, namar ka la pynwit shisha ïa ka leit ka wan jong kiwei pat ki briew ba beh la ki kam ki duk.
Ka jingleh shongshit bad leh kynhui i kumba kam don ei ei kata ka jingisih sorkar ne isih sitting MLA, namar la sakhi ba ka long kumjuh ïa kano kano ka party.
Ha kiba bun imat khamtam sha kyndong, ki shongshit election palat ïa ka jingmaneblei.
Kane ka jingshongshit,ka pyllong ïa kiba bun ki shnong, ki longiing ban pait ban pra tang na ka daw jingïapher party.
Ki don ruh ki Balang ne ki niam ba pait ba pra tang namar ka jingkyrshan election khamtam haba ki nongsharai Balang jong ki ki ïa kyrsum bha ha ka politics.
Hadien ka election, lada jop mano mano ruh, arsnem te dang kynrum kynram tang ban pyniasuk ha ka kam ki mamla, nang ïohnong mano nangïabieit mano.
Kumba ong ka ktien, dang bam phan mano dang bit thit shano.
Naduh ba sdang haduh ba kut ka Tamasa la pyllong tang ka jingkhawai suda ha ïing ki kyrtong, tang hangta shwa ruh katno kin pynlut, lada uno uno uba jop ruh imat arsnem te ka dangshimpor ba um khyllie jinglut election, ynnai ïakren ïa ka kam thied vote lei, sa ïa mutdur hi.
Te shano keiñ ka roi ka par, ka aikam aijam, namar uba jop un pyrkhat shwa ïalade ban ïa ka thain ha hima lajong.
Ka por ka la dei ban thaw aiñ da kaba pyrkhing bha pyrshah ïa ki politician ba ki paidbah ki lah ban audit ne pan jingkheiñ ïa ki scheme jong ki bad u bym ïathuh hok lah ban set along bad pynduh syndon ka jingïakhun election kaba bud ne dei ban pynshitom wat ïa ki officer sorkar ki bym ai jingkheiñ da kaba shai ïa u paidbah.
To ngin phai sha ka ka jingïajied, sa tang 21 sngi yn thep vote, la ka dei ïa kito ki juh kiba don ha ka sorkar, liang pyrshah ne kiba ïakhun thymmai.
Kum ka jingpynkynmaw, ïa ka sorkar MDA jong u Conrad Kongkal Sangma la thaw ha ka u Lber 2018 bad tang khyndiat bnai hadien ba la bat lakam, la pynbaptis da ka ding syndon (hynrei sniewbok ba kam dei da ka ding u Mynsiem Bakhuid), ka dei pynban da ka ding ban thang duh, ha ka jingïakhih pyrshah ïa ki Kharmetor.
Ka jingïaleh pyrshah sorkar ka pur na Motphran, Mawkhar, Jaïaw,Mawlai ter ter.
Hynrei wat hapdeng ka jingïakynad kaba jur, ym lah ban len ba u Conrad Sangma u ïoh ïa ka nam kum u people’s Chief minister ha kata ka por, dei namar ka jinglah jong u ban tehlakam ïa ki pulit ban nym siat pathar sha u paidkar.
Kumta, la lah ban kiar na ka jingïa-umsnam.
Nangta,bud sa ka jingïakhih Citizenship Amendment Bill (CAB) ne Citizenship Amendment Act, Inner Line Permit (ILP) kaba mih jinghuri hura shaduh Ichamati (Shella-Sohra) ter ter bad hangne ruh haba ka ding ka dang klang bha, wan ka jingrap ba na bneng ïa ka MDA ha kaba ka trei jur ka Khlam Covid-19 ha ka snem 2020 bad 2021 bad ka jingïakhih ka tlorbor noh.
Hynrei, hashwa bad hadien jong ka khlam,wat la ka sorkar MDA ka ïoh ïa ka lad ban pynshisha ïalade hakhmat ki paidbah kumno ban pynroi ia ka ïoh ka kot, pynban ka long kaba nohmynsiem khamtam eh ïa ki samla bad ki nonghikai ba wadkam wadjam.
Ka jingkynjat khlemakor ïa ki nonghikai kiba aiti ïalade la palat 10 ne 15 snem shabar jong ka service (unceremoniously), ka jingbymlah ban thungkam ïa ki lakh ngut ki samla wadkam wadjam bad kaba shu thung contractual lynter ka buh ïa u dak jingkylli ba heh bha ha shyllangmat jong kane ka sorkar.
Ka jingbitar jong u paidbah khamtam ka FKJGP ka long ba wat la ka don palat 8000 tylli ki post ba lait, ym lah ban thungkam.
Ka jingkylli ka long mano heit ba lah ban thungï.
Nangta, ka jingjah jong u khaw paidbah da ki pher hajar byrni khlem lapdien ïa u nongpynjah bad ka jingïohlad ban kamai tuh ïa u dewiong khlem bai-musur sha ka pla tyngka ka Jylla, ki long katto katne tylli ki mat ba ki paidbah kin hap ban bishar bniah.
Nangta,lada phai sha ka BJP,ban pynbieit paidbah,hiar ki heh jong ki na rithem India ban thetkti ba ka party jong ki kam dei kaba isih Khristan hynrei ha man ba jia ki kam pynshitom beiñ ne thang ïa ki ïingmane ha kylleng ka India,y m ju ïohsngew shisien ruh ba u Norendra Modi un pynrem ha ki jingkren paidbah ne ha ki programme “Maan ki Baat" jong u, te kumno keiñ yn pynshisha ïa ka dur ba shisha jong ka ï.
Katba ki dkhot jong ka Sangh Parivaar kiba kdup ïa ka BJP, ka RSS, ABVP, Bajrang Dal bad kiwei pat, ki kynshoit napoh napoh wat ban draft ban pynduhnoh ïa ka hok Schedule Tribe jong ki Khristan ha Northeat ha kaba kawei ka seng ba synrop bad ka RSS ba la tip kum ka Janajati Dharma Sanskriti Suraksha Manch (JDSSM) ka la rai ban pynlong da kawei ka programme “Challo Dispur" ban dawa na ka central bad state government ban amend noh ïa ka Art.
342-A bad 341 ban pynduh ïa ka hok jong kiba long khristan,nalor ka jingpan jingkhein ia ka jingdon ki Balang ha Assam bad hawei ynnai iakren ia ka Union Civil Code (UCC) ka ban sa long aiñ shen.
Kane ka long kat kum ka tyllong jong ka kotkhubor “North East" ba mih dangshen na Guwahati.
Haba phai pat sha ki seng rilum (regional party),wat la ki don lang ha ka sorkar MDA hynrei ki pulom ban pynpaw ba ki long pro-people policy, te hangno yn shaniah u paidbah ne ki shu rahkti beit katba tyrwa ka NPP ha ka Cabinetï.
Haba peit pat sha ka Liang pyrshah, wat la kam dei ka party ba rai u paidbah ban shong liangpyrshah ha ka 2018, hynrei ka TMC ka shu mih la ka mih bluit da ka accident, kata ruh ka pulom ban thir ïa ki mat ba shisha, imat hap pynlonglok noh (compromised) tang ban ïoh jingithuh u speaker ïa ka kynhun jong ki.
Haba u leader jong ki u Dr Mulul Sangma u tynrah sorkar, u Conrad ruh u tynrah kylla namar ba 8 snem lynter (2011- 2018) synshar u Mukul, ka jylla ka ïaid shi kam shakhmat bad arkam shadien.
Ka jingpynbieit ban aikam ‘bun lakh shisnem’ ka dei tang ka sur pynlait jynhaw.
Haba phai sha kane ka liang, te ka la dei shisha ba ki samla kiba la nang la stad ba kin lynga kin pisa namar ym don ba lam lynti,ka lawei kaba dum suda.
Khatduh eh haba phai sha ki party thymmai kum ka VPP, hooid ka dangkloi than eh ban bishar ïa ki, hynrei haduh katno ki paidbah ki la shai shisha ban nym bieij sbai rupa ha kum kane ka Tamasa shisien Sansnem.
U Paidbah ruh u don la ka jong ka bynta ban ai jingkheiñ ïalade, lada phi vote da kaba duriap bha, phin nym babe hapoh ka sansnem hynrei haba phi la nohriat lypa te u ei keiñ uba lah ban pyllait im ïaphi, wat beiñ tang ïa ki politician, phi dei ban aijingkheiñ ïalade ha ki khun ki pyrsa, ha ka imlang ka sahlang, hato phi ïarap shisha ne em ban jied da u briew uba phi lah ban shaniah ban tei pat ïa kaba la pra ?.
Hato phi nud ne em ban kyntait ïa ki mar ïoh-ei kum ka peisa, ki blanket, ki sop jaiñ khyllung, ïa ki tiar shet tiar tiew, ki khiew ki pliang bad kiwei ?.
Ka slogan jong ka Mait Shaphrang Movement ka ong “Phi Vote phi Rai", kaba mut kam myntoi shuh ban babe dierpor lada phi bakla.
Shillong, Rymphang 06 : Haduh 29 ngut ki kyrtong jong ka All India Trinamool Congress (AITC) kila thep kyrteng hynne ka sngi kum ki kyrtong ban mih ïakhun ha ka elekshon MLA-2023 bad banjur ba kin wanrah ïa ka jingkylla hapoh ka Jylla.
Kine ki kyrtong kiba thep kyrteng ki dei u Nongïalam ka Liang Pyrshah Dr Mukul Sangma na Songsak, President ka AITC ha Jylla Bah Charles Pyngrope (Nongthymmai), Tengrak R Marak (Bajengdoba), Alphonsush R Marak (Williamnagar), Winnerson D Sangma (Salmanpara), Rupert M Marak (North Tura), Andrew Shullai (Jowai), Iwan Maria (West Shillong), Ian A Lyngdoh (South Shillong), Banshanlang Lawai (Mawryngkneng), Sengnam M Marak (Rongjeng), Rupa M Marak (Dadenggre), Robinus Syngkon (Raliang), Rinaldo K Sangma (Resubelpara), Cherak Momin (Kharkutta), Dikkanchi D Shira (Mahendraganj), Justine G Momin (Mawshynrut), Edmund Khongngai (Pynursla), Harold Firming Khongsit (Sohra), Agassi R Marak (Selsella), Stodingstar Thabah (Sohiong), Zenith M Sangma (Rangsakona), Sadhiarani M Sangma (Gambegre), Pardinand D Shira (Mendipathar), Sounder S Cajee (Mawkyrwat), Raymond Basaiawmoit (Pynthorumkhrah), Ajay Nongrum (East Shillong), Dr.
Prabir D Sangma (Raksamgre) bad u Stepbourne Kupar Ryndem (Mawlai).
Shillong, Rymphang 06 : U Nongïalam ka BJP bad kyrtong ka South Shillong Bah Sanbor Shullai, ula ong ba ka Elekshon MLA-2023 kan dei ka elekshon ba un jop da kaba suk namar ka jingbym don ki kyrtong kiba khlaiñ.
U Bah Sanbor ula pyndep ïa ka jingthep kyrteng hynne ka sngi nyngkong kum u kyrtong bad la synran ïa u da ki Nongïalam bad ki Nongkitkam ka BJP na kylleng ki jaka ka Constituency, kiba la ïaid daka rally shaduh ka Ophis u Deputy Commissioner.
“Ngan jop da kaba suk ha kane ka elekshon 2023 namar kim don ki nongïakhun pyrshah kiba khlaiñ" ula ong haba kynthoh ba ka NPP kam shym la pynïeng kyrtong na South Shillong namar ba kam ïoh satia ïa ki kyrtong kiba biang.
Halor ki jingkynnoh ba u khlem pyntreikam bha ïa ki skhim hapoh ka constituency, u Bah Sanbor ula ong “I Kong Angela Rangad ila shu kynnoh thok.
Ila thok bad ki paidbah ka constituency ki la sakhi ba baroh ki la nang jam sahkhmat".
U Bah Sanbor ula pynpaw ruh ba ki paidbah ka Jylla ki la sdang ban pdiang ïa ka BJP hadien ka jingïohi ïa ki kam ba bha ba la leh da u Myntri Rangbah Duh Narendra Modi bad ruh ba bun ki skhim kiba la pynkha da ka BJP, la pyntreikam ruh hangne ha Jylla Meghalaya.
“Baroh ki skhim la ki dei ki skhim umbam, tan bording, ki surok, ki jaka sumar, ka pule dangle bad kiwei kiwei, ki dei kiba la bei tyngka da ka sorkar Pdeng ba ïalam da ka BJP.
Kiwei ki party kum ka NPP bad ka NPP ki im tang ha Meghalaya.
Ki paidbah ki dei ban tip ba ka Sorkar Pdeng ka dei kaba ïalam da ka BJP.
Ki dei ruh ban tip ba ki skhim ki dei kiba wanrah da ka BJP" ong u Bah Sanbor.
Halor ka jingkam ka Congress ba ki paidbah ka Jylla kin nym shaniah ïa ka BJP namar ka jingthombor pyrshah ïa ki Khristan, u Bah Sanbor ula ong “Ki dei tang ki jingkynnoh.
Kam don satia ka jingthombor ïa ki Khristan ha Meghalaya.
Ka BJP kum ka party ka long kaba la khreh ban ïalam bad leit sha Delhi banïakhun na ka bynta ka jingbishar hok bad ka jingshngaiñ jong ki Khristan".
Shillong, Rymphang 06 : U Chief Adviser ka UDP ba dei ruh u Symbud Myntri Rangbah barim ka Jylla, Bah Bindo M Lanong ha ka sngi Nyngkong u la leit ban thep kyrteng kum u kyrtong shimet na Nongkrem constituency na bynta kane ka elekshon kaban sa long shen.
Katei ka jingleit thep kyrteng jong u Bah Bindo kum u kyrtong shimet kadei hadien ba ïa ka tiket jong ka UDP, la ïoh noh da u Bah Lambor Malngiang, MLA ba dang shu dep resaiñ shen na katei ka constituency.
Haba kren bad ki lad pathai khubor hadien ba la dep ban thep kyrteng, utei u rangbah u la ong, “Kumba nga ong naduh mynshwa, kin ym jop palat ïa ka 10 ngut, kata katkum ka jingantad jongnga.
Kumta, ka jingkylli ban poi sha ka thong ba ka UDP kan ïalam ïa ka sorkar, nga tharai kadei tang ka jingmutdur," u la ong.
Da kaba kam ba u dei u UDP Original, u Bah Bindo u la ong ba u la hap pat ban aireng kum u kyrtong shimet kadei na ka daw ba u la shah knieh noh ïa ka hok jong u hadien ba ki heh spah ki la shim bynta lang ha ka saiñpyrthei.
Shuh shuh u la ong ruh ba mynta um dei shuh u dkhot ka UDP, ym ba u mih hi hynrei u la shah weng.
Shillong, Rymphang 06 : U National President ka National People’s Party (NPP) Conrad K Sangma, hynne ka sngi nyngkong, ula ther tyngeh ïa ka Bharatiya Janata Party (BJP) halor ka jingkam ba ka skhim FOCUS bad FOCUS+ ka dei ka skhim ka sorkar Pdeng.
Ula kyntu ïa ka BJP ba kam dei ban pyn sngewthuh bakla ïa ki paidbah na ki rynsan ïalap elekshon da kaba ong ba ka FOCUS bad FOCUS + ka dei ka skhim ka Sorkar Pdeng.
U Conrad ula kren ïa kane ha ka jingïalang ïalap elekshon ha Machangpani kaba hap hapoh ka Dalu Constituency, ban pan jingkyrshan ïa u kyrtong ka Party u Brening A Sangma, u ban ïakhun ha kane ka elekshon MLA-2023 ban long la 27 tarik Rymphang.
Haba kren ha ka jingïalang, ula kyntu ïa ka BJP ym ban ïaid ïalap election da ki jingpyn sngewthuh bakla ïa ki paidbah ha Ri-lum Garo da kaba ong ïa ki paidbah ba ka skhim FOCUS bad FOCUS + ka dei kaba wan na ka Sorkar Pdeng.
Ula pyntip ba ka PM Kisan ka dei ka prokram kaba ïapher bad ka dei ka bym lah ban pyntreikam ha Jylla namar ba bun ki Nongrep kim don ïa la ki jong ki jaka hapoh ka Jylla.
Ula ong ba ka BJP kam don lynti pat da kumwei ne ka ishu ban kynthoh pyrshah ïa ka NPP bad dei namar kane kala ïaid da kane ka buit poh.
U Conrad ula ong ba ka BJP kan ym lah ban thaw pyrthei ha kane ka elekshon ban wan namar ka party kan nym jop wat ia 2 tylli ki constituency.
Kiba bun ki BJP kynthup u MDC Dhormonath Sangma mynta kila wan ban pynïasoh sha ka NPP.
Ula ong ruh ba ka lyer jong ka NPP kala beh ha baroh kawei ka Jylla bad ki paidbah kim dei ban pynsepei kai ïa ki vote ha kiwei pat ki Political Party bad ban vote ïa ka NPP.
“Ka Lyer elekshon 2023 kala beh ha baroh kawei ka Jylla, ka sur u paidbah ka long shai bha ba ka NPP kan poi sha ka thong ban jop palat mar shiteng ïa ka jingdon ki MLA ha Jylla.
Shillong, Rymphang 06 : U MLA ka BJP na Pynthorumkhrah ba dei ruh u Myntri barim ka sorkar jylla, Bah AL Hek ha ka sngi Nyngkong u la ong ba kumba ha Delhi ka don ka sorkar Modi kumta ruh kan long ha Meghalaya bad ma u pat un ïalam kum u Myntri Rangbah ka jylla.
Haba kren bad ki lad pathai khubor hadien ba la dep ban thep kyrteng, u Bah AL Hek u la ong ba u don ka jingkyrmen kaba skhem ba hadien ka elekshon kan don noh ka sorkar ba ar engine ha Delhi bad ha Meghalaya.
Ïa u Bah AL Hek la synran lang ruh ha kane ka sngi da u Myntri ka tnad Earth Sciences ka sorkar pdeng, u Jitendra Singh bad ruh da ki hajar ngut ki paidbah nongkyrshan.
Hadien kane, na ka liang u Bah Sanbor Shullai ba dei ruh u kyrtong ka BJP na Shillong South constituency u la ong ba u Bah AL Hek um lah satia ban shu kam ïa ka shuki Myntri Rangbah namar ïa ka jingjied ïa u nongïalam kadei ban rai beit na ki bor bahalor jong ka party.
“U Bah Hek um lah satia ban put turoi dalade ïalade kum u Myntri Rangbah lada ka BJP ka jop namar ka BJP kadei ka National Party bad kam dei satia ka party jong u Bah Hek marwei," u la ong haba kren bad ki lad pathai khubor hadien ba la dep ban thep kyrteng.
Hynrei haba jubab ïa ka jingkylli, u Bah Sanbor u ong ba ka rai hi kadei na Delhi bad lada ka wan ka jingbthah nangtei kin pdiang beit.
“Lada na Delhi ki ibit ïanga ban long Myntri Rangbah nga ruh nga kloi," u la bynrap biang.
Shwa kane, na ka liang u Bah Sanbor u la ong ruh ba ka ju dei ka rukom ba ki party ki ju beiñ ïa ka BJP ha shwa ka elekshon hynrei ynda la dep ka elekshon pat ki leit ban khroh ïa ka BJP ban thaw sorkar namar ki donkam ïa ka dud bad ka ngap na ka sorkar pdeng.
Katba na ka liang u Bah Hek haba pynshai halor ka jingmih jong u pyrsa jong u, u Bah Rocky Hek ban ïakhun pyrshah ïa u ha kane ka elekshon u la kam ba kan ym don satia kano kano ka jingktah namar bun ki bahaiing ha sem ki la mih ban kyrshan lang ïa u.
U da bynrap ruh ba kane kadei ka sien kaba hynriew ba un ïakhun ïa ka elekshon MLA kaba u khmih lynti ba kan dei ruh ka jingehrngiew ba un jop biang.
Ha kane ka sngi, baroh arngut, kata ïa u Bah AL Hek kumjuh ïa u Bah Sanbor Shullai la wan ban synran da ki hajar ngut ki paidbah ban wan thep kyrteng sha ophis u Deputy Commissioner ka East Khasi Hills.
Shillong, Rymphang 06: U President jong ka All India Trinamool Congress (AITC) ha ka jylla uba dei ruh u kyrtong jong ka na Nongthymmai Constitunecy u Bah Charles Pyngrope u ha ka sngi Nyngkong u la kob ba ka party kan poi sha ka thong ym tang ha Nongthymmai hynrei ha baroh kawei ka jylla bad ba kan ïoh thaw ruh ïa ka sorkar hadien ka elekshonHaba kren sha ki lad pathai khubor hadien ka jingwan thep kyrteng, u Bah Charles u la ong ba kum u kyrtong u la pynkhreh bha bad lyngba ka jingkyrshan ki paidbah u dang kyrmen beit ba un wanphai biang kum u MLA ka Nongthymmai bad ruh kum u Presidnet ka party u la bud dien bha ïa ki kam ka party ha baroh kawei ka jylla ban pynthikna ba ka party kan ïoh bat ïa u lakam synshar.
U Bah Charles u la ther tyngeh ïa ka National People’s Party (NPP) kaba la kynnoh ba ka skhim WE bad MYE Card kadei Baki Card ne ki card tang shynrong khlem treikam eiei, da ka ong ba ha West Bengal ruh kine ki skhim ki treikam bad ki seisoh bha bad na ka liang ka AITC kan leh kumjuh ha Meghalaya lada ka wan haka bor hadien ka ilekshon.
U la ong “Ïa ka ba mynta ka AITC kam pat don ha ka bor, ym dei ban kynnoh ba ki skhim WE bad MYE Card kidei ki skhim elekshon, dei ban kynnoh hadien ba ngi wan haka bor bad lada ngim lah pyntreikam ïa kine ki skhim", u la ong.
Haba ïadei bad ka jingkynnoh jong u Conrad ba ma u lem bad u Dr.
Mukul Sangma kin mih noh naka AITC ban ïasoh shaka BJP tang hadien ka ilekshon, u bah Charles ula ong ba ki jingkynnoh kin sah ki jingkynnoh namar ka dei ka jingkynnoh ba lamler suda ban ïalam bakla ïa u paidbah ka ri.
Mairang, Rymphang 06: U Bah Metbah Lyngdoh, President jong ka UDP, u la ong ba ka Seng ka la pynïeng kyrtong 46 ngut ha kane ka elekshon MLA 2023 bad haba pynïeng ka Seng ka khmih lynti ba baroh kin jop.
Haba la kylli pat kaei ka jingkheiñ ba ka UDP ka ïoh kiab don jingkyrmen bha ban jop, u Bah Metbah u la ong ba ïa mynta ka dang kham shitom ban ïoh jingkheiñ, hynrei la kumno kumno shi taïew ka sngi thep vote la kumno la kham shai katno ngut kiba don jingkyrmen bha an jop bad ïa mynta hi ka dang eh than.
Ïa kane u Speaker ka Meghalaya Legislative Assembly, u la pynpaw haba ïakren bad ki nongthoh khubor hadien ba u la dep ban thep kyrteng ha ophis DC Eastern West Khasi Hills District ha Mairang.
Ïa u Bah Metbah u ban mih sha lympung na ka bynta ka jingjop MLA ha ka sien kaba saw, la synran lang da ki nongïalam ka UDP Mairang ryngkat kiba bun ki nongkyrshan kiba la ap sha phyllaw ka ophis DC.
Ha kaba ïadei bad ka jingleit biang jong sha ki paidbah ban pan jingkyrshan, u President ka UDP, u la ong ba ki kam kiba u la trei bad leh ha kine ki san snem, ki kren kham jam bad ki paidbah ruh kin sakhi ïa kata bad kin kyrshan biang ïa u kum ka dak ka jingsngewnguh ïa kaei kaba u la leh.
“Ki paidbah kin jied biang ïa nga kum ka da ka jingsngewnguh ïa ki kam kiba nga la leh ha kine ki snem kiba la leit", u la ong.
Shuh shuh u la ong ba ka kam kaba kham hakhmat kadei ka jingwanrah ïa ki tran treikam bapher bapher naduh ba la plie ïa ka Distrik kaba thymmai, namar ba ki dang don shibun ki kam kiba ka Distrik ka dang donkam, kynthup ruh ïa ki ophis treikam.
Haba pynpaw ka jingsngewskhem mynsiem halor kane ka elekshon ba mynta, u Bah Metbah u la ong ba kaba phylla mynta ka long ba kiba bun kiba ïaleh pyrshah ïa u ha kine ki snem baladep, mynta ki la wan ai jingkyrshan da kaba pynpaw ba kim sngewtynnad shuh ban ïaleh pyrshah ïa u, hynrei ki kwah ban ïatreilang na ka bynta ka roi ka par jong ka Constituency hi baroh kawei.
Mairang, Rymphang 06: : Ha kane kajuh ka sngi u kyrtong jong ka Congress, u Bah Batskhem Ryntathiang, uba long ruh u MDC ka Mairang, u la wan thep kyrteng ryngkat ka jingsynran lang ki nongïalam ka Party bad kiba haïing hasem bad ki nongkyrshan ka Party.
U Bah Batskhem u la ong ba ha kine ki saw snem ba u long kum u MDC u la pyndep hok la kamram kum u nongmihkhmat la ka long ha ka roi par ne kano kano ka kam kaba la bynshet ha u.
Hynrei ki don pat ki por ba kum u briew um lah ban pyndep katkum ka jingangnud ki paidbah, namar ba ka skhim MDC kadei kaba rit.
U la ong ruh ba ka jingkyrshan kaba u la ïoh haba u la jop kum u MDC ka ai jingkyrmen ïa u haba ki paidbah babun ki la pynjop donburom ïa u.
U Bah Batskhem u la kyntait ruh ïa ki khana ba u ïoh jingkyrshan na kiwei pat ki Seng, namar haduh mynta kaba kyrshan ïa u dei beit tang ka Seng Congress.
Hynrei u la ong ba kum ki paralok nongmihkhmat ha District Council pat u don ka jingïadei kaba jan bad kiwei pat ki para nongmihkhmat.
Shillong, Rymphang 07 : Ka kynhun ïalehkai jong ka Malki CC ka la ïoh ban pynliem noh ïa ka Jersey Kings da ki 8 ron ha ka jingïakhun jong ka Shillong Cricket League 2nd Division 2023.
Hadien ba ka Malki CC ka la jop ïa ka jingkynting pisa, ka la jied ban tied nyngkong bad ïoh kamai 122 ron bad liem da ki 9 wiket ha ki 20 over.
Na ki rangtied ba ïalehkai bah, u Raymond Mylliempdah u la ïoh ban kamai 30 ron ha ki 30 bol, katba u Jhon Shabong pat u la ïoh ban kamai 24 ron ha ki 34 bol.
Na ki rangkawang bol, u Arun Kumar u la ïoh ban khur saw wiket bad ai kamai 15 ron ha ki saw over, katba u Raj Biswa pat u la ïoh ban khur ar wiket na ki saw over bad ai 31 ron.
Haba beh ïa ka thong, ka Jersey Kings ka la ïoh ban kamai 114 ron bad liem san wiket ha ki over.
Na ki rangkamai ron, u Vivek Kumar u la ïoh ban kamai 38 ron na ki 32 bol, u Raj Biswa pat u la ïoh ban kamai 25 ron ha ki 29 bol.
Na ki rang kawang bol, u Raymond Mylliempdah u la ïoh ban khur shi wiket bad ai kamai 9 ron ha ki shi over, katba u Heh Kamai Sari u la ïoh ban khur lang shi wiket bad ai kamai 19 ron ha ki saw over.
Ïa ka khusnam rangïalehkai ba kynsai la ïoh da u Raymond Mylliempdah jong ka Malki, uba la ïoh ban kamai 30 ron bad khur shi wiket.
Kane ka long katkum ka kyrwoh ba la phah da u Bah Banri Kharmalki, General Secretary ka Shillong Cricket Association.
Shillong, Rymphang 07 : Ka Lumpyngad CC ka la ïoh ban pynliem noh da 29 ron ïa ka Cluster CC ha ka jingïakhun jong ka Shillong Cricket League, 2nd Division kaba long hynne ka sngi.
Haba phai sha ka jingïakhun, ka Lumpyngad hadien ba ka la jop ïa ka jingkynting pisa ka jied ban tied nyngkong bad ka la ïoh ban kamai 147 ron la 5 wiket ha ki 20 over.
Napdeng ki rangtied, u Mukesh Rai u la ïoh ban tied 54 ron na ki 34 bol, u Akash Cleg Dutta pat u la ïoh ban tied 33 ron ha ki 36 bol.
Na ki rang kawang bol pat u Mukesh Singh u la ïoh ban shim ar wiket bad ai kamai 20 ron ha ki 4 over, katba u Vishal Paul u la ïoh ban shim wiket bad ai kamai 19 ron ha ki saw over.
Ka Cluster CC haba beh ïa ka thong pat ka la ïoh ban kamai 118 ron bad liem 9 wiket ha ki 20 over.
Ki rangtied ba kham ïalehkai bha ki kynthup ïa u Prashid Pradhan uba ïoh ban kamai 34 ron ha ki 31 bol bad u Govind Sharma uba ïoh ban kamai 17 ron ha ki 12 bol.
Na ka liang ki rangkawang bol pat, u Kit Nongkhlaw u la ïoh ban khur ar wiket na ki 18 ron ha ki saw over, katba u Abhay Kumar Rai u la ïoh ban khur lang ar wiket tangba u ai kamai 32 ron ha ki saw over.
Ïa ka khusnam rangïalehkai ba kynsai la ïoh da u Mukesh Rai uba la ïoh ban kamai 54 ron bad khur shi wiket ha katei ka sngi.
Hadien ka jingshah syllad ha ka khlam COVID-19 ha ki ar snem tam ba la leit noh la i ba ki paidbah ki la don ha ka jingduh jingkyrmen namar kat shaba phai la dap da ki jingkhanglad suda.
Naduh ka leit ka wan, ka kamai kajih, ka rep ka riang, ka treikam trei jam bad kumta ter ter la hap ban pynsangeh lut namar kane ka khlam kaba ïabit bad pur sted haduh katta katta.
Da ki phew hajar ngut ki briew ki la ngat ha kane ka khlam hapoh kane ka jylla bad da ki hajar ngut ki briew ki la duh ei ïa ka jingim na kane ka jingpang.
Hynrei ha u 2022 la ïohi ba ka jingkyrmen ka la sdang ban wan phai namar ki briew ki la ïoh ban sdang trei ban ktah ban kamai kajih, ban leit trei bylla, ban leit rep leit riang bad ïa khaïi pateng ym tang hapoh ri hynrei wat shabar ri ruh bad kumjuh ruh ban leit ban wan na kawei ka jylla sha kawei pat bad wat shabar ri ruh.
Hooid ka jingshong suk shongsaiñ ka la sdang ban wanphai khamtam hadien ba ka seng HNLC ka la kloi ban wan sha ka miej jingïakren ïasuk kaba dang bteng haduh mynta hapdeng ka sorkar jylla bad ka sorkar pdeng.
Ym lah ban len ki jingïakhih jong ki seng bhalang bapher bapher halor kiba bun ki mat jingdawa ki ïai don tangba kine ruh kim da ktah jur eh haduh katta katta ïa ki paidbah namar ki nongïalam ki seng bhalang ruh ki pyrkhat bad ïohi jngai namar ki la ïohi katno ki paidbah ki la shah ktah ha ki snem ba la dep bad kumno ki sdang ban ïoh khyllie biang pat mynta u snem.
Nalor kata ki nongïalam jong ki seng bhalang ki ïohi ruh katno ka khlam ka la ktah ïa ka pule puthi jongki khynnah bad ki samla pule baroh hapoh ka jylla.
Kumta wat la ki buh ïa ki prokram jingïakhih kim da dei eh kiba ktah ïa ki paidbah, ïa ki nongrep bad khamtam ïa ki khynnah skul bad samla pule.
Ngi dei ban sngewnguh halor kane ka jingstad ki nongïalam seng bhalang ban pynkynmaw ïa ka sorkar ïa ki mat jingdawa jongki tangba ym ban ktah ïa ki paidbah bad ïa ka pule ka dangle.
Ngi dei ruh ban ai khublei kyrpang ïa ka seng HNLC kaba la kloi ban wan sha ka miej jingïakren ïasuk namar ki nongïalam jongka ki kwah ban im noh ïa ka jingim kaba ïadei dur bad ka imlang ka sahlang ym shuh ban ïa kieng atiar.
Halor kane ka sorkar ka dei ban shim khia bha khnang ba ka jingïakren kan ym sahkut tang ha shiteng lynti hynrei haduh ban da poi sha ka thong jong ka jingïasngewthuh jingmut lang na baroh lai liang mamla.
Ka jingïakren ban ïa pynbeit ïa u pud u sam da ka sorkar Meghalaya bad ka sorkar Assam ruh ka la ïaid shaid shaid hooid ha ka wat ba nyngkong la dep ïasoi ruh ïa ka MOU hapdeng ki ar Myntri Rangbah kata u Conrad K Sangma bad u Himanta Biswa Sarma ha khmat u Myntri Kam Pohïing ka ri u Amit Shah ha nongbah Delhi.
Ka jingud jingnam bad ka jingbym hun ka don beit namar kumba la ïakut naduh kaba sdang ba ha ka jingïakren ïa pynbeit pud kan don beit ka jingïa ai bad ïashim mar kylliang.
Kine ki ar sorkar ki leh ïa kane namar ki kwah ban pynkut noh ïa ka jingïakajia pud hapdeng ki ar jylla.
Ha ka jingshisha ïa ka bynta kaba ar ban ïakren ïa pynbeit pud ruh la dep ïa pynbeit ban sdang noh hynrei namar ka jingleh donbor ki pulit Assam ha Mukroh kaba la jia ha ka 22 tarik u Naiwieng 2022 kaba la wanrah ka jingduh ïa ki hynriew ngut ki mynsiem briew, kane ka kam ka la suki noh hynrei hadien ba la dep ïa pynbeit ban aiti tohkit noh sha ka CBI halor kane ka jingjia, ki ar ngut ki myntri rangbah ki la dep ïa kynduh bad rai ban bteng biang ïa ka jingiakren pynbeit pud.
Ym tip haduh hangno kane ka bynta ba ar kan poi namar la mih ki hukum na ka ïing bishar ruh ba ym pat dei ban sieh maw pud ha kito ki jaka ba la dep ïa pynbeit ruh tad haduh ka taiew ba sdang jong u Kyllalyngkot namar ka jingbishar halor kane ka kam ka dang ïaid shakhmat.
Mynta ka jylla ka don ha ka lynti ban jied ia ki nongmihkhmat kiba thymmai bad ia ka sorkar kaba thymmai ym tip shuh lada wan da kiweik i sorkar kin dang bud dien ne em ia kane ka kam hynrei lada wan kane kaba mynta la thikna beit ba kin bud dien biang kumba la kren na ka por sha ka por.
Tang kawei ka long ba lada wan kano kano ka sorkar ruh dei ban bud dien bad pyndep ia kane ka kam namar kane ka jingsahteng ka la buh da shisha ia ki paid khappud ha ka jingeh kaba khraw.
Nongstoiñ, Rymphang 7: U District Election Officer (DEO) jong ka West Khasi Hills bah Garod LSN Dykes u la pyntip paidbah ba u Bhupendra S Chaudhary ÏAS, Election General Observer jong ka West Khasi Hills District, u la wan poi bad don mynta ha Nongstoiñ.
Kino kino kiba don jingujor ïa ki kam beaiñ ha kaba ïa dei bad ka election, ki lah ban phone ha une u Number.
9233271285 lane ïa kynduh markhmat bad u naduh ka por 5 haduh ka 6 baje janmiet manla ka sngi ha Sibsingh Inspection Bungalow PWD (Road), Nongstoiñ.
Nongstoiñ, Rymphang, 7: Ka seng KSU West Khasi Hills ka la lap ïa ka jingthung kam sop sop ha ki ar tylli ki department khlem khot interview kata ha (SE) PHE bad ka Office DMHO.
Ka seng ka la lap ba kitei ar tylli ki tnad sorkar ki la pynrung kam khlem jingtip jong u Deputy Commis-sioner kum u chairman jong ka selection committee.
Kitei ki ar tylli ki department ki la ïaid lait khlem khot interview haduh 19 tylli ki post ba lah sanction katkum ka jinglap jong ka seng.
Halor kane ka bynta na ka liang ka seng ka pynpaw ka jingbitar, namar katei ka jingleh jong kitei ki Officer jong kitei ki ar tylli ki department, ka la pynduh jingkyrmen ïa ki samla wad kam wad jam ha West Khasi Hills.
Na ka liang ka seng lyngba u President rangbah Bah John Fisher Nongsiang, ka dawa ïa u DC ba u dei ban weng lam ïa kitei ki briew kiba la thung kam ha kitei ki office bad dei ban khot interview thymmai.
Ban ïa kren ïa ka jinglong ka juk mynta bad ha ki mynnor ba la leit noh, ka jingstad ka la kiew kumba 90% haba ïa nujor na ka juk mynshwa bad kane ka juk ba ngi im mynta.
Kane ka long da shisha ha kaba ngi la sakhi shai ruh da ki khmat ïa ka jingnang jingstad ki para briew ha kane ka juk stad mynta.
Ka jingstad kaba u briew u ïoh ka la long kum kawei na ki kabu ïa kaba u Blei u la tynsat kyrpang ha ngi u khun bynriew.
Da ka jingstad ba u briew u la ïoh, ka la wanrah shibun kiei kiei ki jingïapher bad ka jingkylla ha ka long briew man briew wat ha ki shnong ki thaw bad ki jaka puta baroh.
Kane la pynshisha ruh ïa kawei ka kyntien kaba ong “There is nothing permanent in this world, except the Change", ym don kawei ruh kaba neh ha pyrthei lait tang ka jingkylla.
Kane baroh ka long namar ba ki briew ki la roi sted ha ka jingnang jingstad ïa kiei kiei baroh.
Ka jingstad kaba u briew u ïoh ha kane ka juk mynta ka la pynlyngngoh ngaiñ wat ïa ngi ki para briew, ha kaba ngim lah ban shemphang lane wat tang ban mutdur ïa ka jingstad ba la leh da ki briew ngim kot bor satia.
Ngi im ha kane ka juk ba la kiew sted ka jingtip shaphang ki kor ki bor komputor (Computer) kata ka juk stad saïan lane teknoloji (Science & Technology).
Dei kane kata ka jingstad kaba u briew u ïoh ka la ju pynlyngngoh ïa u ba bun ba lang, namar ba kim lah shuh ban peiphang ïa kane ka rukom stad ka juk mynta.
Haba na kawei ka pyrthei sha kawei ka pyrthei ka bam por tang 1 minit ban tip ïa kiei kiei ki jingjia baroh, kaba pynlyngngoh shuh shuh ba ki riew stad (Scholar) ki la lah ban thaw ïa u ta u briew nar (Robot) u ba kham stad ma u ban ïa ngi.
Ym tang katta bun kiwei kiwei kiba ngim lah ban jer ne ong lut kiba pyni ba u briew u la long shisha u ba stad haduh katta katta.
Kane ka dei ka jingkyrkhu ba U Blei u la kyrkhu ïa u bynriew ba un im suk im saiñ da ka jingstad kaba u ïoh un man spah man phew un roi kyrhai ha ka jingim.
Hynrei, hapdeng kat kane ka bor jinglah jong u briew ban leh ïa kiei kiei kiba khraw bad kiba phylla ha kane ka juk shai ba la wanrah da ka jingkiew irat ka jingnang jingstad.
Pynban ngim lah ban len pat ba don kawei ka jinglong kaba mar pyrshah bad mar khongpong.
(Contradiction) ha ka rukom stad u briew mynta.
Ngi ju kynmaw ba ki longshuwa manshuwa ki ju ong, “Katba ka jingstad ka nang kiew, katta nang roi ki jingsniew".
Kane ka ktien ka la kylla long shisha haduh ka kam, namar lada ngi peit mynta katba u briew u nang shem nang lap ïa kiei kiei kiba kham pynsuk ïa u briew, hangta ki jingsniew ruh ki ïaid ryngkat ryngkat bad kaba sngewsih ka long ba kine ki jingsniew ki dkhat noh wat ïa ka mynsiem kordor u briew.
Ha ka jingshisha katba ka pyrthei ka nangroi kyrhai ka jingstad, ka la dei ban long ka pyrthei kaba bha bad kaba suk.
Hynrei mynta pat katba nangkiew ka jingstad, nangkiew ki jingsniew bad ki jingjynjar ha ka longbriew manbriew.
Balei ka long kumneïBan jubab lyngkot ïa kane ka long dei namar ba ka jingstad jong ngi ki briew ngi buh noh shadien ïa la u Nongthaw u ba long U Blei ïa kiei kiei baroh, ka ktien ka ong, “Education without God Produced clever devil".
Ka jingstad ba khlem U Blei ka pynmih ïa ki ksuid ba sianti.
Kane ka kyntien ka la kylla long bad ka kam kumba ka paw ha ka juk mynta, na kata ka daw ka pynlong ban kha roi ki jingsniew, namar ngim sngewthuh satia ba U Blei u long u thymmei ka jingstad baroh dei ma u ba la ai ïa ka jingstad ha ngi.
U Mahatma Gandhi u ong, “Ka jingstad ka dei ka jingroi bad kiew shaphrang ha ka met, ka jingmut jingpyrkhat bad ka mynsiem".
Ka jingstad ka dei ban ïaid ryngkat bad ka jingtieng burom ïa U Blei, ka jingstad kaba khlem u Blei ka long tang kum ki khiew khyndew ba thylli, hynrei ka jingstad kaba don ïa U Blei ka long kum u khiew rnong ba la pyndap shoiñ da ka dud.
“Ka jingstad kaba don ïa u Blei, ka ai ïa ka jingdeng bad ka jingaiei ha ka khlieh jong me, ïa ka pasngiat ka jingitynnad kan aiti ha me", ong ka proverb 4:9.
Nongstoiñ, Rymphang 7: Ki lai seng ba kynthup ïa ka WKSU Central body, ka MYF bad UHM, ki la dawa na u Deputy Commissioner Nongstoiñ ban pyntreikam da ki kor ki bor ban thang ïa ki ñiut ki nier bad ki tiar bym lah shuh ban pyndonkam da ki briew kiba la kynrei ha ki shnong jong ka Nongstoiñ town area.
Ki lai seng ki la buh ka jingkyrpad ha khmat u DC nongstoiñ ban wanrah da ki kynja machine thang ñiut (Incinerator) hapoh ka nongbah Nongstoiñ, khnang ba yn lah ban pynkylla dpei ïa ki tiar kiba ki briew kim lah shuh ban pyndonkam.
Kawei pat kaba donkam ka long kane ka kor, kan ïarap ba ki shnong ki thaw kin lait ban bret pathar ïa ki ñiut ki ñier bad ki jakhlia ja khlait bad ruh ban lait na ka jingpyn jaboh ïa ka mariang da ki nongshong shnongHa ka jingïakren, na ka liang u DC Nongstoiñ Bah Garod L.
S.
N Dykes (IAS) u la kular ban shimkhia ïa katei ka mat bad un sa thoh sha ka sorkar ha kaba ïadei bad kane.
Kumba long mynta ki shnong kiba hap hapoh town area, ïa ki ñiut ki ñier kiba la pynlang da ki nongshong shnong la leit bret ha Mawsmai ka jaka jong ka shnong Nongpyndeng.
Hynrei, kane ka jaka ba la bret kam slem shuh ban dap smam da ki jakhlia jakhlait bad ki jaboh jabaiñ bad kan wanrah ïa ka jingsma iwtung kaba shyrkhei kumba long ha marten ha Shillong.
Kumta lada la ïoh lad ban buh noh da ka kor ban thang ïa ki jakhlia jakhlait (Incinerator), kan lait shibun ïa ka jingpyn jakhlia ïa ka mei mariang, ong ka kyrwoh na u nongai ktien ki nongïalam lai seng, u ba long ruh u President jong ka WKSU u Bah D.
Sun.
Nongstoiñ, Rymphang, 7: Ka jingthep kyrteng ha khmat u Returning Officer jong ka West Khasi Hills na ka bynta ki kyrtong ki ban ïa aireng ha kane ka Election ban wan ka ban long ha ka 27 tarik mynta u bnai ka la kut noh mynta ka sngi.
Haba phai ha ki lai tylli ki constituency ha West Khasi Hills, ka Nongstoiñ ka dei kaba bun tam ki kyrtong bad haduh mynta ka sngi kiba thep kyrteng ki la poi haduh phra ngut.
Kum ban pynkynmaw ba naduh ba ka Election Commission jong ka ri India ka la shah ïa ki kyrtong ban thep kyrteng, kiba la thep naduh ba sdang ki long u bah Gabriel Wahlang na ka Congress, u bah Macmillan Byrsat na ka NPP, u bah Macmillan Kharbani na ka TMC, u bah Polestar Nongsiej na ka UDP, u bah Sanjied Kynsai Shangrit na ka HSPDP, u bah Bobby Kharshandi na ka VPP, u bah Diostarness Jyndiang na ka BJP bad u ba khatduh eh u dei u bah Stainbinel Wanñiang kum u kyrtong shimet u ba la pyndep mynta ka sngi ha ka por 3 baje nohphai sngi.
U bah Wanñiang haba ïakren bad ki ladpathai khubor hadien ba u la dep ban thep kyrteng, u la ong ba ka jingkwah jong u ban ïaleh ïa kane ka elekshon ka ïapher na kiwei pat ki kyrtong, namar naduh ba sdang u la rai halade ba un ym buh nongkitkam ne ki nongïalam hangno hangno ruh.
Namar ba ki nongïalam kiba la ithuh da ka sorkar bad ki la don lypa ha ka liang jong u.
Nangta ki nongïalam ba la jied da ki paitbah kum ki sordar, ki senglongkmie, ki kynhun pahara shnong (VDP) ki Association bapher bapher ryngkat ki sengbhalang, ki don ryngkat bad ki pynshlur ruh ïa u ba un ïaleh beit ha kane ka Election bad kin ai ruh ka jingkyrshan bapura ban pynjop ïa u kumta u don ka jingsngew skhem ba un poi sha ka thong.
Haba kylli pat ba lada un jop ha kane ka election bad kano ka party un leit ban ïatreilang, u bah Wanñiang u la ong ba ïa mynta um pat lah ban ong ei ei.
Hynrei lada un jop u hap ban ïatreiang bad kano kano ka party kaba lah ban pdiang ïa ka jingangnud jong u ban don ïa ka jingsynshar kaba khuid bad ka bym noh shilliang.
Nalor kata u kwah ruh ba kano kano ka party kaba un leit ban ïatreilang, ka dei ban don ïa ka thong ban thaw ïa ki lad ai kam ai jam kiba biang na ka bynta ki paitbah.
Mawkyrwat, Rymphang 07: Ki lai ngut ki kyrtong ki ban sa ïa khun ha kane ka MLA Election 2023 na ka 35 – Ranikor Constituency mynta ka sngi ka 7 tarik u Rymphang, 2023 watla ka dei ruh ka sngi ba khadduh hynrei ki la ïoh ban pyndep ïa ka jingthep kyrteng jong ki ha ki Returning Officer jong ka South West Khasi Hills District.
Ki lai ngut ki kyrtong ki kynthup ïa u Tengsim G.
Momin u ban sa ïa khun na ka Trinamool Congress Party (TMC), u Bichitro Hajong bad u bah Savio Phrangsngi Dkhar kiba dei ki kyrtong shimet.
Haba kren ha ki lad pathai khubor kitei ki kyrtong ki ban sa ïa khun napoh ka 35 – Ranikor Constituency ki la pynpaw ka jingsngewkmen ban ïoh ban pyndep ïa ka jingthep ïa ki kyrteng.
Ha kajuh ka por ki la paw ruh ba kane ka jingïakhun jong ki mynta ka kynti ka long beit ba ynda ki poi sha ka thong jong ka jingjop kin lah ban wanrah shibun ki lad pynroi hapoh jong ka konstitwensi namar ka Ranikor ka long ka konstitwensi kaba dang sahdien ha kiba bun ki liang.
Namarkata, ki la buh ïa ka thong ba khmat eh ba lada ki jop ki kwah ban pynbiang ïa ki jingdonkam jong ki paidbah kata naduh ki jaka sumar nyngkong, ki lynti ki synkien khnang ba kan kham pynsuk ha ka leit ka wan, ki jaka pule kiba biang namar ki samla pule ki donkam bad kiwei de ki lad pynroi kiba long ka jingmyntoi ym tang ïa ki shimet hynrei na ka bynta ka dong ka thaiñ baroh kawei.
Jowai: Ka Dorbar Shnong Saphai ka la shim ïa ka rai ban buh katto katne ki kyndon ha ka jingïadei bad kane ka elekshon MLA 2023.
Na ka liang ka Dorbar Shnong kala rai ban ym shah shuh ïa ki briew jong kino kino ki party ban rung shapoh ka shnong naduh ka por 5:00 PM haduh ka por 5:00 AM, lait noh tang ha ka sngi ba pynlong ïa ka jingïalang paidbah.
Ka Dorbar Shnong kala rai ruh ba yn shah tang 4 (Saw) tylli ki kali kynthup ïa ka jong u Kyrtong (Candidate) ban rung shapoh ka shnong ha ka sngi ba pynlong ïa ka jingïalang paidbah, lait noh ha ka sngi ba pynlong ïa ka rally.
Ka Dorbar Shnong ka pyntip ba kane ka jingbuh kyndon kan ym ktah ïa ki briew kiba wan donkam ne wan shim dawai shapoh ka shnong.
Jowai: U Deputy Commissioner (Supply), West Jaiñtia Hills ula pyntip ba ïa u khaw rashon NFSA (AAY & PHH) bad u Non-NFSA jong u bnai Kyllalyngkot, 2023 la dep ban pyllait sha baroh ki wholesale na ka bynta ban pynpoi sha baroh ki dukan die rashon naduh ka 8 tarik haduh ka 15 tarik mynta u bnai Rymphang.
Ïa ka bhah u khaw Antyodaya Anna Yojna (AAY) yn sam ha ka jingthew kaba 35 kg kawei ka AAY FI Card, ka bhah u khaw Priority Household (PHH) yn sam ha ka jingthew kaba 5 kg shi khlieh khlem donkam jingsiew ha sor bad ha nongkyndong.
Katba ïa ka bhah jong u khaw Non-NFSA kan long 7.
215 kg shi khlieh ha ka dor kaba la buh da ki Vigilance Committee ka bym dei ban palat ia ka dor T.
14/- shi kilo kiba ha sor bad nongkyndong.
U Deputy Commissioner (Supply) ula kyntu ïa baroh ki dukan die rashon (Fair Price Shop dealer) hapoh ka District ban leit shim ïa ki permit jong ki na ka ophis treikam u DC (Supply) bad ban sam pyndep ïa u khaw hapoh ka 10 tarik u Lber, 2023 da kaba pyndonkam da ka online e-Pos machine.
Jowai, Rympang 07: Shi bynta ban wanrah ia ka suk ka saiñ jong ka election hapoh ka jylla, u Distict Magistrate ka West Jaiñtia Hills District, Jowai, ula pynbna ba yn sa don ki sngi tyrkhong kyiad ha baroh ki bynta jong ka West Jaiñtia Hills naduh ka 25 tarik, ka 26 tarik bad ka 27 tarik jong une u bnai Rymphang 2023 ba dei ka sngi thep vote bad ha ka 2 tarik u Lber 2023 ruh ba dei ka sngi ñiew vote.
Kumta la bthah ïa baroh ki dukan dielang (Wholesale) bad kiba die khutia, kynthup ïa ki Bar, ki Canteen bad kiwei, ki dei ban khanglut katkum kitei ki sngi bala kdew haneng.
Khliehriat: Ban pynneh pynsah ïa ka suk ka saiñ ha ka por election, u District Election Officer, East Jaiñtia Hills District, u pynbna ba ha ka 25 tarik, 26 tarik bad 27 tarik u rymphang, 2023 kin dei ki sngi tyrkhong kyiad ha baroh kawei ka district, kaba na ka daw ka jingthep vote ka ban long ha ka 27 tarik u rymphang, kumjuh ruh ha ka 2 tarik u lber 2023 kaba dei ka sngi ban ñiew vote.
Katkum ka hukum, la bthah ba baroh ki dukan die kyiad, ki jaka dih kyiad, ki Bar, ki Canteen ki dei ban khang lut ha kitei ki sngi, ki bor ba dei peit kin ïai long peitngor bha, ïoh don kiba pynkhieñ ïa ka hukum.
Jowai, Rymphang, 07: U District Election Officer (DEO) ka West Jaiñtia Hills District ula pyntip paidbah ba ki nongpeit pyrman ki ban khmih ïa ki kam elekshon kila poi sha ka District bad kila buh ïa ka ophis treikam jong ki ha ophis jong u Deputy Commissioner, West Jaiñtia Hills District, Jowai.
Lada don kino kino ki jingpan jingshai ne ki jingujor, ne kino kino ki jingai jingtip jong ki paidbah ki lah ban phone sha kine ki nongpeit pyrman.
Kine ki nongpeit pyrman ki kynthup ïa u Anuj Kumar Jha, IAS u ban khmih ïa ka 2-Jowai bad 7-Amlarem Constituency.
Ka phone number jong u ka dei 9233445843, u don ha ka kamra 149 ka mala kaba 3 naduh ka por 11:00 baje mynstep haduh 12:00 shiteng sngi.
Ka Madhvi Kataria, IAS kan khmih ïa ka ka 1-Nartiang, 3-Raliang bad ka 4-Mowkaiaw Constituency.
Ka phone number jong ka, ka dei 9233445900, ka don ha ka kamra 149 ka mala kaba 3 naduh ka por 11:00 baje mynstep haduh 12:00 shiteng sngi.
Nongpoh, Rymphang, 07: U Bah Damanbait Lamare kyrtong ka NPP na Umroi Constituency mynta ka sngi u la ong ba kum u kyrtong u ba la mih shakhmat ban aireng ha kane ka elekshon ba mynta na Umroi Constituency u don shibun ki jingangnud ban wanrah ki jingkylla haka thaiñ Umroi naduh ki surok, ka pule ka puthi, ka iohkam iohjam ki samla, ka jingeh ki nongrep bad kiwei kiwei ki jingdonkam ba hakhmat jong ki paidbah, haba kren haka jingïalang paidbah jong ka NPP mynta ka sngi ha madan jong ka shnong Kyrdem Nongthymmai bala pynlong da ka NPYF Kyrdem.
U la ong ruh ba kum u kyrtong u sngew ioh mynsiem ha kane ka kynti ba mynta ryngkat ka jingkyrmen skhem ban rah ïaka jingjop na Umroi Constituency, watla bun ki briew ki kynthoh ba um dei u ba nang ban kren hynrei kum u kyrtong u la pynshai ba u dei u briew u ba kren kham jam haki kam bad um kwah ban shu kular ïaka bneng ka khyndew kaba um lah pat ban ai sha ki paidbah, hynrei ki paidbah kin sa bishar hi lada ki ailad ha kane kynti ba mynta.
“Nga kular hakhmat ki paidbah ba ngan pyntreikam hok ïaki skhim ban wanrah ki kam pynroi ha kane ka constituency bad wat ka tulop kaba nga dei ban ioh ngan ai sha phi ki paidbah ba duk ba rangli bad ki kup shilliang ki sem shilliang naka bynta ka jingbit jingbiang jong ka Constituency" la ong u Bah Damanbait.
La sakhi ruh ha katei ka sngi da ki hajar ngut ki paidbah nongkyrshan naka Raid Madan Kyrdem kila wan ban sngap ïaka jingpynshai bad ki nongrim jong u Bah Damanbait Lamare haka jingdonlang ruh naduh u Bah Sniawbhalang Dhar, u Ma Ngaitlang Dhar, u Bah R Kharbuki MDC ka Umroi, Bah PP Rynghang State General Secretary ka NPYF bad kiwei kiwei ki nongkitkam bad ki nongïalam ba hakhmat ka NPP ha Umroi.
Jowai, Rymphang 07: Ka jingwan thep kyrteng (Nomination Paper) jong ki kyrtong bapher bapher napoh ka West Jaiñtia Hills na ka bynta ki 5 tylli ki Constituency kiba kynthup ïa ka 1-Nartiang, 2-Jowai, 3-Raliang, 4-Mowkaiaw bad ka 7-Amlarem kila poi sha ka 26 ngut baroh.
Ki kyrtong na ka 1-Nartiang Constituency ki don 5 ngut kita ki long u ma Sniawbhalang Dhar na ka NPP, ma Dawan Lyngdoh na ka seng UDP, ma Emlang Laloo na ka seng Congress, ma Rimiki Sari na ka BJP bad ma Generous Pasleiñ kum u kyrtong shimet, na ka 2- Jowai Constituency 5 ngut ki kynthup ïa ma Wailadmiki Shylla u kyrtong ka NPP, ma Awhai Andrew Shullai na ka AITC, ma Moonlight Pariat na ka UDP, u ma Daniel Dan na ka INC bad ma Allan Keith Suchiang u kyrtong ka BJP.
Na ka 3-Raliang 6 ngut ki long ma Coming-one Ymbon na ka NPP, ma Lakhon Biam na ka BJP, ma Robinus Syngkon na ka AITC, ma J.
Treilang Suchiang na ka UDP, ma Chemhok Garod na ka PDF bad u ma Richard Sing Lyngdoh.
Na ka 4-Mowkaiaw 5 ngut ki long u ma Nujorki Sungoh na ka UDP, ma Lasting Suchiang na ka AITC, Nehemayah Tyngkan na ka INC, ma Habahun Dkhar na ka NPP bad ma Corentis Rabon u kyrtong ka BJP.
Katba na ka 7-Amlarem Constituency ki don 5 ngut kita u ma Lahkmen Rymbui na ka UDP, ma Stephanson Mukhim na ka NPP, ma Arbiang Kam Kharsohmat na ka Congress, u ma Aiban Gashnga na ka AITC bad ma Firstborn Manner na ka BJP.
Mynta ka sngi 7 tarik ki don lai ngut kiba wan thep kyrteng ha DC ophis Jowai kita u ma Wailadmiki Shylla u kyrtong ka NPP, ma Allan Keith Suchiang u kyrtong jong ka BJP baroh ar kin ïakhun na ka 2-Jowai Constituency bad ma Corentis Rabon u kyrtong ka BJP na ka 4-Mowkaiaw.
Na ka liang u ma Wailadmiki Shylla ha ka jingkren sha ki lad pathai khubor ula ong ba ka jingïakhun biang jong u ha kane ka kynti dei da ka jingshaniah bad ka jingieit jongki paidbah.
U ong hapoh kine ki san snem “Nga la pyrshang ban pyndep ïa ki project kiba dang sah kum ka Umngot Water Supply Scheme, kumjuh ïa ka Iawmusiang Complex hynrei na ka daw ba u Contractor u la sangeh ban trei ïa ka ïew bad kane ka kam kala poi sha ka jingïaleh kes".
Ha ka jingïadei bad ka B.
Ed College hapoh ka Jowai, u ong la don ka order na ka sorkar ba dei ban don lang ka BA bad B.
Ed hynrei na ka daw jong ka jingwan ka khlam Covid kane ka kam ka dang sha teng, lada ym pat wan kane ka Election la tikna ban ïoh sdang noh ha kine ki bnai ban wan, ong maWailad.
Ha kaba ïadei bad ka jingkhuid jingsuba ula buh jingkylli balei la 28 snem ba la dep kiwei pat ki nongmihkhmat kim lah ban pynbeit ïa kane hynrei u ong pat ‘Nga dang long MLA tang 5 snem la da ym don sa ka khlam Covid 2 snem ula tikna ban pynbeit ïa kane da kaba kyntu ïa ki paidbah ban ai lad sa shi Term ïa u khnang ba un pyndep noh ïa kane ka jingeh namar wat ïa ki jingdonkam jong ka Municipal ula dep ban pynim biang.
Shuh shuh u ong ba u don ka jingkyrmen ban jop biang ïa kane ka Election na ka jingwan synran lang da ki hajar ngut ki paidbah mynta ka sngi, ula ong ruh ba ki nongthep vote hapoh ka Jowai Constituency ki long kiba stad bad kim ju pynjop ïa uno uno u kyrtong (Candidate) tang shisien.
Namar tang shisien ym lah hi ruh ban pyndep ïa ki kam ba sahteng.
Ha kaba ïadei bad ka jaka sumar MCH kaba don ha Panaliar ula ong naduh u snem 2017 ïa ka Building la dep tei nadong shadong hynrei namar ka jingpynslem ban plie ïa ka kumta ula pyrshang ban pyntreikam noh da kaba thep kam ïa ki Doctor bad kiwei de bad u kyrmen ha kine ki shibnai arbnai kane ka jaka kan sdang ban treikam pura.
U ma Allan Keith Suchiang u kyrtong jong ka BJP na ka 2-Jowai Constituency haba kren sha ki lad pathai khubor hadien ula ong ‘Dei tad haduh ban da poi ka sngi ñiew Vote kaba lah ban batai mano ka jop bad mano ba rem’, hynrei na ka liang jong u un tur beit shakhmat.
U ma Allan uba ju trei kum u Engineer ha ka tnad MeECL, mynta ka sngi ula pynpaw ba u don ka jingthrang ban shakri ïa ki paidbah nongshong shnong ka 2-Jowai Constituency.
Ula ong ba ka por kala dei ïaki paidbah ban jied noh ïa ka party BJP, namar ba kane ka party ka ju ai ka jingïarap kaba pura ïa ki nongshong shnong ka jylla.
U la ong shuh shuh ba kino kino ki Constituency ba don ki MLA na ka BJP ki ïoh jingmyntoi shibun.
Ula pynpaw ruh ba ka BJP kadei ka party kaba long ryntih bha ka rukom treikam, kumta u sngewkmen ban don ha kum kata ka party.
Namar kata ula khot la wer ïa ki paidbah ka 2-Jowai ban pynjop ïa u ha kane ka kynti.
Katba u ma Corentis Rabon u kyrtong ka BJP na ka 4-Mowkaiaw ha ka jingkren ula ong ka jingwan jong u sha ka jylli jong kasaiñ hima sima ka long kaba khia bha haduh katta katta, kumta da ka jingsngewkhia um banse banïakhun ïa kane ka Election ban wanrah ïa ki kam pynroi kiba dang sahteng hapoh ka 4-Mowkaiaw Constituency.
“Ka jylla kala dap 50 snem hynrei kijingkylla kim don satia", kumta na ka liang jong u, ula phai khmat syndon sha kane ka party BJP kaba long ka party heh kaba lah ban trei na ka bynta ki paidbah da kaba kyntu ïa ki paidbah ban ai ka jingkyrshan ba pura ïa u ha kane ka kynti.
Khliehriat rymphang 7: Ka kong Santa Mary Shylla, kaba dei ka kyrtong jong ka National Peoples Party na ka 5-Sutnga Saipung Constituency, lem bad ki nongïalam jong ka party, ha ka jingïalang ba la pynlong mynta ka sngi ha shnong Byndihati, ki pynshai halor halor ka jingmih noh ki nongkitkam bad ki dkhot jong ka party bad ong ruh ba ka jingmih jong ki kam don jingktah eiei ïa ka party.
Na ka liang jong katei ka kyrtong, ka la ïathuh ruh ba mynta ki la dep ban jied bujli da kiwei pat ki nongkitkam bad ki dkhot, ka pynshai ruh ba ha ka jingshisha na ka liang jong ka ha shwa ban jied ïa ka kum ka kyrtong, ka la dep ban ïasyllokki shwa bad ki bad ka la khot lang ruh ïa ki sha ka jingïalang, tangba ki khlem wan satia sha ka jingïalang bad ong ruh ba ka jingleh jong ki ka long pynban ka jingkyrkhu ïa ka party, namar kito kiba la mih hynnin ka sngi, ki dei ki bym don ka jingïatreilang naduh kaba sdang, kim don jingmut hi ban kyrshan ïa ka, namar ki la don hi la ka jingmut ban kyrshan noh ïa kawei pat ka party “ha ka jingïaid lynti jong ngi, ngin nang pynkhlaiñ shuh shuh ïa ka party bad kat nang mih ki sngi nga ïohi ba ki nang bun ki nongkyrshan, ngam duh jingkyrmen eiei na ka jingmih noh kito ki dkhot bad ngam sngew eiei ruh namar naduh ba sdnag kim shym la ïa don bynta lang bad ngi kum ka party"Kumjuh ruh u President NPP-East Jaiñtia Hills District, u bah Seiborlang Shadap, uba dei u MDC u la ong “ Hadien ka jingmih khubor ba iehnoh kam ki dkhot jong ka party napoh ka district, nga la shimti noh kum u President jong ka NPP East Jaiñtia Hills District bad nangne shakhmat ngan trei bha na ka bynta ka party bad khmih lynti ba ka party kan nang kiew na ka por sha ka por"U President NPYF East Jaiñtia Hills District, u bah Emlangki Lamare, u pynpaw ba ka jingmih noh jong kito ki dkhot na ka party ka dei tang ka jingsngew shimet jong ki hi, ym dei na ka daw ka kyrtong bad ym dei ruh na ka daw ka party, ka jingmih jong ki kam don jingktah eiei ïa ka party bad kam ktah eiei ruh ïa ka kyrtong.
U Working President jong ka NPYF East Jaiñtia Hills District, u bah Defender pakem u la ong “Ka jing iehnoh kam jong ki, ka nang ai bor shuh shuh pynban ïa ngi bad ngi la ïoh da kiwei pat ki nongkitkam kiba thymmai bad kam don kano kano ka jingktah ïa ka party namar kim shym la ïa don bynta lang shuh bad ngi naduh ki por ba la leit, ki long pynban kum ki nongpyn-thut, kiba pynartatien ha ka jingïaid lynti jong ngi, mynta ba ki la mih ngi la ïoh ka lad ban ïaid da ka lynti kaba khuid kaba shida khnang ba ngi kum ki nongtrei kam, ngin long pynban kiba iatylli bad kan long ka jingioh bor , ki paidbah kim dei ban duh jingkyrmen, ka jingmih jong ki ka long ka jingkyrkhu ïa ngi ba ngin ïa trei da kajuh ka buit, kajuh ka bor ban pynkhlaiñ shuh shuh ïa ka party bad ban pynjop ïa kane ka kyrtong na ka 5- Sutnga Saipung Constituency.
Ka kong Santa Mary Shylla, lem bad ki nongkitkam jong ka party, ki ai mynsiem ïa ki paidbah ba kim dei ban sngew noh mynsiem bad kim dei ban duh jingkyrmen, kim dei ban sngew artatien bad ong ruh ba ka party mynta ka dang khlaiñ hi kumba ju long.
Ki nongkitam jong ka party National People’s Party East Jaiñtia Hills District, kiba la jied thymmai, ki kynthup, u President, u bah Seiborlang Shadap (MDC Sutnga-Narwan), General Secretary, u Dr Sankey Shangpung ( MDC Bataw Lakadong ), Working President, u bah Joinriwell Pyrtuh, ki nongkitkam jong ka NPYF East Jaiñtia Hills District pat ki kynthup, u President, u bah Emlangky Lamare (MDC Narpuh Constituency), General Secretary, u bah Rio Shadap, ki Working President, ki kynthup u bah Defender Pakem bad u bah Kermiki Dkhar, Vice President, u bah Daiapherbha Lamare, Assistang Secretary, u bah Merary Sutnga.
La jied ruh ïa u President jong ka 5-Sutnga Saipung Block, u bah Syrsse Lamare, Assistant Secretary, u bah Metipbha Supooh, Vice President, NPP Narpuh Circle, u bah Romeo Pdang.
Nongpoh, Rymphang 07: Kumba long haduh mynta ka sngi ba kaba dei ka sngi khatduh ban la ailad ban thep kyrteng na ka bynta ki kyrtong ba thmu ban aireng ha kane ka election 2023 na ki Constituency ha ka jylla bad ha Ri Bhoi District ha kane ka sngi ba khatduh ki don 4 ngut kiba la thep kyrteng ban pynthikna ba ki dei kita ki kyrtong ban aireng ha kane ka election 2023 na ki Constituency kiba don ha Ri Bhoi.
Kine ki saw ngut ki kyrtong ba la pyndep bann thep kyteng khatduh mynta ka sngi ki kynthup ïa ka kyrtong ka BJP party na Jirang Constituency, ka Riya Sangma, u Bah Lee Bareh, kyrtong shimet na Jirang, ka Serimina Marak, kyrtong ka Republican party of India (RPI) na Jirang bad u Bah Bismo Ingti kum u kyrtong shimet na Nongpoh Constituency.
Haba khein kyllup na baroh ki 5 tylli ki Constituency ha Ri Bhoi, ki kyrtong kiba la wan ban thep kyrteng ki la poi haduh 35 ngut bad kin sa aireng ha kane ka election na ki Constituency ka Ri Bhoi kaba ki mihkhmat ban leit pan jingkyrshan na u paidbah.
Kine ki kyrtong kiba mih ban ïa khun ha kane ka election na ka 08-Mawhati Constituency ki kynthup ïa u Bah Charles Marngar, Congress, (INC), u Bah Baïahunlang Makdoh, na ka UDP party, u Bah Shemphang Lyngdoh na ka NPP party, u Dr.
Evarist Myrsing na ka BJP party, u Kong Evalin Kharbani na ka HSPDP party, ka Dr.
Saralin Dorphang na ka TMC party, u Bah Raswell Shadap na ka PDF party bad u Bah Osbert Banteilang Rynjah kum u kyrtong shimet.
Ki kyrtong kiba ïa khun pat na ka 09- Nongpoh Constituency ki kynthup ïa u Bah Mayral born Syiem, na ka party UDP, ka Kong Macdalyne Sawkmie Mawlong na ka party NPP, ka Kong Rona Khymdeit na ka party Congress, (INC), ka Kong Marian Maring na ka party BJP, u Bah Longsingh Bey na ka party TMC bad u Bah Bismo Ingty kum u kyrtong shiemt.
Na ka 10- Jirang Constiteuncy ki kyrtong ki kynthup ïa u Bah Sosthenes Sohtun na ka party NPP, u Bah Bathok Nongmalieh na ka party UDP, u Bah Adrian Chyne na ka party Congress, (INC), ka Riya Sangma na ka party BJP, u Sunmoon D.
Marak na ka party TMC.
Ka Serimina D.
Marak na ka party Republican Party of India (RPI), u Forcaster Nongrang kum u kyrtong shimet bad u Bah Lee Bareh kum u kyrtong shimet.
Na ka 11- Umsning Constituency ki kyrtong ki kynthup ïa u Bah Jason Sawkmie Mawlong na ka party NPP, u Bah.
Sunshine Makri na ka party UDP, u Dr.
Celestine Lyngdoh na ka party Congress, (INC), u Bah Donlang Sohkhlet na ka party PDF, u Bah Ricky J.
Syngkon na ka party VPP, u Bah Gilbert Nongrum na ka party TMC, u Bah Duruth Majawna ka party BJP bad u Bah Primose Makdoh na ka party HSPDP.
Ki kyrtong pat kiba ïakhun na ka 12-Umroi Constiteuncy ki kynthup ïa u Bah George Lyngdoh na ka party TMC, u Bah Damanbait Lamare na ka party NPP, u Bah Stanliwis Rymbai na ka party Congress (INC), u Bah Baïateilang Lapang na ka party PDF bad u Bah Shanbor Ramde na ka party BJP.
Haba khein kyllum ki kyrtong na ki san tylli k Constituency kiba don ha Ri Bhoi ki la kot sha ka 35 ngut kiba la pyndep ban thep kyteng na ka bynta ban aireng ha kane ka election 2023 hapoh ka jylla.
Shillong, Rymphang 07: Ka Kong Bethleen Dkhar ka Kyrtong jong ka Congress na West Shillong Constituency ka la ong ba ka mat kaba kongsan bad kaba hakhmat eh ba ka buh na bynta ki paidbah ka constituency ka long ban pynkupbor ïa ki kynthei bad ïa ki samla bad ban peit ruh ïa ka jingshong shngaiñ jong ki nongshong shnong hapoh ka West Shillong Constituency.
Haba kren sha ki lad pathai khubor hadien ba la dep ban thep kyrteng na ka bynta ban ïakhun ïa ka elekshon sha ka ïingdorbar thaw aiñ jong ka jylla ka ban sa long ha ka 27 tarik u Rymphang, 2023, ka Kong Bethleen ka la ong, “kum a long kmie kaba mih sha khmat nga sngewthuh ïa ka jingeh ki kynthei kaba ki ïa kynduh namar kata ka daw ka donkam ka jingpynkupbor ïa ki la ha ka liang ka kamai kajih ne ka shong shngaiñ shong suk jong ki.
"Shuh shuh u la ong ba ka jingjyllei ki samla kiba ym donkam don jam ka dei kawei pat ka mat kaba ka hap ban ïakhun pyrshah da kaba kan wanrah ïa ki lad ai kam bad ban ïarap ba kin ïeng ha la ki jong ki kjat.
Ka la ong ruh ba kumba baroh ki tip ba ka constituency kaba ka ïakhun ka dei kaba shong khleh jaidbynriew na kata ka daw ka donkam ban don ka jingshong suk shnong shngaiñ jong baroh ki jaidbynriew bad ong ba kane ka dei ka mat aba ka i donkam palat ban shim khia.
“Ngam lah ban kynthoh halor ki jingtreikam u MLA namar ki paidbah ki la ïohi hi bad ki la mad ruh ai ba u paidbah hi un ai ka jubab kaba shai ha ka 27 tarik," jubab ka Kong Bethleen haba pan jingkynthoh halor ka jingtreikam u MLA ba la hiar shuki.
Shillong, Rymphang 7: Ka Kong Sarita Lyngdoh kaba long ka kurim jong u MLA barim ka Mawlai u Bah FS Cajee ha ka sngi Baar ka la ai jingkyrshan ïa u kyrtong jong ka National People’s Party (NPP) na Mawlai Constituency u Bah Teiborlang Pathaw.
Ka Kong Sarita kaba la ïakhun ïa ka elekshon ha u snem 2018 na ka party Peoples Democratic Front (PDF) ka la ïoh 6336 vote.
Dang shen, u MLA barim ka Mawlai u Bah Embhahlang Syiemlieh bad u kyrtong jong ka KHNAM u Bah BL Nongbri kiba u Bah Teiborlang Pathaw u la ïakhun pyrshah ha u snem 2018 ki la ai jingkyrshan ïa u mynta ka kynti.
Da ka jingai jingkyrshan jong kine ki lai ngut bad ki jingpynïasoh jong kiba bun ki nongïalam na kiwei pat ki party ka la nang aibor bad mynsiem shuh shuh ïa u Bah Teiborlang Pathaw ban ïakhun ha kane ka elekshon pyrshah ïa u kyrtong ka UDP u Bah Process T.
Sawkmie uba long ruh u MLA jong ka Mawlai Constituency uba dang shu dep resaiñ ha kine ki khyndiat taiew.
Ka Kong Sarita ka la pynbna paidbah ïa ka jingai jingkyrshan ïa u Bah Teibor Pathaw ha ka jingïalang ba la skahi lang da ki spah ngut ki nongïalam bad ki nongbud jong ka.
Haba kren ha ka jingïalang ba lyngkot, ka Kong Sarita ka la ong ba ki nongkyrshan ki la kyntu ïa ka ban pynkhih bad pynbna paidbah ïano ban kyrshan, hadien ba ka la shim ïa ka rai ban ym ïakhun shuh ïa ka Elekshon namarba ki nongkyrshan jong ka ki donkam ïa ki nongmihkhmat.
U Bah Teibor haba kren ha kane ka jingïalang u la ai khublei bad pynpaw ka jingsngewnguh ïa ka Kong Sarita kaba la ai jingkyrshan ïa u ha kane ka kynti bad ha kajuh ka por u la ñiewtang ïa ki kam kiba u Bah FS Cajee u la leh na ka bynta ka Mawlai Constituency.
U la ong ruh ba un sa buddien ïa ka kaiphod treikam jong u Bah FS Cajee khnang ban dup lah ban pynurlong ïa ki kam bad ki jingthmu kiba u Bah Cajee u la angnud ban pynkylla dur ïa ka Mawlai Constituency baroh kawei.
Kane ka Tamasa pynshong shit ne pynlam wir ïa ki paidbah ne ka Election kumba ong ka ktien nongwei ka la sdang biang mynta u bnai Rymphang 2023  bad kane ka jadu pynbiej ïa ka jingmut jingpyrkhat jong ki paidbah kan ïai bteng haduh kumba ar taïew tam ei ei naduh mynta ka taiew.
Ha kane ka tamasa shongshit paidbah,bun ki paidbah naduh ki samla ki samhoi, shynrang bad kynthei,ki riew rangbah bad longkmie ruh kumjuh ha ki kyrdan bapher bapher kim khein ne kim salia  shuh ïa ka sngi ka miet,kim salia shuh ïa ka duh thiah ka duh dem bad khlem tyngkai shuh ruh  ïa ka por bad ka bor jongki ban pynlut kai bad pynleit jingmut beit triang tang shaphang uta u kandidiet bad ka party jongki.
Ka dei ruh ka por ia peit matdong briew,ka por ba ïa bishni pihuin para shnong para thaw, bad ka por wat ban ïa phoi bad ïa pait ïapra wat shi ing shi sem ruh kumjuh.
Ngi ïohi ba,man ka por ba,katba dang jngai ka Tamasa shongshit paidbah(Election),bun ki briew ki iakren tip briew  tip Blei suda.
Bun ruh ki la ïa pynpaw ba ki la ngiah bad kdang hi shoin ia kane ka Tamsa hynrei mynta pat,mar ia poi kane ka tamasa,,kine hi kijuh ki briew kiba leh shongshit khleh biej eh hakhmat hakhmat ryngkat bad u kandidiet jongki.
Don bun bah ki daw balei tang shu poi kane ka Tamasa pynshongshit paidbah (election) ki briew ki ia leit noh ïap kumba shoh jadu ka myntor.
Dei ha kum kane ka por  ba ka khawai ka dawai ka pahuh kyrhai na u kandidiet bad ka party jongu.
Ka dei ruh ka aiom kaba u kandidiet u dang don ka mynsiem ieit,burom bad pynsngew jan ïa ki paibah.
Ka dei ruh ka aïom ban ïoh leh ba heh,shong kali ei  bad jied da kino kino ki kali rem dor katba mon.
Ka dei ruh ka aiom ba ki kandidiet bad ka party jongki ki ïohlad bad shim kabu ban pynkiew skong ïa u paidbah nongkyrshan jongki  khamtam ïa u duk u suk bad u luk u lak uba kham shitom ban ïoh leh ba heh ba hain kum kiba ïoh kabu kiba ïoh ba kot.
Hynrei,mar ïa dep thep vote pat,kynjah hi jar ka jingshongshit ki paibah.
Ki kandidiet kin leit rieh noh sha ing paki_dulan jongki.
Ki paidbah bapli kin shem.
shitom  ban wad bad iakynduh ia ki.
Kiba rem lei  ki jah syndon noh jar bad kiba jop pat kin ïa leh bad ia rai katba mon ne sngewbit ma ki.
Lada ki paidbah nongpynjop jongki ki isih bad shun ia ka party BJP, ki MLA ba la pynjop jongki pat (elected representatives) kin leit ïa snoh khnang shata.
Lada ki paidbah kim mon ne sngewtynnad ïa ka party NPP ba ki ong hana,long kumba leit ai doh lypa ïa u Garo ne ka  AITC ba ki ong ka party Bengalee na Kolkata,ki MLA ba kin sa pynjop pat kin leit noh ïap sia sia shata kumba noh ïap u dkhiew ha ka thit.
Peitkai keiñ, mar ïa jop, khlem artatien ki MLA bad ka party ba ki jop kim nym khein briew shuh ne kim salia ishuhbiabki paidbah nongkyrshan lajong hynrei khlem artatien kin pyngngeit bad pynksan ïa ki paidbah nongkyrshan   ba kin leit ïa snoh rdin kat sha ka party ba ïoh thaw sorkar.
Ki paidbah bapli ki kylla long tang kum u brut, ynda la dep pyndonkam ïa u, ki bret noh sha rud bad sha nala khlem salia shuh.
Mynta,ba dang ïoh pisa bher bher,man u briew u lok suda,hynrei ynda la kyduh pat,wat tang ha tyngkong ïing ruh kim shlan ban wan mih.
Ki paidbah ki dei ban da khan da pyrkhat bha,ki dei ban da puson janai bha ha kum kane ka por shongshit  ïoh ki babe dier por kylla tang shu mar ïa dep ka tamasa pynshongshit paidbah(election).
Shillong, Rymphang 07: U Dr.
Aman War, kyrtong ka UDP na North Shillong, u la kyntiat ba ka don ka jingbamsap ha ka jingpyllut ban ïakhun pyrshah ïa ka jingpang VOVID 19.
Haba ïakren bad ki nongthoh khubor hadien baladep ban thep kyrteng mynta ka sngi Ba ar , u DHS (MI) barim ka jylla, u la ong ba ka jingkheiñ ba ka tnad treikam ka koit ka khiah ba la pyllut na ka ophis u DHS kam dei satia kumba la kynnoh, namar ba ka DHS ka pynlut tang 248 klur tam.
“Kane kadei tang ka jingkynnoh tang ban pynthohbria ïa nga", u la ong bad bynrap ba kiwei pat ki jingpynlut kidei na kiwei pat ki bor treikam jong ka tnad ka koit ka khiah.
U Dr.
War uba la wan ryngkat ka jingsynran ki hajar ngut ki nongkyrshan, u la ong ba kane ka jingpynlut kadei ban thied ïa ki tiar kiba bun kiba donkam namar ba kane ka jingpang ka la wan kynsan kynsan.
Halor ki mat ba un trei na ka bynta ka North Shillong, u Dr.
War, u la ong ba lada ki paidbah ki ai ka jingjop ïa u, un peit kyrpang ïa ki Samla khamtam ban pyllait ïa ki na ka jingwan hiar thma jingdih ba sniew.
Kawei pat ka long na ka bynta ka jingkyrduh kam kyrduh jam kaba la ban khia shisha ïa ka jingmut jingpyrkhat ki samla bad ki kmie ki kpa.
Shuh shuh u Dr Aman War, ula kular ban pynphyrnai khriak ïa ka constituency kum u ‘Mawlynnai’ lada u shah jied kum u Nongmihkhmat sha ka ïingdorbar Thaw Aiñ ka Jylla.
La synran ïa u da I Kmie, ki bahaïing hasem, ki Nongïalam ka party bad ki nongkyrshan ba da ki hajar ngut.
Shuh shuh haba ïakren bad ki nongthoh khubor, u Dr Aman ula ong ba ka rai jong u ban mih ïakhun ïa kane ka elekshon ban wan ka dei halor ka jingïohi ïa ka jinglong jingman hapoh ka Jylla haba phai sha ka rukom synshar khadar.
“Nga dang shu shongthait kum u Nongtrei Sorkar bad kaei kaba nga la shemphang na ka kam, nga kwah ban wanrah ha ka kam saiñ pyrthei ban lah pynlong ïa ka Jylla kum ka jaka ba itynnad kumba la ïakhun naduh kaba sdang".
Haba kheiñ ïa ka North Shillong constituency kum u “Mawlynnai bym pat kyrshut pynjlih’ (unpolished diamond), u Dr Aman ula ong “Ngi don ïa ki jaka ïew ha ka constituency jong nga naduh na ïewduh haduh Khyndailad bad ngi donkam ban pynjlih ïa kane bad pynphyrnai kum u Mawlynnai".
Ula kren ruh halor kiba bun ki ishu kiba ka constituency ka donkam ba kynthup naduh ka pule ka dangle, ka koit ka khiah, ki kam bhalang ha ka imlang sahlang bad kiwei kiwei.
Halor ka jingkynnoh ka Congress ba ula ïohnong bha na ka jyrsieh khlam Covid-19, u Dr Aman ula ong “La jan 30 snem nga la trei hato kam mut ba nga khlem kamai eiei, nga khlem kynshew eiei ïalade na kane ka kamai hok jong nga".
Haba pynpaw ba ka khlam Covid kala wan kum ka ‘erlangthari, ula ong “.
Kumno ka long, kumno ka jah, ka jah kum ka lyer ba jai jai balei, namar baroh ki covid warriors naduh ki Nongïalam saiñ pyrthei haduh kiba rit kyrdan eh kila ïakhun kynthup ki shnong ki shnong.
Kila ïakhun tyngeh bha bad ha kato ka por shuwa ban kut ka khlam ha Jylla, nga la ong ba ngi hap ban ïa im lang bad ka jingpang.
Haba ki khubor ki mih ba ka jingpang kala sdang khie biang, kam shym la don shuh ka jingkhuslai bad kane ka dei kaei kaba ngi la leh, da ka jingsngewskhem, ngi la bthah ïa ki paidbah ban nang kumno ban im bad kane bad ban long kiba la pynkhreh ïa kaei ka ban jia hadien lada wan lynshop kino kino ki jingpang".
Une u DHS(MI) barim ula ong ba ka jingpynlut jingsep jong ka DHS(MI) ban ïakhun Covid ha katei ka por ka long kumba T.
248 klur.
“Mynta ka jingpynlut ka kot T.
803 klur.
Phi hap ban kylli mano kita ki briew kiba donkti bad kane ka T.
803 klur", ula ong haba bynrap “Ka Sorkar kala buh lut ïa ki jingkheiñ jingdiah hapoh ka ïingdorbar Thaw Aiñ bad bun na ki Dkhot kila buh jingkylli la ki jingkynnoh ki dei kiba shisha, laka don ka jingbym pyndonkam hok hynrei kam don satia.
Nga ruh nga tip ïa kane hynrei “Nga kum u DHS (MI) nga pyntip baka Directorate ka pynlut tang T.
248 klur ym T.
803 klur".
Lah ban kdew hangne ba ka jingpynlut pisa kaba bun eh ha ka jingiakhun ïa ka khlam Covid-19 ka dei ka Tnad National Health Mission (NHM) kaba dei ka Tnad ba pyntreikam ïa ka National Health Mission ka Sorkar Pdeng.
Kat kum ki kot ki sla, kane ka Tnad kala pynlut haduh T.
550 klur tam ban ïakhun ïa ka khlam Covid ha Jylla.
Halor ka jingtreikam ka Sorkar MDA, u Dr Aman War ula ong “Ka Sorkar MDA ha kine ki san snem ka dei ka Sorkar MDA hynrei mynta kala dei ka DAM government".
Ula ong ba ka Jylla ka don shibun ngut ki briew, kiba tbit ban pynïaid ïa ki kam ki jam (good administrator), ki Nongkhaïi, ki Nonghikai bad kam donkam satia ban wad ïa ki briew na shabar ka Jylla ban wanrah ha Jylla.
“Ngi don ïala ki jong ki briew hangne.
Nga leit sha Jail Road nga lap ba don bun ki Nonghikai, nga leit sha Oakland, Nga leit sha Jaiaw, Mawkhar, Nongmali- nga la ïoh shibun ki jingnang jingtip da ka jingleit sha kine ki jaka.
Hato ngi donkam ban leit shabar ban kyntiew ïala ka jong ka Jylla? Ngim donkam satia.
Ngi donkam ïala ki jong ki briew ban kyntiew ïa ka Jylla ha kata ka rukom kaba itynnad hakhmat ki khmat jong ki paidbah jong baroh kawei ka Ri" ula ban jur.
Haba pynpaw ia ka jingsngewskhem ba ka UDP kan ïalam ïa ka Sorkar ba thymmai, u Dr Aman ula ong “Ka lyer jong ka UDP naduh mynta ka sngi kan nang khlaiñ.
Haka por ba ngi rung kila ong ba ka UDP ka dei ka party kaba rem hynrei kaei kaba ïohi mynta ka long ba ka UDP ka dei ka party ban jop bad ngin jop bad ngin ïalam ïa ka Sorkar".
“Da ka jingnang jingtip ba malu mala ba nga la ïoh kum u Nongtrei Sorkar, nga kwah ban pynlong ïa ka Sorkar ba thymmai ba kan burom ïa ki Nongpynïaid ïa ki kam ki jam, ban burom ïa ki Ophisar trai muluk, burom ïa ki kyndon bala buh naduh ki por bala leit noh, ngi la ban nang pynjanai ïa kine hynrei ngim lah ban shu pynduh noh ia baroh" ula bynrap.
Haba kylli halor ka jingïakajia pud, u Dr Aman ula ong “Lada phi ïakren halor ki kam khappud mynta ba ngi la ïoh Jylla, kumno ngi la ïoh ïa kane ka Jylla, hato dei tang ka Sorkar Assam kaba soi bad ong ba kane ka dei ka bynta jong ka Jylla, em! Ka dei kaba la mynjur da ka aiñ ha Parliament bad haba la mynjur, u pud u sam ula shai bha bad nga kwah ban tip bniah kiei kita ki jaka ba ïakajia bad mano ba wanrah ïa kane ka jingïakajia-la ka dei na ka liang ka jong ngi ne kawei pat ka liang-Ngi hap ban khmih biang ïa ka".
Shillong, Lber, 18: Kum shi bynta ban bsut ïa ki samla ïa ka saiñpyrkhat jong u Swami Vivekananda khnang ban pynlong ïa ka lawei jong ka ri India kaba shngaiñ, ka Nehru Yuva Kendra, Shillong, kaba long ka shnat treikam jong ka Ministry of Youth Affairs and Sports ka Sorkar Pdeng ka la pynlong ïa ka Yuva Utsav kaba shi sngi ha East Khasi Hills District ha ka sngi Saitjaiñ.
U MLA jong ka Mawryngkneng Constituency u Bah H.
S Kharpran u la long kum u Kongsan ha kane ka sngi.
Ha kane ka Yuva Utsav la pynlong ïa ki jingïakop bapher bapher hapdeng ki samla kaba la long ha Shillong Jail Road Boys’ Higher Secondary School bad ki don haduh 200 ngut ki nongïashim bynta ha ka jingïakop dro, ka jingïakop thoh jingrwai poitri, ka jingïakop ai jingkren bad ka pyninam ïa ka kolshor.
Ha kane ka sngi, ka tnat National Health Mission, Meghalaya, ka State Tuberculosis Office, ka Sports Office, ka DJD, Ministry of Agriculture and Farmers’ Welfare, ka Yuva Art and Craft ki la pyni ïa ki jingtreikam jong ki tnat treikam jong ki ha ka jylla.
U National Youth Volunteer na ka shnong Mawryngkneng u Bah Kynsaibor Kharkongor uba la pynïaid ïa kane ka Yuva Utsav u la ïathuh ba ki san tylli ki thong, ki long ban kyntiew ïa ka ri India, ban weng noh na ka jingmut jingpyrkhat ïa ka shah tehmraw, ban sngew sarong ïa ki jingteinam u menbarim, ban wanrah ïa ka jingïatylli ha ka ri bad ka jingkitkhlieh hapdeng ki nongshong shnong.
Shillong, Rymphang 07: U kyrtong ka Bharatiya Janata Party (BJP) na Mawsynram, u Bah Himalaya Muktan Shangpliang ha ka sngi Ba-ar la ïathuh ba ka mat ba hakhmat eh kaba u buh thong ban pyndep ha kane ka kynti kaba mynta lada ki paidbah ki ailad biang ïa u ka long ban pynïoh Sub Civil Division ïa ka Mawsynram bad ban shna pynheh ïa ka surok na Mawngap sha Balat.
Haba sha ki lad pathai khubor kren hadien ka jingthep kyrteng, u Bah Shangpliang u ïathuh ba ha kine ki snem ba la leit u la ïakren bad u Myntri Rangbah ka jylla u Conrad K Sangma ban ai Civil Sub-Division ïa ka Block Mawsynram namar ka la dei kawei na ki Block barim tam ha ka jylla khnang ban lah ban wanrah shuh shuh ïa ki kam pynroi hapoh ka thaiñ “hynrei na ka liang ka sorkar bad u Myntri Rangbah kim shym la sngap ïa ka jingtyrwa na ka liang jong nga na ka bynta ka jingmyntoi ki paidbah ka Mawsynram," u la ong.
U la ong ba wat la u Myntri Rangbah um sngap ïa ka jingdawa Sub Civil Division ïa ka Mawsynram u la ong ba lada ka BJP ka ïoh ban thaw sorkar hadien kane ka ilekshon, un shim ka jingkitkhlieh ban pynthikna ba ka Mawsynram kan ïoh noh da ka Sub Civil Division na ka bynta ban pynbun ïa ki kam pynroi ha Mawsynram.
Shuh shuh u Bah Shangpliang u la ong ruh ba sakawei pat ka mat kaba u la dep ïakren bad buddien na ka sorkar ka dei ban pynheh ïa ka surok na Mawngap shaduh Balat namar kane ka surok ka long ka budlum ïa ki paidbah nongshong shnong ka thaiñ khamtam ïa ki nongrep ban shalan ïa ki mar rep sha ki iew ki hat.
U la ong ruh ba kane ka surok kan kyntiew ïa ka ïoh ka kot ki paidbah namar kan kyntiew ïa ka kam jngohkai pyrthei kaban wanrah pat ïa ki lad ki lynti ban pynmih ïa ki kam kiba thymmai na bynta ka jingmyntoi ki samla.
Haba kren halor ka jingkynthih na kawei ka party sha kawei pat u Bah Shangpliang u la ong ba kane kan nym ktah ïa u ha kane ka ilekshon namar ki paidbah bad ki nongkyrshan hi kiba ïalam lynti ïa u ban ïasoh BJP.
Haba ther ïa ka jingkynnoh ba ka BJP kadei ka Party ba ibeiñ rit paid bad riewngeit Kristan, u Bah Shangpliang u la ong ba kine baroh kidei tang ki jingkynnoh khlem nongrim kiba la kynnoh da kiwei ki party tang naka bynta ban ïoh jingkyrshan na ki paidbah lyngba ka jingïalam bakla pyrshah ïa ka BJP.
U la ong ruh ba ki kam pynroi kiba u Modi ki la leh na bynta ka jylla la lah ban sakhi ha man ki kyndong kynshrot ka jylla bad ki paidbah ruh ki tip bha ïa kane.
“Phin leit sha nongkyndong ki briew kin ïathuh ïa kiei ki kam pynroi kiba u Modi u la leh, kin jer ïa u khaw modi, ka lait modi, ka um modi, ka ïing modi bad bvun bah kiba ngim lah jre hangne bad kane hi ka pyni ba u Modi bad ka BJP la pdiang da ki paidbah ka jylla," u la ong.
Shillong, Rymphang 07: U MLA barim ka Congress na Mylliem uban aireng ruh ha kane ka elekshon ba mynta u Bah Ronnie V Lyngdoh ha ka sngi Ba-ar u la ong ba ka jingshah rem jong u ha ka elekshon ha u 2018 ha u Bah Hamlet Dohlieng ka dei namar ki paidbah ki la shah ïalam bakla halor ka aiñ shna ïing Bulding by-law jong ka Meghalaya Urban Development Authority (MUDA).
Haba kren sha ki lad pathai khubor u Bah Ronnie u la ong ba ka jingrem jong u ha u 2018 da 450 vote eiei bad tang hadien shisnem pat ha ka elekshon MDC u la tam pat ïa ka kyrtong ka ba pynïakhun da u MLA da palat 2000 vote ka dei ka dak ba ki paidbah ki la sngewthuh ba ki la shah ïalam bakla halor kane ka mat.
