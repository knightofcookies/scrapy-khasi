Haba ai jingkren ha kane ka sngi, u Bah Khrawkupar u la ong, “Ka jingïalehkai Chess ka don ka jingïadei bad ki kynthei namar ka dei ka syiem kaba kongsan ha kane ka jingïalehkai namar khlem ma ka, u syiem um lah ban leh eiei.
"“Kumta ki kynthei ki long kiba kham kongsan ha ka jingim kaba manla ka sngi la ka long ha ïing ha sem bad kumjuh ha ka imlang sahlang.
Ka syiem ka long kum ka kmie, katba ki ‘pawn’ ki long kum ki khun.
Kumta ka shong ha ka kmie kumno ba kan ïalam.
"Ha kawei pat ka liang, ka Farida ka la ong ba ïa kane ka sngi kaba kyrpang la rakhe ha kylleng ka pyrthei.
Kumta na ka liang ka Mothers School jong ka Sri Aurobindo ha ryngkat ka Meghalaya Chess Association ngi la rakhe ïa kane ka sngi.
Ha kane ka sngi la ïoh ruh ka jingkren na u Secretary barim ka MCA Th.
B.
Singh bad la pynlong ruh ïa ka jingïalehkai chess hapdeng ki ar ngut ki nongïalehkai chess ka jylla.
Ha ka jingiaknieh rah ia ka khusnam ‘Best PSU for Promotion of Sports’ ha ka prokram sam khusnam jong ka Sportstar Aces, ka khubor ka iathuh ba ka ONGC ka lah ioh ban rah ia katei ka nam.
Kumta katei ka kompani kaba long ruh ka bynta kam shakri paidbah ka jong ka, ka lah sei nalade ia ka song pisa kaba haduh 8 klur na ka bynta ka mang tyngka ka jong ka ha ka kam ialehkai jong u snem, lem bad ka jingbynrap ruh ia ka T.
45 klur ha kaba iadei bad ka jingsiew  tulop bad kumno kumno ruh haduh T.
2.
3 klur na ka bynta kiwei pat ki jingai jingmyntoi.
Ha baroh shi lynter jong u snem, ka ONGC ka lah kyrshan ruh ha ka ban kyntiew ia ki 11 tylli ki jait jingialehkai kaba kynthup naduh ka Athletics, Badminton, Billiards & Snooker, Boxing, Carrom, Chess, Hockey, Kabaddi, Lawn tennis, Shooting bad Table Tennis.
Ki nongialehkai  kiba lah ioh ia ka jingkyrshan bapura na ka ONGC ki long u Arpinder Singh, M.
R Poovamma, Kirpal Singh, Ashwini Ponappa, Sourabh Verma, HS Prannoy, Rituparna Das, B Sai Praneeth, Pankaj Advani, Koneru Humpy, Vidit Gujrathi, Yuki Bhambri, Ankita Raina, G Sathiyan, Harmeet Desai.
Kumta ruh ki nongialehkai kiba lah ioh ia ka jingkyrshan na ka, ki ioh ruh ha ka ban khur haduh 56 tylli ki takma; kaba kynthup ia ki 27 tylli ka takma Ksiar, 18 ka Rupa bad 11 ka Rnong ha baroh shi lynter jong ki lympung ialehkai bar-ri ba ki shimbynta da ka jingkyrshan ka jong ka.
Nalor ka jingaikam-aijam ia ki nongialehkai ha kiba bun tylli ki bynta jong ki jait jingialehkai, ka ONGC ka  tyrwa ruh ia ka bai-bam ialehkai  (Sports Scholarship) kaba haduh T.
15,000  bad T.
30,000 sha ki nongialehkai kiba dei hok ban ioh katkum ka hok ka jong ki.
La jan kumba 800 ngut ki nong-ialehkai kiba lah ioh jingmyntoi na ka kam ai jinghikai bad na ki prokram iasamlem kaba ki don ia kaba lah pynlong ha Ahmedabad (Gujarat), Assam, Dehradun (Uttarakhand), Karaikal (Tamil Nadu), Rajahmundry (Andhra Pradesh) & Hyderabad (Andhra Pradesh) ha ryngkat bad ka jingshah pynbiang ia ki jingdonkam la palat 300 ngut bad ka baibam sha ki khynnah.
Katkum ka khubor ba la ioh lum ka iathuh ba na ka liang ka synjuk pyniaid jing-ialehkai Athletics ha kylleng ka pyrthei ka WA (World Athletics), sa shisien biang pat ka la kner ia ka jingiarap na ka bynta ban synniang song pisa sha ki nongialehkai ka Ukraine.
Kane ka long na ka bynta ki nongialehkai kiba dang iai pynkhreh bha ialade mynta ia ka lympung ialehkai  World Athletics Championship (WAC) ka ban sdang naduh 19-27 tarik u Nailar 2023 ha Budapest.
Nalor kata, katei ka synjuk ka pynbna ruh ia ka jingpynthymmai ha kaba iadei bad kata ka jingsynniang pisa sha ki nongialehkai ka ri Ukraine ia kaba la tip kum ka Solidarity Fund, ryngkatlang bad ki katto katne tylli ki sienjam ba ka la pynkhreh shakhmat na ka bynta ka jingkynjoh sha katei ka bynta jong ka jingiaryngkat kyrdan hapdeng ki shynrang bad kynthei kaba long kum shi bynta jong ka #WeGrowAthletics Campaign ka jong ka.
Kumta na ka liang jong ka WA ka la sam ruh palat $220,000 ka song pisa sha palat 100 ngut ki nongialehkai ka ri Ukraine ha u snem 2022.
Kumta ki nong-ialehkai kynthei kiba kynthup ia ka nongialehkai Hurdles ka Anna Ryzhykova, kynthup ia ka 70% jong ka jingsyniang pisa jingiarap.
Na ka liang jong kawei na ki nongialehkai Hurdles katei ka ri ka Ryzhykova ka pynpaw ia ka jingkyrmen ka jong ka ha kaba kiwei pat ki mad ia kita ki jingeh bad ki jingsngewsih ba ki iakynduh.
Shuh shuh ka lah iai ban ruh ba ki nong-ialehkai jong ka ri baroh kawei ki klet noh ha kaba iadei bad ka kam ialehkai ha ka jingim jong ki, ki jingphohsniew ba ki kwah ban pynurlong bad ki pyrtkhat beit tang kumno ban lait-im ialade bad ban iarap ia kibaq haiing hasem jong ki na ka jingshah hiar thma ha ka ri Russia, bad kata ka  Solidarity Fund jong ka World Athletics da shisha ka lah pyllait-im ia ki nongialehkai katei ka ri bad ia ka kam ialehkai ha ka jingim jong  ki bad ai ruh ka lad ka lynti na ka bynta ban iakhun na ka bynta ka ri baroh kawei ha ka kam ialehkai ba shimet-shimet ka jong ki.
Napdeng kiwei pat ki sienjam jong katei ka synjuk ha ka jingpynkhreh shakhmat ka jong ka ha kaba iadei bad ka jingwanrah ia ka jingia ryngkat kyrdan hapdeng ki rang bad ki thei ialehkai, ka World Athletics  ka la pynkhreh ban don 40% ki kynthei ki ban shimbynta  bad la  kumno kumno kawei ka riew kynthei ha ka kam vice-president jong ka World Athletics Council mynta u snem.
Namar kata, na ka liang u nongpyniaid bahakhliehduh katei ka synjuk u Sebastian Coe u iathuh ba ka jingiaryngkat kyrdan hapdeng ki shynrang bad kynthei ka long ka bynta kaba donkam bha mynta jong ka jingpynthymmai ia ka rukom treikam ha ka synjuk naduh ba lah pynithuh paidbah ha u snem 2016.
Kawei na ki khlur iakura ba pawkhmat ka ri ka Nikhat Zareen; ka ban sa ialam nakhmat ia ka jingiaid lynti jong ka kynhun iakura ki kynthei ka ri ha ka lympung ialehkai IBA Women’s Boxing World Championship ka ban long ha Delhi, ka la pynpaw ia ka jinglong ba skhem bad ba thikna ha kaba iadei bad ki lad ki lynti kiba la plie ha ka mynta.
Kumta ruh na ka liang jong katei ka nongkhur takma Ksiar na ka  Commonwealth Games ka pynpaw ba ka long kaba thikna ba ka jingleit shim bynta ha ka IBA Women’s Boxing World Championship kan long ka lad ka lynti ha kaba kan ialeh ruh na ka bynta ban wanrah ia ka nam bad ka burom sha ka  ri baroh kawei sa shisien pat.
Shuh shuh ruh katei ka nongiakura na ka jylla Hyderabad ka long ruh ka nongialehkai kaba lah wan dur bha ha ka kam ialehkai ka jong ka, ha kaba ka la lah ban khur takma Ksiar ha ka World Championship  ha Istanbul  na ka kyrdan iakura ha ka Flyweight bad kumjuh ruh na ka lympung ialehkai CWG kaba lah long ha u snem ba lah dep ha Birmingham kata  na ka kyrdan Light Flyweight, hynrei ka thong kaba hakhmat eh ba ka don mynta ka long bna khur ia ka takma Ksiar na ka lympung ialehkai Olympic ka ban sa long ha u snem ban wan ha Paris.
Ka Nikhat ka lah pynpaw ruh ba lada ka lah shisha ha ka ban khur takma Ksiar na ka lympung ialehkai Olympic, khlem pep ka kwah ban iakynduh markhmat bad u tyngshop ba pawnam ka Bollywood u Salman Khan sa shisien biang pat bad lehkmen lang bad u.
Ka 7 Wasa United bad ka Rangdajied United ki long ba la pynkhreh na ka bynta ka jingïalehkai kaba nyngkong eh jong ka Jowai Zone ha ka lympung ïalehkai Meghalaya State League (MSL) ka ban long ha ka Sngi Thohdieng ha Kiang Nangbah Stadium kaba don ha Ladthadlaboh, Jowai.
Ïa kane ka lympung yn plie da u Myntri ka tnad Ïalehkai ka Sorkar Jylla, u Bah Shakliar Warjri kum u kongsan ha ryngkat ka jingdonlang u MLA ka Jowai, u Bah Wailadmiki Shylla kum u symbud kongsan ha ka por 2 baje noh phai sngi.
Ka 7 Wasa United ka dei ka lahduh ha ka MSL jong ka aïom 2017-18, katba ka Rangdajied United ka dei kaba wan ba-ar ha u 2019.
Ha ka Jowai Zone ki don hynñiew tylli ki kynhun; kita ka Niaw Wasa United, Rymbai Ïawpynsing SC, Mulait United FC, Seiñ Pynbhalang SC, Rangdajied United FC, Ladthadlaboh SC bad Youth Club Pdengkarong.
Haba ïakren bad ki nongthoh khubor, ki kapten bad ki manager jong ki ar tylli ki kynhun kiba kynthup ïa u kapten ka 7 Wasa United u Pynishai Lathong,  Wansalan Pyrtuh (Manager) bad u kapten ka Rangdajied United u Ñiawkorlang Kyndiah bad Aibanjop Shadap (Manager) ki la pynpaw ba mar sien kut ka Shillong Premier League ki khmih lynti ba ka MSL kan sdang noh, hynrei na ka jingbunkam ka synjuk la pynslem noh ïa ka, wat la kata ki long ba la pynkhreh bha na bynta kane ka lympung.
Katba na ka liang u General Secretary ka WJDSA, u Bah Lammat O Laloo bad uba long ruh u Chairman ka Competition Committee, u la kyrpad ïa baroh 7 tylli ki kynhun ban bud ryntih ïa ki kyndon ba la pynkhreh da ka Organising Committee jong ka MSL bad ban wan biang por sha madan khnang ba ka jingïalehkai kan ïaid beit ïaid ryntih.
Na ka liang kitei ki kynhun ki la wer ïa ki paidbah ban wan sakhi ïa kane ka jingïalehkai bad ruh ban ai jingkyrshan khnang ba ki rangïalehkai kin lah ban ïalehkai bha.
Kumba ka paw ka Niaw Wasa ka dei ka kynhun kaba na katei ka thaiñ.
Kumta ka lah ban don bun ki paidbah nongkyrshan, katba ka Rangdajied pat ka don ïa bun ngut ki rangïalehkai kiba dei na katei ka thaiñ bad la khmih ba kin ïoh ka jingkyrshan lang na ki paidbah.
Ka Niaw Wasa ka dei ruh ka kynhun kaba la khur ïa ka nam lahduh ha ka Super Division Football League ba la pynïaid da ka West Jaiñtia District Sports Association ha ka aïom ba la dep.
Ka la khur ruh ïa ka nam lahduh ha ka MSL 2018 hadien ba ka lah ban pynliem noh ïa ka Tynrongmawsaw lyngba ka tie-breaker ha Jowai.
Nalor kine, katei ka klob kaba na Jowai ka la khur ruh ïa ka nam lahduh kaba nyngkong eh ha ka Meghalaya State Futsal League ha u 2021 bad ka la ïoh ban leit ïashim bynta ruh sha ka National Futsal Club Championship.
Wat la kam shym la lah ban pynurlong ha u 2019, hynrei ka Niaw Wasa ka la khmih lynti ban ïalehkai bha mynta ka aïom.
Ha kawei pat ka liang, ka Rangdajied kaba la wan ha ka kyrdan ba-ar ha ka MSL 2019, hadien ba shah rem noh ha ka Shillong Lajong ha ka jingïakhun final kaba la long ha Khliehriat.
Wat la kam shym la lah ban kynjoh sha ka thong, hynrei mynta ka kynti ka khmih lynti ban ïalehkai bha na ka bynta ban khur syndon ïa ka nam lahduh.
Hadien kane ka sngi sdang ïa katei ka lympung, ïa kiwei pat ki jingïalehkai na ka bynta lai tylli ki zone; kita ka Tura (Chandmari Ground), Mawkyrwat (MDSA Ground) bad ka Shillong (Third Ground, Polo) kin sdang naduh ka Sngi Saitjaiñ.
U nongpynmareh kali ba paw ka India u Ruhaan Alva u lah khur mynta ia ka sien kaba lai ha ka jingioh ban kiew ha ka rynsan deng takma ha ka GB4 single-Seater Championship kaba dang shu dep shen ha kine ki sngi.
Ha katei ka lympung utei u rangialehkai u la lah ban pyndep ia ka jingiaid lynti da kaba wan ha ka kyrdan ba-ar ha ka kylla iakhun ba ar ha ka madan pynmareh kali ba pawnam bha ka ri Bilat ka Silverstone Race Circuit.
Utei u rang-ialehkai ka ri uba dang ha ka rta ba 16 snem uba long ruh u shi bynta jong ka JK Tyre Scholarship Programme kaba don ia ka thong na ka bynta ban ai sha ki nongialehkai pynmareh kali ba dang khynnah ka ri ia ka rynsan ha kaba kin lah ban pynseisoh ia ka kam ialehkai jong ki ha ki rynsan iakhun Shabar.
Kumta ha ka ta ka jingiakhun, utei u rangialehkai u la lah ha ka ban tam noh shakhmat ia u lain ba khatduh duna da ki sekhon hadien u nongkhur ia ka nam lahduh na ka lympung u Harri Reynolds ia kaba lah bud nadien jong u da u Tom Mills kum uba lai.
Ka jingkiew rynsan khur takma ba nyngkong ka jong u ha ka aiom ialehkai ba mynta ka long shisha kaba jop bad ka jingiai kyntiew shuh shuh ia ka jinglong ba skhem ka jong u  na ka jingtrei shitom haduh ba un da lah ban khur ia ka jingjop.
Ka khubor ka iathuh ruh ba ka GB4 Championship lah plie paidbah ha bnai Nailur 2021 bad ha kaba katei ka lympung ialehkai mynta ka don ha ka aiom ialehkai kaba ar  bad kaba pyndonkam ruh da ki kali Tatuus F4-T014 kiba long ki kali ia kaba lah pyndonkam ha ka ban shimbynta ha ki lympung iakob pynmareh kali ha Italy, ADAC  bad Spanish F4 series.
Ka long ka jingjop kaba khraw na ka bynta u nongialehkai Tennis ka ri Italy u Fabio Fognini ha ka lympung ialehkai ba long ha ka ri jong utei u rangialehkai namar u la khur ia ka jingjop kaba khraw jong ka aiom ialehkai ba mynta ha ka por ba u lah ban pynliem noh ia u nong-ialehkai na Bilat u Andy Murray ha ka lympung ialehkai ba mynta ka Internazionali d’Italia.
Ka khubor ka iathuh ba u Fognini uba long u nongialehkai ba lah rung teng sha ka thup ba 10, u lah hap ban iaid shibun ki jingeh mynta u snem bad poi ruh ha Foro Italico jong katei ka lympung ialehkai da ki 2-8 tour-level rekod ki jong u.
Kumta ka jingioh rung jong utei u nongialehkai da ka ‘wild card’ na ka bynta katei ka lympung ialehkai, ka lah pynsngewbha ia ki paidbah nongpeitkai ka nongbah Rome, ha ka por ba u Fognini u la lah ban khur shalade ia ki 6-4, 4-6, 6-4 jingjop na ka bynta ban jam sha ka kyllai  iakhun kaba ar jong ka lympung.
Na ka bynta u Andy ka long ba utei u nongialehkai ba lah kham rim u lah rung sha ka jingialehkai ha ka jingiaphiah ka jong ki ia ki phra jingiakynduh ba nyngkong hapdeng ki arngut.
Ka long ruh ka sien kaba nyngkong mynta ha ka jingiakynduh ka jong ki naduh u snem 2019 ha Shanghai; ha kaba u Fognini u lah rah ia ka set iakhun ba khatduh da ka tie-break.
Ki arngut ki lah ioh ban ialehkai ruh ha Foro Italico  ha u snem 2017 ha ka por ba u Murray u bat ia ka kyrdan ba nyngkong.
Hadien katei ka jingjop pyrshah ia u Murray, u Fognini un sa iakynduh pat bad u nongialehkai na ka ri  Serbia u Miomir Kecmanovic.
Ha kawei pat ka jngialehkai, u Arthur Fils na France u lah ioh ban khur ha ka sien kaba nynhkong ia ka jingshah pyniakab ka  jong u ha ka ATP Masters 1000 da ka jingjop kaba u la lah ban khur ha ka por ba u lah pynliem noh ia u Juan Manuel Cerundolo na Argentina  da 6-1, 1-6, 6-4.
Hadien katei ka jingjop, u Fils un sa mad ruh ia ka jingiakhun kaba kham jwat bad kham-eh ha ka jingiakhun pyrshah bad u Holger Rune.
Ka Shillong Lajong FC ka la ïasam mar shi dor-thong (point) ha ka jingïalehkai jong ka wat kaba khatduh ha ka Second Division League hadien ba ïakhaid khlem don ba thep kol pyrshah ïa ka Delhi FC ha ka Sngi Palei.
Ha kane ka jingïakhun kaba nyngkong ba long shabar na la ïing ha Minerva Sports Complex kaba ha Chandigarh, kine ki kynhun ki la ïakhun tyngeh naduh kaba sdang, hynrei kim shym la lah ban thep kol haduh ba wai jong ka jingïakhun.
Haba phai sha kawei pat ka jingïakhun kaba la long ha madan Cooperage kaba ha Mumbai, ka Ambernath United ka la pynliem noh ïa ka Bengaluru United lyngba ka shi kol ba la thep da u Abhijit Tawhare (82) na ka bynta ban khur ïa ka jingjop kaba nyngkong ha kane ka lympung.
Kumba ka long mynta, ka Lajong, Ambernath United bad ka Bengaluru ki la kamai mar 3 dor-thong na ki ar sien ïakhun.
Kumta ka Lajong ka donkam ban ïakhun tyngeh ha ka jingïakhun ba lai jong kane ka lympung pyrshah ïa ka Ambernath United ka ban long ha ka 16 tarik ha Mumbai khnang ba kan nangjam shaphrang ha kam ïalehkai bad ruh ban pynthikna ban ïoh rung sha ka I-League.
Ka kynhun Uttar Pradesh Anti Terror Squad ka la kem ïa san ngut ki poi wir kiba dei ki nong Bangladesh ha Agra ha ka sngi Saitjaiñ.
Kine ki briew ki dei kiba shong basah ha ka thaiñ Tajganj kaba don ha Agra da kaba pyndonkam da ki kot sakhi thok ban pynshisha ba ki dei ki nong India.
Napdeng kiba la shahkem, uwei uba la shah kynnoh u ju ïarap ïa ki briew ba kin jam sha shiliang ka bynta khappud, la ïathuh ki pulit.
Ïa ki ar tylli ki Aadhaar Card thok, kawei ka Passport jong ki nong Bangladesh bad kiba bun ki kot ki sla donkam la ïoh ban kurup na uwei napdeng kiba la shah kynnoh.
Kane ka jingïohkem ïa kine ki briew ka la long khyndiat sngi hadien ba ka kynhun West Bengal Special Task Force ka la kem ïa ki saw ngut ki poiwir kiba na Bangladesh ha Salt Lake Sector 5 jong ka Kolkata halor ka jingpynrung jong ki ïa kiwei pat ki poiwir sha kane ka ri khlem ki kot ki sla kiba biang.
Ki bor pulit ka jylla Arunachal Pradesh na ka thaiñ Namsai ha ryngkat ka jingïatreilang bad ki bor pulit ka thaiñ Tinsukia ha ka 20 tarik mynta u bnai ki la ïoh ban kem ïa 4 ngut ki runar kiba la donkti ha ki kam beaiñ ban rong tuh ïa haduh 26 tylli ki thuk thuk na ki thaiñ bapher bapher jong ka jylla.
Kat kum ki jingïoh lum khubor la ïathuh ba ki runar kiba la shah kem ha ki bor pulit ka Special Investigation Team (SIT) ki kynthup ïa u Ripunjoy Duwara (27 snem ka rta) na Tinsukia District, Assam, u Babul Buragohain (35 snem ka rta) na Sumonipathar, Sadiya District, Assam; u Sanjit Shakti (32 snem ka rta) na ka shnong Kherani, Namsai District bad u Girin Saikia (37 snem ka rta) na ka thaiñ 2nd Mile, Namsai District, Arunachal Pradesh.
La ïoh jingtip ba na ka liang ki bor pulit ka SIT ha ryngkat ka jingïoh ïa ki lad jingïarap na ki bor pulit ka thaiñ Tinsukia ki la ïoh ruh ban kurup ïa haduh 26 tylli ki thuk thuk na ki shnong bapher bapher kiba don ha ka thaiñ mihngi jong ka jylla Arunachal Pradesh.
Kat kum ka kyrwoh la ïathuh ba haduh 4 tylli ki thuk thuk kiba la shah rong tuh mynshwa la ïoh ban kurup biang na ka thaiñ Dambuk (Lower Dibang Valley), kawei na ka shnong Anini (Dibang Valley), 9 tylli na ka shnong Mudoi (Changlang District) bad 12 tylli na ka thaiñ Insu/Insa – ki thaiñ ba hap hapoh ka jingkhmih jong ki bor pulit ka Chongkham PS, Namsai district.
Halor katei ka jingjia la ïathuh ba na ka liang ki bor pulit ki la pynrung da ka mokotduma na ka bynta ban pynlong ïa ki jingtohkit kiba dang sah – khnang ban ïoh kem sa ïa kiwei kiwei ki runar bad kumjuh ruh ban ïoh kurup biang sa ïa kiwei kiwei ki thuk thuk kiba dang jah rngai.
Ka Voice of the People Party (VPP) ha ka Sngi Balang ka la khot la wer ïa baroh ki nongshong shnong ban ïa mih paidbah ha ka 19 tarik mynta u bnai ban sngap ïa ka rai kaba mih na ka jingïalang jong ki seng saiñ pyrthei bapher-bapher halor ka ‘Roster System’ bad ka bhah thung kam ne ka ‘Reservation Policy’.
“Lada ka Sorkar ka sngewkhia, shimkhia bad sngewthuh ba ka dei kata ka lynti, ka lah ban pyndep ïa kane ka kam, kam don kano-kano ka jingeh," la ong u President ba rangbah ka VPP, Bah Ardent Miller Basaïawmoit haba ai jingkren ha ka jingïakhih shong kyllaiñ mungor kaba la pynlong ha jaka pynïeng kali hajan Additional Secretariat ha ka Sngi Balang.
Haba kren halor ka bhah thung kam, u la ong ba um ngeit satia ba ki 2 jaidbynriew jong ka Jylla kin ïa khlad lok noh tang namar ka jingpynbeit ïa ka ‘Reservation Policy’.
Haba pynkynmaw ba ha shuwa ka Sorkar kam shym la treh ïakren halor katei ka mat, u la ong, “Mynta ruh ki dang pyneh, tangba ha ryngkat ka jingpynjem.
Hynrei na kato kaba nyngkong kaba ki ong ba kim treh ban ïakren, ki la sdang khot ban ïakren bad jia ryngkhat ba kata ka jingïakren ruh ka sdang mynta ka sngi.
"Halor ka jingïalang jong ki seng saiñ pyrthei ba la khot da ka Sorkar ha ka 19 tarik mynta u bnai, utei u nongïalam u la khot la wer bad kyntu ïa baroh ki nongshong shnong ban ïa mih paidbah lang ha katei ka sngi bad ban sngap kaei ka rai ka ban mih na katei jingïalang.
“Ngin mih paidbah noh la shisngi bad ngi kyntu ïa baroh, ngin pyrta shnong, ngin pyntip paidbah…ngin sngap kaei ka jingmih la shisngi na kata ka jingïalang.
Ai ba ka Sorkar kan ïohi ba u paidbah u kyrshan ïa ngi, ai ba ki paidbah ki mat duh kam shi taïew ruh kam lei-lei namar ka lawei kaba ap, dei ka lawei ba phyrnai," la ong u President da kaba bynrap ban ïa mih ryntih lang la shisngi ha ka por 12 baje ha ka jaka pynïeng kali hajan Additional Secretariat.
Haba pynsngew ba kane ka jingmih paidbah kan pyni sha ka Sorkar ïa ka jingkyrshan ïa ka jingïakhih ban pynkylla bad pynbeit noh ïa ka ‘Reservation Policy’, u la ong, “Lada la shisngi kam mih ka jubab kaba pynhun ïa ngi, da kaba kham tyngeh ngin ïakhih nangne shakhmat.
"Shuh shuh u la bynrap, “Lada ngi sngewthuh ba hadien ka jingpynbeit, ka dang don kata ka jingduna ha ka bhah kam sha kita ki para jong ngi, ngim sngewpher lada ki pyndap tangba kam dei ban long kumba ka long mynta.
Lada duna iwei-ar ban pyndap, shu buh mynta lada don ki kam ba lait ha kata ka tnad treikam, don ki para Garo kiba bit ba biang na bynta kata ka kam, kam lei-lei lada phi pyndap, ngim sngewpher lada ki pyndap katkum ka bhah jong ki.
Hynrei ban neh kumba ka long mynta, ngin ym pdiang.
"Ka VPP ha ka Sngi Balang ka la pynlong da ka jingïashong kyllaiñ mungor kum ka dak ban pynpaw ïa ka jingpyrshah halor ka jingsngap mynthi ka Sorkar MDA-2 ba la lamkhmat da ka NPP ïa ka jingdawa ban pynsangeh shuwa ïa baroh ki jingthung kam tat ynda da dep bishar thymmai ïa ka ‘Reservation Policy’.
U President ba rangbah ka Voice of the People Party (VPP), Bah Ardent Miller Basaïawmoit ha ka Sngi Balang u la ong ba lada ka seng ka wan ha ka bor, kan khyllie lut ïa ka kam tuh kam thiem kaba la don baroh shi katta.
U Bah Basaïawmoit u la ong ïa katei haba ai jingkren ha ka jingïakhih shong kyllaiñ mungor kaba la pynlong da ka seng ha ka Sngi Balang.
“Ka don ka jingmyntoi haba phi ïoh ban shong ha ka bor, phi ïohi jia aïu ha kine ki khyndiat sngi, ka Executive Committee (EC) ka KHADC kaba ïalam da u Bah Titosstarwell Chyne, ka shong, ka khyllie ïa ka ‘file’ naduh u snem 2014, bad haba ki lap ha kata ka snem ba ka don kata ka jingïa ot bad jingïapynbeit ïa kaba nga la dep ban batai…ngi ruh lada ngi ïoh lad ban shong hangne (da kaba kdew kti sha Secretariat), ngin khyllie ïa ka jingïatuh ïathiem kaba la ïatuh baroh shi katta," la ong utei u nongïalam.
Kumta u la kyrpad ïa ki paidbah ban duwai khnang ban ïohi ïa kaba kum kata ka sngi.
“Ynda ngi don hangtei, phin sa ïohi haduh katno kine ki la lute ïa ka ri jong ngi, phin sa ïohi haduh katno kine ki la leh shiliang bad pynlong ïa ka ri jong ngi ba kan duk kan kyrduh," la ong u Bah Basaïawmoit.
Haba phah khubor sha kito kiba don ka jingsngew ba ka VPP ka thmu tang ban pynbiej ban pynkhlaiñ ïa ka seng, u President u la kubur ba ka don beit ka jingkwah ban pynkhlaiñ ïa ka seng tangba kam dei pat da ka lynti jong ka jingpynbiej ne da kaba ai kyiad, ai pisa ne da kaba shu ai kam kontrak.
“Ka seng kan khlaiñ hynrei ym da ki jingpynthame, ym da kaba shu ai kam kontrak ïa ki nongbud…em, kum kata kan ym treikam.
Hynrei kine mynta, ym ba ki pynkhlaiñ, hynrei ki teh mraw ïa ki nongbud jong ki…ngi ngim kwah ban teh mraw ïa u paidbah, ngi kwah ba u paidbah un long kynrad ïa la ka jong ka jingim bad un rai hi ma u ïa ka lawei ka jingim.
Ym dei ban shu bud tdong ïa ngi tangba tieng ïoh duh kam kontrak," la ong utei u nongmihkhmat.
Haba kyrpad ïa ki paidbah ba kin ym pynsngap ïa ki khana hamsaïa shaphang ki nongïalam, u Bah Basaïawmoit u la ong ba kam don kano-kano ka jingïapher jingmut bad ki nongïalam ki long kawei kum ka seng.
“Ngi shim ïa kane ka seng kum shipara bad da kaba pynrit ïalade hakhmat U Blei.
Ngim ju ïakren bad ngim ju pynwai ïa ka jingïalang hapdeng ka jingsahnud," u la ong.
Halor ka jingnang ïoh bor jong ka VPP kat nang mih ki sngi, u President u la ong ba ka seng ka la hap husiar ban peitngor ïoh don ki nongbsuh kiba don ka jingthmu ban pynpait pynpra ïa ka seng.
Shuh shuh u la bynrap, “Kine ki seng saiñ pyrthei mynta ki tip ba lada wan ka ilekshon MDC, MP, ym long ban ïaleh bad u prah…ki la sdang ban phah lehse wat da ki briew jong ki ban pan tiket na u prah bad ynda la jop, kin sa wan noh sha ka NPP, sha ka UDP.
Ngin hap ban sian bha kum ki nongïalam.
".
Ngi sngew dei ban ai ka jingïaroh kaba khraw ïa ki nongthep ‘vote’ ka Sohïong konstitwensi kiba la ïa mih paidbah ryntih ban jied ïa u nongthaw aiñ bathymmai.
Haduh 91.
92 per cent (kaba long kumba 31 hajar ngut tam) na ka 34,783 ngut ki nongthep ‘vote’ ki la pyndep ïa la ka kamram kaba shisien ha ka san snem.
Lada ïanujor bad ki 59 tylli ki konstitwensi kiba la dep thep ‘vote’ ha ka 27 tarik Rymphang, ka Sohïong ka wan ha ki kyrdan ba kham shakhmat ryngkat bad ki katto katne tylli kiwei pat ki konstitwensi kiba ki paidbah ki la ïa tuid sha ki ‘Polling Station’ ban pyndonkam ïa ka iktiar ban jied ïa u dkhot ka Ïingdorbar Thawaiñ.
Wat la kane ka la ilekshon ka la long kaba khluit ha ka jingïatai lyngba ki rynsan jingïalang, hynrei kam shym la don pat kano-kano ka jingjia kaba la pynthut ïa ka shongsuk shongsaiñ lane kaba la wanrah ïa ka jingmynsaw ïano-ïano.
Ha ka Sngi Saitjaiñ ngin sa tip ïa ka kyrteng jong u MLA bathymmai ka Sohïong napdeng ki hynriew ngut ki kyrtong kiba la ïakhun ba kynthup ïa u Bah Samlin Malngiang na ka NPP, u Bah Synshar Lyngdoh na ka UDP, u Bah S Osborne Kharjana na ka Congress, u Bah Sandondor Ryntathiang na ka HSPDP, Bah Stodingstar Thabah na ka TMC bad u Bah Serap Eric Kharbuki na ka BJP.
Hynrei kumba la ïohi bad ïohsngew, ka jingïakhun ka kham ïa thaiñ bha hapdeng u kyrtong ka NPP bad u kyrtong ka UDP.
Tangba ngim lah pat ban tip ïa ka jingmut jong ki paidbah nongthep ‘vote’.
Ym don ba lah ban batai stad lypa mano u ban jop namar ki kham stad ki paidbah kiba jied ban ïa kiba ïakhun ha kano-kano ka ilekshon.
Ki kham sngewthuh ki paidbah ïano ki kham donkam ban long u MLA jong ki.
Kiba shu peitkai nabar kin hap ban ïa ap shitom haduh ka Sngi Saitjaiñ ynda la khyllie ïa ki kor thep ‘vote’ ha State Central Library, Shillong.
Ngi tharai ki paidbah ka Sohïong ki la sngewkmen ba ki la lah ban pyndep ïa la ka kamram hadien ba ki la ap la jan lai bnai duna ban ïoh thep ‘vote’.
Ki ruh kin ïa ap beit kmang mano u ban jop napdeng ki hynriew ngut da ka jingkhmih lynti ba uta u ban jop un ai ïa ka jingshakri kaba paka tam ha ki liang bapher-bapher.
Ha ka por ïalap ilekshon, na ka liang ki nongïalam ka NPP bad UDP, kiba dei ruh ki MLA, ki la ïa kawang ktieh haduh ba don kiba ong ba yn pynïaid noh da ka kjat ïa ki MLA ka UDP hadien ba la dep ban pynhiar ïa ki nalor bos.
Lada ka NPP kan jop ha Sohïong, khlem pep kan nang khlaiñ bad kan nang kiew ka jingsarong bad ka jingkob.
Kan ym salia shuh ban weng ïa ki 11 ngut ki MLA ka UDP na ka sorkar namar kam donkam shuh ïa ki.
Wat mynta ruh, ka NPP kam donkam eiei ïa kine ki 11 ngut bad ki la shu pynkhapngiah kai ïa ka Secretariat.
Ka NPP ruh kam lah ban leh kham bha ïa la ki jong ki MLA na ka daw jong ka jingdon jong kine ki 11 ngut naba kan hap ban sam lem ïa ki kam ki jam sha kine ki MLA.
Ha kajuh ka por, ngi sngewthuh ba ka sorkar kaba khlaiñ kan ym kwah ïa ka liang pyrshah kaba khlaiñ.
Lehse ha kaba kut, ka NPP kan pynshong beit ïa ki 11 ngut ki MLA ka UDP ha tnum bos tang ban tlot ka liang pyrshah.
Mynta, ngi la ïohsngew na ki katto katne ngut ki nongïalam ka NPP bad UDP kiba la ong ba ka jingmih na ka ilekshon Sohïong kan ym pynthud eiei ïa ka jingïadei hapdeng kine ki seng bad ka jingïatreilang ka jong ki ha ka sorkar MDA 2.
0.
Kane hi ka la dei ka dak ka shin ba ïa mynta, ka NPP kan ym pat leh eiei ïa ka UDP bad kan nang pynshong shwa kumto.
Lehse, ka NPP ka ap ïa ka sngi ba ka UDP kan pait arliang bad ba kita ki MLA ki ban mih kin leit pynïasoh noh sha ka seng kumba la jia bad ka PDF ha kaba baroh arngut ki MLA ki la rung sha ka NPP.
Ngim lah ban tip kaei ka ban jia ha ka saiñpyrthei kaba kylla tang hapoh shi khyllipmat khamtam kum ha kane ka jylla jong ngi.
Ka NPP kan kmen palat lada don ki MLA ka UDP kiba pynpait ïa kane ka seng bad ban long noh ki dkhot jong ka.
Ha kata ka por, ïa ka sorkar yn ym lah shuh ban pynkhih tangba ka lah ban don pat ka jingïaknieh ban long nongïalam lane Myntri Rangbah kumba ngi la ïohi ha ka por ba dang khlaiñ bha ka seng Congress.
Ynda la ïa bun palat ha kajuh ka sem, ki jingeh ki mih beit khamtam kum ha kane ka jylla ba la bun palat ki nongïalam katba ki nongbud ngim da tip thikna satia katno ki don.
Ka Meghalaya High Court ha ka Sngi Balang ka la ong ba da ka jinglap ïa ka jingtih dewïong be-aiñ, ka jingmih ki karkhana thang dewïong khlem da ïoh laisen ne jingbit, bad ka jingbteng ka jingkit dewïong be-aiñ ha baroh kawei ka jylla, ka bynta jong ka sorkar jylla ban ym kohnguh ïa ki hukum ka NGT bad Supreme Court, bad ka jingïadei bad jingïatreilang hapdeng ka sorkar jylla bad ki ‘Mafia’ kiba don bynta ha ka jingtih bad jingkit dewïong be-aiñ, ka la nang paw.
Ïa kane, ka High Court ka la pynpaw ha ka por ba ka shong bishar ïa ka mukotduma kaba la ai da u Champer M Sangma pyrshah ïa ka sorkar jylla bad kiwei halor ka jingkit dewïong be-aiñ.
Ha kane ka sngi, na ka liang ka tnat Customs jong ka Sorkar Pdeng ka la wanrah ïa kiba bun ki kot ki sla bad ki shithi kiba ïadei bad ki kam khaïi dewïong.
Kawei na ki kot ki sla ka dei ka ‘e-way bill’ kaba 16 tarik Nohprah, 2021 ba la pyni da ka Jaimaa Coal Private Limited ha Gasuapara Land Customs Station, South Garo Hills, ban khaïi ïa u dewïong uba don 12 Metric Ton sha Bangladesh.
Ka tnat Customs ka la pynpaw ba ki donkam ban peit tang ïa ka ‘e-way bill’ bad ha kita ki ‘e-way bill’ la ju don ka jingsoi na ka sorkar Meghalaya bad ka Directorate of Mineral Resources.
Ïa kine hap ban pyni ha ki ar jaka, kata, ha Dainadubi ha ka por ba ka trok ka la wan rung sha Meghalaya bad kawei ha Gasuapara hashwa ban poi ha ka Land Customs Station.
Ban shu batai lyngkot, ki bor ba dei khmih ha ki Land Customs Station, lada ki ïoh jingujor na kiba bun, ki ai jingtip sha ka sorkar Meghalaya bad kan dei ka jingkitkhlieh jong ka sorkar jylla ban peit bniah hashwa ban ai ïa ki Permit ne jingbit ban khaïi dewïong shabar Ri.
Napdeng ki shithi, ka la don kawei kaba la thoh ha ka 11 tarik Naiwieng, 2019 da ka Myntri ka tnat Pla Tyngka ka Sorkar Pdeng sha u Myntri Rangbah ka jylla Meghalaya ha kaba ka la ong ba ka sorkar jylla ka dei ban peit bniah bha ïa ki “Transport Challan" namar ki briew ka tnat Customs kim don ka iktiar ban pyntikna naei u dewïong u wan poi ha ki Land Customs Station.
Na ka liang ka High Court ka la ong ba watla ki don ki mukotduma halor ka jingtih bad jingkit dewïong be-aiñ bad watla ki la don ki hukum na ka NGT bad Supreme Court, bad watla ka High Court ka la ai hukum ba dei ban pynsangeh ïa ka jingtih bad jingkit dewïong be-aiñ, ka sorkar jylla ka khlem leh eiei ban pyntip sha ka ïingbishar halor kitei ki shithi khamtam ka shithi ba la thoh da ka Myntri Sorkar Pdeng sha u Myntri Rangbah ka jylla.
Ka High Court ka la bthah ïa ka sorkar jylla bad ïa ka Jaimaa Coal Private Limited ba kin ai jubab halor ki kot ki sla bad ki shithi ba la ïohpdiang, bad ka jingbishar kan long biang ha ka 1 tarik Jylliew, 2023.
Ka jingkheiñ sting jong ka tnad ba dei peit ha kaba ïadei bad ka jingtwa jong ka surokbah National Highway 127 B ha ka shnong Nongshram Ading jong ka surok Nongstoiñ sha Rongjeng ka la paw shai ha kaba haduh mynta ym shym la pat lah ban maramot wat hadien lai snem duna ba ka la don ka jingtwa.
Kum ban shu pynkynmaw katei ka surok mynta ka la kynjoh sha ka lai snem duna naduh ba ha ka miet jong ka 12 tarik Naitung 2020 ka la twa bad pait kynsan na ki bynta ba hapdeng jong ka surok kaba la buh jingma ruh ïa ki paidbah kiba leit ba wan lyngba kane ka surok.
Na ka liang jong ka tnad PWD (R) Western Circle lyngba u SE ha katei ka snem kaba jia, ka la ong ba katei ka jingtwa ka la pynlong ruh ïa katei ka bynta jong ka surok ba kan ngam noh kumba shi phut shiteng bad ka jingshah ktah ka la kot kumba 50 meter eiei.
La ong ruh ba ki kali ki dang lah ban ïaid ban ïeng ha kaba na ka liang jong ka tnad ka la pyrshang ban ïarap ban maramot ïa katei ka surok hynrei katkum ka jingpeit mynta katei ka surok ka don hapdeng ka jingma ïa ka ïaid ka ïeng jong ki paidbah namar ba lada jia ba u slap un jur khlem pep katei ka surok kan twa biang.
Halor katei ka jingtwa jong katei ka surok, ha ka jingshisha na ka liang u SE katei ka tnad u la ïathuh ba la dep ban phah ïa ka kaiphod sha u C.
E.
ka National Highway ba kin leh ïa kaba donkam hynrei imat katei ka kaiphod ïa kaba la phah kam shym la poi shaei shaei.
Ki paidbah nongshong shnong katei ka thaiñ haba kren halor katei ka surok, ki la kyntu ïa ka tnad ba dei peit ban shimkhia noh ha shwa ba kan don ka jingtwa sa shisien.
Kane ka rukom bud dustur ha ka nongrim shu niew khlieh ia ki nongjied ia u syiem ne ki Sordar/Rangbah shnong ka Bri U Hynñiewtrep ka long ka rukom pynneh ia ka dustur riti longmraw ha u nongwei mynnor ba u wan synshar ia ka Bri u Hynñiewtrep.
Kam dei ka dustur ka riti tynrai u Khasi naduh ki por mynbarim bajah.
Katkum ka jingiathuh ki ‘riew tymmen u nongpyniaid Dorbar um donkam niew khlieh u shu phah ieng paidbah ia ki nongjied bad um da niew khlieh hynrei u shu pyni dak bad peit ia ithuh katno ki don ha ka liang u A lane u B.
Uba ioh bun ngut la iathuh shai ha khmat ka Dorbar khlem da niew iwei pa iwei.
Kiba lah ban jied dei tang ki rangbah.
Kane ka long ka rukom synshar paidbah kaba shisha kaba la pruid dak u longshuwa manshuwa.
Kane ka rukom jied mynta da kaba ia niew khlieh kam da long kaba khuid namar ki nongjied kim ioh laitluid ban jied ia uba ki mon.
Ka la dei ka por mynta ban bud ia ka synshar paidbah  kata da kaba shu ia thep vote ka long ka rukom kaba paka tam ha kine ki por ba mynta.
Ym don ka jaidbynriew kaba la shai ha kane ka sla pyrthei, kaba khlem don la ka dustur, bad u khun Khasi naduh Rilang haduh Kupli bad naduh Brahma haduh Surma um lah ban siew kylliang da kumwei pat ia la u ni u kong, u kulong u kumah uba la saindur ia ki dustur, ba pateng la pateng, kin niew kor ia kine bad im halor kine ki nongrim ba la seng u longshuwa u manshuwa.
Ki dei kine ki dustur,  ym tang ki jong u khun Khasi, hynrei ki jong kiwei kiwei pat ki jaidbynriew, kiba pyniapher ia kawei ka jaidbynriew na kawei pat.
Ha Ri Bilat, ka jingdon jong ka jingsynshar ki syiem, ka long kawei na ki dustur kiba riewspah, kiba ka ri Bilat haduh mynta ka bat bad sngewsarong.
Da shisha ka rukom synshar ha ri Bilat ka la kylla mynta da ki spah snem na ka synshar ki syiem sha ka synshar paidbah, hynrei ka jingkylla ka long halor ka nongrim jong ka dustur jong ka jingdon bad jingiaipynneh ia ki syiem.
Ki syiem ha Bilat wat la kim don shuh ka bor hynrei ka main ka sah kumba long da ka phew hajar snem mynshuwa bad dei kata ka dustur ba ki nong Bilat ki niew kor bad khein kor, ym tang ha ka liang jong ki syiem hynrei ha man la ka bynta jong ka jingim jong ki.
Haba yn phai sha kine ki thaiñ mih – ngi jong ka pyrthei, ka Ri Japan ka long kaba bat bad sarong ia la ki dustur ba la buh u longshuwa manshuwa jong ki.
Hynrei ha kajuh ka por ka Ri Japan ka long ka ri kaba ia beh ia ka jingstad, ka jingpahuh pahai, ka jingman bha – manmiat bad jingiaid shaphrang.
Ki kyhnthei Japan wat la ki tynneng ia bun ki rukom leh jong ki sep – ngi, hynrei ha kajuh ka por ki Japan ki ieng halor ka nongrim jong ki dustur uba rim.
Kano kano ka jaidbynriew khnang ba kan kiew bad iaid shakhmat, ka donkam ban bat bad tyllun halor ki dustur kiba long ki nongrim.
Kaba donkam namarkata ka long, ban pynwandur ia ka jingim jong ka por kaba mynta, halor ki dustur kiba la ju don.
Ka Jaidbynriew Khasi ka don la ki jong ki dustur kiba pher kiba ka la ioh pateng na la ki Longshuwa Manshuwa.
Lehse lah ban pyniasyriem ia ki dustur kum u diengbah, u dieng u sah hi kum u dieng, ki tynrai ki sah ki kum ki tynrai hynrei u sla, u syntiew, u soh ki iai khie lung katkum ka jinglong jong ka por.
Ki dustur ki long ki dustur namar ba la pdiang ia ki da uba bun lang bad ki iai long hi kumba ju long.
Hynrei la katta ruih ki ri kiba la shai ki buh ia kine ki dustur ha ki jingthoh bad ki pynlong ain ruh ia ki khnang ba yn ym don mano mano ki ban shim kabu na ki dustur.
Kumba ka long mynta ym sngewthuh sngewthaw shuh haba la mih ki mukotduma.
Wei haba la sei ia ki nia bad pynieng ia ki nia halor ki dustur, la lap bunsien wat tang hajuh i kyntoit iba rit la pynmih ban pynieng ia la ka nia da ki dustur kiba pher bapher.
Khnang ban lait na kum kine kiei kiei, ka District Council ka la dei ban thung ia ki Commission ka ban tohkit shaphang kine ki dustur kiba don ha kylleng ka ri khlem da pynkylla ei ei ia ki hynrei ai kin sah shuwa kumba ki long bad pynlong ain iaki da kaba buh ha ka jingthoh.
Kumta kine ki dustur ain ia ki da kaba buh ha ka jingthoh.
Kumta kine ki dustur kin ym long tang katkum ka jingbit ne jingbatai ki katto katne hynrei kane kan pynlait ia u paidbah ka ri na ki jingialeh mokotduma kiba pynluksan bad pynsyrwa ei ia ka por.
Sngewlyngngoh ban iohi ba ka District Council ia kaba seng mynta la bun snem bad kaba don ka bor ban shna ia ki ain halor kine ki dustur, kam shym la leh ei ei ne pyrkhat shaphang kane ka kam kaba kongseh.
Kam long ka jingmyntoi ia ka jaidbynriew kaba rit kum ka jong ngi ba ia kine ki dustur la dei ban pynlong ain noh kloi da kaba buh ha ki jingthoh khnang ba ka jaidbynriew kan lah ban iaid shaphang ha ki liang baroh.
Ka kynhun Enforcement Directorate (ED) ka la kurup noh ïa ki 90 tylli ki jingdon jingem kiba la kot sha ka T.
51.
40 klur kiba dei jong ki MLA ka seng Congress, ki IAS Officer bad ki heh spah kiba don ka jingïadei bad u heh spah uba ju khaïi dewïong uba pawkhmat ïa uba la tip kyrteng kum u Suryakant Tiwari, la ïathuh ki heh ka kynhun ED ha ka sngi Ba-ar.
Ïa ki jingleit khynra la pynlong kum shi bynta ban tohkit bniah halor ka jingdon jong ka kam bamsap kaba la mih na ka kam beaiñ kaba la mih na ka rukom siew khajna ha Chhattisgarh.
U IAS Officer Ranu Sahu, ki MLA jong ka seng Congress u Devender Yadav bad Chandradev Prasad Rai, bad kiwei pat,  kynthup u RP Singh, Vinod Tiwari bad Ram Gopal Agarwal, ki la paw kyrteng ha ka jingmudui ha ryngkat u Suryakant Tiwari.
Ki jingdon jingem kiba la shah kurup ki kynthup ïa ki tiar ki bym lah ban pynkhih, ki kali ba rem dor, ki jingdeng ksiar bad ka pisa.
Ha ka por ba la pynlong ïa ka jingtohkit, ki heh jong ka kynhun ED ki la pynmih ka hukum ba la dei ban don ka jingtohkit ban pynshisha halor ka jingdonkit ha ka kam klop tyngka jong kine ki briew bad u Suryakant Tiwari.
Ka jingkhynra ka la long namar ka jingdon jong ka kam bamsap kaba jur ha kaba ka la don ka jinglum khajna kaba beaiñ kaba long T.
25 kaba la dawa ban siew na man ka 1 tonne u dewïong ba la kit ha Chhattisgarh.
Kane ka jingjia ka don bynta bad ki seng saiñ pyrthei ha kaba ka jingleit khynra ka la long ruh sha ki riewsaiñ pyrthei kiba na ka seng Congress, ki heh sorkar, ki heh spah bad ki riewpaidbah ha ka jylla, ha kaba kine baroh ki dei ki nongïarap ba ïajan bad u Myntri Rangbah ka Chhattisgarh u Bhupesh Baghel.
Ha ka por ba la pynlong ïa ka jingleit khynra kaba lah dep hashwa, ka kynhun ED ka la kurup ïa ki jingdon jingem kiba la  kot sha ka T.
170 klur kiba dei jong u Suryakant Tiwari,  ha ryngkat u IAS Officer u Sameer Vishnoi, u Chhattisgarh Civil Service Officer u Saumya Chaurasia, bad u Sunil Agarwal napdeng kiwei pat.
Baroh ki jingdon jingem ba la ïoh ban kurup ha kaba ïadei bad kane kumba la antad ki la poi sha ka T.
221.
5 klur ha ka por ba la pynlong ïa ka jingleit khynra sha ki 145 tylli ki jaka haduh mynta.
Ki la don kumba 9 ngut kiba la shah kynnoh kiba la shahkem hapoh ka jingtreikam jong ka PMLA.
Kine baroh ki dang shah set phatok haduh mynta.
Ka  jingtohkit ha kaba ïadei bad ka jingjia ka dang ïai bteng.
Ka shnong Rishra kaba don ha Hooghly distrik jong ka West Bengal ka dang ïakynduh jingeh na ka daw jong ki jingmih ki jingïakynad ha ka por ba don ka jingïaid riewblei jong ka jinglehniam Ram Navami ha kaba ki la mih ki jingïakawang maw bad ki jingïakajia kumba ka la long ha ka miet jong ka lah sngi U Blei.
Na kane ka jingjia ka la wanrah ki jingtieng jingsyier bad wanrah ïa ka jingkhang khyrdep jong ki jaka ïadie ïathied bad kiwei pat ki jaka treikam ha ka sngi Ba-ar.
Haduh ka janmiet jong kane ka sngi, ym pat lah ban pynshisha ïa ka jingdon jong ki briew kiba la mynsaw na ka jingïakynad ha kaba ka Myntri Rangbah jong ka jylla ka Mamata Banerjee ka la kynnoh ba kiba la wanrah ïa kane ka jingïakynad ki dei ki briew kiba nabar kiba don ka jingpyrshah ïa ka jylla jong ka.
Ha kaba ïadei bad ka jingjia ki pulit ki la ïoh ban kem ïa ki 50 ngut kiba la shah suba donkti ha ka jingïakynad, ïa ki 38 ngut la ïoh ban kem ha ka sngi Ba-ar.
Ka jaka kaba la jia nyngkong ka jingïakynad ka la long ha Gate No 4 jong ka jaka sangeh rel ha Rishra hadien ka por 10 baje, mynmiet jong ka lah sngi U Blei, ha kaba kane ka la pynlong ïa ki rel ba dei ban ïaid ha ka lynti rel ha Howrah ba kin sangeh treikam.
Ki rel kiba ha kane ka thaiñ ki la sangeh ban ïaid ha ka lynti rel ha Howrah-Bandel bad ki rel kiba dei ban leit jingleit jngai kum ka Doon Express bad Kathgodam Express ki la shah pynsangeh treikam, ha kaba kane ka la pynlong ïa ki nongleit jingleit ha ka jaka sangeh rel ba kin ïalum da ki spah ngut namar ba ki ap ïa ki rel naba ki thmu ban leit jingleit.
Ha kaba ïadei bad ka jingkynthoh jong ka seng BJP halor ki jinglong jingman ha West Bengal, ka Myntri Rangbah jong ka jylla ka la ong ba kine baroh ki dei ki jingleh jong ka seng BJP.
Ki MDC ka NPP kiba synroplang bad ka UDP ha Khasi Hills Autonomous District Council (KHADC) ki lah ban shu hun noh ban bteng biang u Bah Titos Chyne kum u CEM haduh ban da kut ka samoi treikam ynda wan biang ka ilekshon hadien ba u kyrtong ka NPP um shym la ïoh ïa ka jingjop ha Sohïong konstitwensi.
Ha ka por ba ka dang jur ka jingïakawang ktien ha ka jingïalap ilekshon ha Sohïong, ki MDC ka NPP ki la byrngem ban pynkhyllem noh ïa ka shuki CEM u Bah Titos Chyne namar ka jingbym burom ka NPP ha kiba bun ki kam hima sima bad kiwei de ki kam kiba ïatyngkhuh ha ki kam ilekshon ba dang shu dep.
Ki khubor kiba kham paw pyrthei bha ba u Bah Titos u la weng ïa u Lyngdoh Sohïong ha shwa ban wan ka ilekshon MLA ha u Rymphang 2023 khlem da kynjoh ktien ïa u MDC ka thaiñ, nangta sa kiwei de ki kam hima kaba la mih halor ka jingkynnoh ba leh donbor.
Shuh shuh ki khubor ki la ïathuh ba hadien ka ilekshon MLA ha Sohïong, ki MDC ka NPP ki lah ban pynkhyllem ïa ka shuki u Bah Titos hynrei la sngewthuh ba ki bor ba halor jong ka NPP kim pat shah ban weng ïa ka jingïatreilang bad ka UDP namar ki burom naduh ba ki la donlang ha ka sorkar MDA kaba nyngkong kaba la ïalam hi da ka NPP ïa ka sorkar.
La sngewthuh ba lada ka NPP ka kwah ban pynkhyllem ïa ka shuki jong u Bah Titos ka la lah bha, hynrei ki MDC kim nud ban ïaid shakhmat namar ki khlem ïoh jingbit na ki bor ba hajrong khamtam na u Conrad K Sangma uba dei u President ba rangbah ka NPP.
Haduh mynta ki MDC ka NPP ki don 12 ngut, katba ki MDC ka UDP ki don  9 ngut, ki MDC ka Congress ki don 6 ngut bad kiwei de.
Haba pyrshang ban ïakren bad ki katto katne ngut ki MDC ka NPP ki la pynpaw ba haduh mynta ki dang shaniah ïa u Bah Titos Chyne ba un long kum u CEM ka KHADC.
U President ka United States, u Joe Biden, ha ka Sngi Ba-ar u la pynpaw ia ka jingthrang ba ka House of Representatives jong ka US kan thung noh kloi da uwei pat u Lamphang ba thymmai hadien ba u Kevin McCarthy u la shah pynhiar shuki noh bad u la duh ia ka jingkyrshan na ka seng jong u.
Namar ki jingeh bad ki kynrum-kynram kiba bun ha kine ki sngi, kumta u Biden u la ong ba ka long kaba donkam kyrkieh ban jied bad thung noh da uwei pat u Lamphang ha ka jaka jong utei u nongialam ba la shah pynhiar shuki.
Ka khubor ba lah ioh lum ka iathuh ba ka kynhun ialehkai ‘Bridge’ ka ri ka la lah ban khur haduh 4 tylli ka takma Ksiar na ka lympung Bridge Federation of Asia  & Middle-East Championships (BFAME) ha Lahore, Pakistan bad da katei ka jingjop, katei ka kynhun ialehkai ka ri ka lah shah jied mynta sha ka World Bridge Championship 2023 ka ban sa long ha Marrakech, Morocco ha u bnai Nailar.
Haba phai sha ki jngiakhun jong ka kynhun ha ka open, women’s, mixed  bad senior teams, ka khubor ka iathuh ba katei ka kynhun ialehkai ka ri ka lah ioh ban synshar bad pyniaid ia ki jingialehkai ha baroh kitei ki kyrdan iakhun ha ki kyrdan bapher bapher ba ki lah shim bynta.
Shuh shuh ruh, katei ka lympung ialehkai la ju pynbeit ban pynlong man la ki ar snem bad ka long ruh ka rynsan ialehkai na ka bynta ban jied kynhun ialehkai sha ka World Championships.
Kumta ruh katei ka kynhun ialehkai ka ri yn sa sakhi ruh ia ka ha ka Asian Games mynta u snem ka ban sa long ha Hangzhou, China.
Ka kynhun ialehkai ka ri kaba lah khur ia ki saw  takma Ksiar na ka lympung na ka jingtbit  ki nongialehkai jong ka kynhun ialehkai ki shynrang bad kynthei ki long:Open Teams: Jaggy Shivdasani, Joyjit Sensarma, Sandeep Thakral, Raju Tolani, Ajay Khare, Sumit Mukherjee, Rajeshwari TiwariMixed Teams: Kiran Nadar, B Satyanarayana, Himani Khandelwal, Rajeev Khandelwal, Marianne Karmakar, Sandeep KarmakarWomen Team: Asha Sharma, Puja Batra, Alka Kshirsagar, Bharati Dey, Kalpana Gurjar, Vidhya PatelSenior Team: Hemant Jalan, Samir Basak, Pranab Bardhan, Badal Das, Sukamal Das, Subrata Saha.
Ka seng Hynñiewtrep Integrated Territorial Organization (HITO) kan leit ban synran ïa ka seng Voice of the People Party (VPP) ha ka Sngi Thohdieng sha Secretariat kum shi bynta ban pynpaw ïa ka jingdawa ban pynbeit ïa ka bhah thung kam thung jam lane ka Reservation Policy, bad ban sngap kaei ka rai ka ban mih na ka jingïalang kaba ka sorkar ka la khot bad baroh ki seng saiñpyrthei kiba don ha jylla.
Ka khubor na ka HITO ka la pyntip ba naduh ba sdang, ka seng ka la ïeng halor ka nongrim ba ka Reservation Policy kaba naduh u snem 1972 ka dei kaba noh shiliang bad ka seng ka la dep pynsngew ba ka Reservation Policy ka dei ka daw katba ka Roster System ka dei kaba mih bad kaba ktah na kane ka Policy.
Lashai ka sngi, u Myntri Rangbah, Conrad K Sangma, un shong jingïalang bad ki seng saiñpyrthei ban batai sha ki halor ka Roster System.
Kane ka jingïalang kan dei kaba lai hadien ka jingïakynduh jong ka kynhun Myntri ha ka Sngi Balang bad ka jingïalang bad ki MLA kiba don ha ka sorkar Meghalaya Democratic Alliance (MDA) ha ka Sngi Palei.
Ha kine ki jingïalang, u Conrad u la ong ba la batai halor ka jingpyntreikam ïa ka Roster System.
Lah ban kdew ba na ka liang ka VPP ka la dawa ba ka sorkar ka dei ban pynsangeh shwa ïa ka jingthung kam thung jam katba kam pat peit bniah ïa ka Reservation Policy.
Hynrei na ka liang u Conrad u la dep kren shai ba ha ka jingïalang ka ban long lashai, yn ïakren beit tang halor ka Roster System bad ha kajuh ka por, u la ong ba ka jingthung kam ka dei ka kam kaba ïaid beit.
U Symbud Myntri Rangbah ka jylla, u Bah Sniawbhalang Dhar uba khmih ruh ïa ka tnat Patok u la ong ba ka Sorkar Jylla ka la rai ban pynkynriah noh ïa ka Shillong District Jail sha New Shillong Township.
Kane ka jingpyntip na u Symbud Myntri Rangbah ka Jylla ka la long ruh ha ka sngi Palei hadien ba u la hiar jurip da lade ïa ka jinglong jingman jong ka Shillong District Jail.
Haba kren sha ki lad pathai khubor, u Bah Sniawbhalang u la pyntip ba ka Sorkar ka la dep shim rai ban pynkynriah noh ïa ka Shillong District Jail sha New Shillong Township da kaba ong “Ka por ka la dei ban pynkynriah noh ïa kine kiei kiei (jingtei ka Sorkar) sha khapsor".
Haba kylli halor ka jingïaid ka kam ba ïadei bad ka jingtei ïa ka Central Jail, u Symbud Myntri Rangbah u la ong, “Kane ka dei ka kam ba ïaid mynta.
Ngi la rai ban kynriah noh ïa ka Shillong District Jail".
Lah ban kdew hangne ba ka Sorkar Jylla dang shen, ka la rai ban tei noh la ka jong ka Central Jail ha New Shillong Township.
Kane ka long ban pyllait ïa ki District Jail na ka jingkhapngiah ïa ki koidi kiba shah set.
Kumba long mynta, jan baroh ki District Jail ka Jylla ki don hapdeng ka jingeh kaba khraw namar ka jingkhapngiah ha ka jingdon ki koidi.
Ha kajuh ka por u Myntri u la pyntip ba ka tnat Patok ka la ïoh ïa ka jaka kaba heh kumba 25 akar ha New Shillong na ka tnat Pynroi Sor (Urban Affairs) bad mynta ka tnat ka ap ïa ka jingaiti ïa ka jaka ban sdang tei noh ïa kane ka phatok ba thymmai.
“Hadien ba ngi la ïoh ïa ka jaka, ngin sa tei ïa ka patok ba thymmai bad ngin sa sdang ïa ka jingpynkynriah ïa ki koidi na ka Shillong District Jail," u la ong haba pyntip ba kane ka patok ba thymmai kan dei kaba lah ban set haduh 1000 ngut ki koidi.
Ha kane ka sngi u Bah Sniawbhalang uba khmih ruh ïa ka tnat Transport u la leit jurip ïa ka jingtei jong ka Shopping Complex bad ka jaka pynïeng kali ha ka jaka jong ka MTC ba don ha Khyndailad.
Ïa u Symbud Myntri Rangbah ha kane ka sngi la synran lang da u MLA ka Jowai u Bah Wailadmiki Shylla, u CEO ka Municipal, ki Kontraktor lem bad kiwei kiwei.
Ka Amnesty International ka la kyntu ia ka International Criminal Court (ICC) ba kan khmih bniah bad ban bishar ia ka hok jong kito ki lanot kiba shah ktah na ka jingwan jong ka sorkar Taliban hapoh Afghanistan naduh ba ka kynhun lehnoh Taliban ka la ioh knieh hi ia ka bor synshar hapoh Afghanistan ha u Nailar jong u snem 2021.
Ha katei ka jingthoh ba la phah da ka Amnesty International, la ong ba ka International Criminal Court (ICC) ka dei ban pyntikna ia ka jingbishar hok halor ki kam runar bad ki kam pynkheiñ aiñ ba la leh da ka kynhun lehnoh Taliban, kumjuh ruh da kiwei ki riewshimet hapoh Afghanistan naduh shuwa ba ka Taliban kan wan ha ka bor ha u snem 2021.
Haba iadei bad kane, la ong ba u Zaman Sultani uba long u nongwad bniah jong ka Amnesty International na South Asia, u la kyntu ia katei ka ïingbishar International Criminal Court (ICC) ba ka dei ban kham bishar bniah haba iadei bad ka jingpynkheiñ aiñ thma bad kiwei de ki jingpynkheiñ aiñ ba la leh da ka kynhun Taliban hapoh Afghanistan.
Kumjuh ruh na ka liang ka Taliban, ka la aibor ia ka International Criminal Court ba kan wad bniah halor kino- kino ki jingleh pynkheiñ aiñ jong kiwei ki ri hapoh Afghanistan.
Katkum ki jingtip ba la ioh lum da ki tnat wad bniah, ki dang don bun ngut ki kynthei kiba ïashim bynta ha ki jingiakhih paidbah ha ki por ba la leit bad kiba dang shah bat ha ki bor pyniaid ka Taliban haduh kane ka kynti, kynthup ia ka Julia Parsi, Manijeh Sediqi, Neda Parwani bad ka Parisa Azada.
Ka jinghap slap kaba jur ha kine ki sngi ka la ïarap ban pynbiang ïa ka jingdonkam um ha ki jaka pynmih bording bad ki jaka rep.
Hynrei na kane ka jinghap slap la sakhi ruh ïa ka jingshah ktah ha kylleng ki district ka Jylla ha kaba la jia ki jingtwa kiba la wanrah shibun ki jingjulor.
Haba kren sha ki lad pathai khubor ha ka sngi thohdieng, ka Executive Director ka State Disaster Management Authority (SDMA), ka Kong Matsiewdor War Nongbri ka la ïathuh ba ha kine ki khyndai sngi, la don ka jingjur slap bad shah ktah ruh ha ka erïong, jingtwa bad kiwei kiwei ki jingshah lynshop.
Katkum ka jingkheiñ, ka la ong ba ki don kumba 78 tylli ki shnong kiba shah ktah kynthup ruh palat 2000 ngut ki nongshong shnong, ha kaba la don ruh ka jingduh ïa ka mynsiem briew ha Ri Bhoi.
Kaba kham jur ka jingtwa ka dei ha Sonapur tunnel ha surokbah-6 ha East Jaiñtia Hills district kaba ïasoh bad kiwei ki Jylla, bad ka jingtwa ha Rngaiñ ha surok Shillong-Dawki.
Ka Kong Matsiewdor ka la ong ba naduh ka 15 tarik Jylliew ka la don ka jingmaham lypa ïa ki nongshong shnong ha baroh kawei ka Jylla ban hap u slap bajur bad kiwei kiwei ki jinglynshop kiba lah ban jia namar ka jingjur slap.
Haba kylli halor ka jinglong jingman jong ki jaka ba lah ban kynrei ka jingtwa, ka Kong Matsiewdor ka la ïathuh ba na ka liang ka Sorkar Jylla ka la ïakren sani bad ka Geological Survey of India (GSI) na ka bynta ban tip ïa ka jinglong jingman ki jaka kiba don jingma khamtam kiba synjor bad lah ban jia ka jingtwa bad ïa kita ki jaka yn sa ithuh shen.
Ha kawei pat ka liang ki bor ba dei khmih ka SDMA ki la kyntu ïa ki nongshong shnong ban long kiba phikir ha kum kane ka por ba ka jinglong ka mariang kam biang.
Na ka liang ka Kong Matsiewdor ruh ka la kyrpad ïa ki nongshong shnong ban pyndonkam ïa kawei ka rukom ai jingtip halor ka jinglong jingman ka suiñbneng kaba tip kum ka ‘Sachet App’.
U MP jong ka seng AAP u Sanjay Singh u la shahkem ha ka kynhun  Enforcement Directorate ha ka sngi Balang ha kaba ïadei bad ka jingshah kynnoh donkti ha ka jingkamai ïa ka spah ba beaiñ.
Une u la shahkem hadien ba ki la don ki jing-leit khynra jong ki heh ka kynhun ED ha ka jaka sah jong u ha kaba ïadei bad ka jingshah kynnoh donkti ha ka jingpyndkoh treikam ha kaba ïadei bad ka kyiad.
Hynnin ka step, u Myntri Rangbah jong ka Delhi u Arvind Kejriwal u la ong ba ki jingleit khynra jong ka kynhun ED ïa ka jaka sah jong u nongïalam jong ka seng AAP ka pyni ba ka seng BJP ka la sdang ban don ha ki jingkhuslai naba ka la sngewthuh ban shah rem ha ka jingïakhun ha ka ilekshon Lok Sabha 2024.
Kiba kum kine ki jingkhynra kin sa don hynrei ym dei ban don jingsheptieng, la ong u Kejriwal.
Ha ka sngi Balang, ka seng Bharatiya Janata Party (BJP) kaba la lum da ka kynhun ha ka thaiñ ba don ha ka ITO ha Delhi bad ha ka jaka treikam jong ka seng Aam Aadmi Party (AAP) ka la bthah ïa u Myntri Rangbah bad u heh nongïalam ka seng u Kejriwal ba un iehnoh kam ha kum kane ka por ba dang ïaid shakhmat ka jingshah khynra jong u MP ka AAP u Sanjay Singh ha ka kynhun Enforcement Directorate (ED) ha kaba ïadei bad ka jingdonkti ha ka jingpyndkoh treikam halor ka kyiad ha Delhi.
Ki lad pathai khubor ki la pynsaphriang ïa ki Video ba la pyni ïa ka jingthoh kaba ong: “U snar nongïalam jong ka kam bamsap kaba la mih na ka rukom pyntreikam halor ka kyiad, uba dei u paralok jong u Kejriwal, u la long u nongsakhi jong ka sorkar.
Iehnohkam Kejriwal.
" Ka seng BJP ka la pynbna ruh ban pynlong da ka jingïakhih habar ka jaka treikam jong ka seng AAP kaba don ha Delhi.
“Ka Reservation Roster ka dei tang ban pyntikna ïa ka jingpyntrei kam ïa ka Reservation Policy, bad ka Reservation Roster kam nym dei ka rai haba ïadei bad ka jinglong kham hashwa (seniority) ha ka kam, namar ka jingithuh ïa kiba don kham hashwa ha ka kam, yn pynshong nongrim beit katkum ki kyndon kiba la don lypa.
"Kane ka dkhot ka dei ka jingbatai ha ka Office Memorandum kaba la pynmih thymmai halor ka Reservation Roster da ka Sorkar lyngba ka jingpynbna kaba pynmih ha ka 14 tarik Jylliew, 2023.
La ong ba ha man la ka wat ba la dep thungkam, dei ban buh ïa ka jingthoh (account) halor ka reservation roster kaba pynmih ïa ka bhah kaba ïoh ki jaitbynriew Khasi bad Jaiñtia, Garo, kiwei pat ST bad SC.
Halor ka jingpynkhreh ïa ka Reservation Roster, ka Office Memorandum ka la ong ba khnang ban pynkhreh ïa ka reservation roster, ki kyrteng jong baroh ki kyrtong kiba don ha ka kam bad bat ïa ki kyrdan tad haduh ka sngi ba pynmih ïa kane ka OM, da kaba sdang na kiba dang don ha ka kam katba don ka jingbuh jingthoh, hynrei ka jingpyntreikam ka dei kaba bteng shakhmat katkum ki Roster point kiba don.
“Lada kiba shah thungkam kiba dei ki Scheduled Tribe ki shah thungkam katkum ka jinglah lajong dei ban thoh UR ha ka column kaba ïahap ban buh.
Lada kiba dei ki Scheduled Tribe ki shah thungkam katkum ka bhah (reservation), dei ban thoh ST ha ka column kaba ïahap bad ka long ruh kumjuh ïa kiba dei ki OST/SC lada ki shah thungkam katkum ka bhah, hap thoh OST/SC ha ka column kaba ïahap," la batai ha ka OM.
Shuh shuh halor ka jingbuh ryntih ïa ki jingujor da ki tnat treikam ka Sorkar, ka OM ka la batai shai ba man la ka tnat ka dei ban thung da u ophisar uba la kham hashwa ha ka kam, kata, ha ka kyrdan Under Secretary shaneng ban shimti kum u/ka Grievance Redressal Officer na ka bynta kino kino ki jingpynsngew ki pynpaw ka jingbymhun halor ka rukom pyntreikam ïa ka Reservation Roster.
Kum ka jingjop kaba khraw, ki pulit jong ka Mizoram ha ka 4 tarik, Risaw ki la ïoh ban kurup ïa u dawai Methamphetamine ba kham pher ba la tip paidbah kum u Crystal Meth, ha Lengpui Airport, kaba ha Aizawl.
Kine ki jingdih pynbuaid kumba la antad ki don ha ka jingkhia kaba 10.
4 kilograms, ha kaba la antad ba ki la kot sha ka T.
31 klur ha ka ïew bar ri.
Ïa kine ki song jong kine ki jingdih pynbuaid la ïoh ban kurup da ki pulit ha ka por ba ki la pynlong ïa ka jingkhmih bniah ha ka jaka sangeh liengsuiñ, ha kaba ka kor khmih bniah jong ka INDIGO Security X-Ray Baggage ka la aidak ba don ei ei ha ka synduk thep jaiñ.
Haba la pynlong ïa ka jingtohkit kaba bniah, ki heh ba dei khmih ki la kem noh ïa kawei ka briew kaba la 38 snem ka rta ïa kaba la tip kyrteng kum ka Lalremthangi, kaba la thmu ban khaïi ïa kine ki song jong u jingdih pynbuaid na Myanmar sha Delhi.
Ka Lalremthangi, kaba dei ka nongshong shnong jong ka Myanmar ka la shong la sah ha Delhi bad trei ha ka Spa, kane ka la shah set na ka bynta ka jingtohkit.
Ka la don ka jingmudui ba la pynngat pyrshah ïa ka hapoh ka Narcotic Drugs and Psychotropic Substances (NDPS) Act and the Foreigners Act ha ka jaka treikam jong ki pulit ka kynhun Special Narcotics Police.
Ka Indian Meteorological Department (IMD) ha ka Sngi Thohdieng ka la ai jingmaham ba u ‘lap bah u lah ban ther ha ka Sngi Saitjaiñ bad Sngi U Blei ha kiba bun ki distrik kum ka East Khasi Hills, West Khasi Hills, South West Khasi Hills, East Jaiñtia Hills, West Jaiñtia Hills, East Garo Hills bad South Garo Hills.
Nalor kitei ki jaka, ka IMD ka la ong ruh ba kiwei pat ki distrik kin ïoh slap wat la kan ym long than kaba jur kumba long ha kitei ki distrik ba la kdew.
Na ka bynta ka 19 bad 20 tarik Jylliew, ka IMD ka la ong ba kan don ka jinghap slap ha kylleng ka jylla.
Kumta ka IMD ka la kyntu ïa ki nongshong shnong ba kin long kiba phikir ha kine ki sngi ba jur ka jinghap slap.
Ka Tata Motors, India kaba long kawei na ki kompani ba heh tam ha ka jingshna ïa ki kali kamai, ka la pynmih ïa ki kali thymmai jong ka kata ka Intra V70, Intra V20 Gold, bad Ace HT+ ban nang kham pynbha shuh shuh ïa ka rukom pynkit jingkit naduh kaba sdang haduh kaba kut.
Ïa kine ki kali la shna pynwandur ban kit ïa ki jingkit kiba khia bad ha ki lynti kaba jngai ha ka jinglut jingsep kaba duna.
Ka Tata Motors ka la shna ruh ïa ki kali kiba kham pynjanai shuh shuh kata ka Intra V50 bad Ace Diesel ban pynduna ïa ka jingbam umphniang bad pynduna ka jinglut jong ki trai kali.
La pynmih bun jait ki kali kamai ba thymmai kiba kham rit bad kumjuh ïa ki kali Pickup na ka bynta ki nongthied.
Ka Tata Motors ka wanrah ka jingtyrwa sha ki nongthied da kaba pynmih ïa kine ki kali kiba ki nongpyndonkam ki lah ban shaniah bad kiban ai shibun ki jingshakri kiban ai jingmyntoi, kynthup ïa ka jingshakri kaba pynïasoh ïa kine ki kali, kata ka Fleet Edge telematics system, ka jingsoi ïa ka jingïakut na ka bynta ban pynbna ïa ki kali man la u snem, bad ka Sampoorna Seva 2.
0 program.
Kine ki jingshakri ki wanrah ïa ka jingtreikam kaba pura, kaba lait na ki kynrum kynram bad kaba nang kham pynskhem shuh  shuh ïa ka jingtreikam jong ka Tata Motors ban ai jingshakri sha ki nongpyndonkam.
Haba pyllait ïa kine ki kali, u Girish Wagh, Executive Director, Tata Motors, u ong “Man la ki kali la shna pynwandur ba kin long kiba skhem bad kiba lah ban shaniah ban kit ïa ki jingkit bad ha kajuh ka por ban pyntikna ruh ba kin long kiban ai jingmyntoi ba khraw na ka bynta ki nongpyndonkam bad kumjuh ïa ki trai kali, bad baroh lang kin ïoh ban ai jingshakri na ka bynta ban kyntiew shuh shuh ïa ka ïoh ka kot ka ri India.
".
Kawei na ki Temple Buddhist kaba don  ha ka shnong Innao Sengmai ka la kem ding kynsan ha ka sngi thohdieng ha kaba kane ka la jia ha ka por ba ki nongbud jong ka niam Buddhist ki dang pynlong ka jinglehkmen kum shi bynta jong ka Sangken festival kaba la rakhe ha kylleng ki bynta jong ka Arunachal.
Katkum ka jingiathuh jong ki nongshong shn ong kane ka ding ka la bam duh ia baroh ki jingdon jingem kiba don ha katei ka Temple bad ka jingpluh ka long ruh kaba la shyrkhei bha.
La ong ba wat lada ki thylliej ding ki la bamduh ia baroh ki bynta jong kane ka temple pynban dei tang ka durmot jong u Lord Buddha kaba ym shim la shah ktah.
Shuh shuh la bynrap ruh ba wat ia ki kot ba kyntang ym shim la iohlad shuh ban shim namar ba kane ka ding kaba la klang ka da ima bad shyrkhei shisha.
Ka Sengmai ka dei kawei na ki shnongrit kaba la shong la sah da ki jaitbynriew kiba la tip da Tai-Khamti bad kane ka shnong ka hap hapoh ka Bordumsa Sub Division jong ka Changlang district.
Ka daw halor ka jingbam duh ka ding ia ka Temple ba don ha kane ka shnong la suba ba ka lah ban dei namar ka jingthut ha ka bording ha ki bynta jong ka kamra shet.
U Nyana Bodhi uwei na ki Monk uba peit ia kane ka Temple ha ka jingiakren bad ki lad pathai khubor ula ong ba hadien ba ula iohsngew ia ka jingriew kaba sawa bha ha ki bynta jong ka kamra shetja ula mih ban leit peit bad shem pynban ba ka ding ka la ieng.
Hadien jong katei ka jingjia ba shyrkhei u MLA Somlung Mossang mardor ula pynsangeh ia ka jingleit jong u ban shim khia ban leit jurip noh shwa ia ka jingshah pynjulor katei ka temple bad ula pynbna ruh ia ka lad jingiarap kaba long kumba 50 lak.
Ki la don ruh kiwei kiwei kiba la noh synñ iang lem sha kaneka temple hadien katei ka jingja.
U nongthoh khubor uba la tymmen ka rta u Pushp Paul Singh u la khlad noh na kane ka pyrthei.
U Pus hp Paul Singh u la khlad ha Guwahati, Assam.
U la shitom na ki jingshitom kiba ïadei bad u klong snam.
U la khlad ha ki kynta ba dang step bha jong ka step sngi Nyngkong (Ïaïong 17 tarik).
U PP Singh u la trei kum u nongai khubor la palat 30 snem.
U la sdang ia kam bad ka The Times Of India ha Tripura.
U la trei ruh ha  ka Economic Times bad BBC bad u la bteng ban sdang ia ka website khubor kaba nyngkong  eh na Northeast.
U Myntri Rangbah ka Assam u Himanta Biswa Sarma u la pynpaw ka jingsngewlem halor kane ka jingkhlad jong une u nongai khubor uba pawnam lyng ba ka twitter jong u.
U Bah A.
L Hek uba dei u Myntri ka Sorkar Jylla bad ruh u MLA ka Bharatiya Janata Party (BJP) na Pynthorumkhrah konstitwensi u la pynpaw ïa ka jingsngew ba ïa ka ‘Roster System’ dei ban treikam naduh nangne shakhmat ym naduh ki snem ba la leit noh.
Ha kaba ïadei bad kane, u Bah Hek u la pyntip ba u la leit ban ïakynduh ïa u Myntri Rangbah ka jylla u Conrad K Sangma ban pynsngew halor ka Roster System bad kiwei kiwei ki mat.
“Katkum ka jingsngew jong nga shimet, ïa ka roster system dei ban pyntreikam nangne shakhmat ym ban pyntrei naduh ki por ba mynshwa," la ong u Bah Hek haba ïakren bad ki lad pathai khubor ha ka Sngi Ba-ar bad bynrap ba ka long kaba kongsan ban khmih biang ïa ka Reservation Policy kumba ka long mynta bad dei ban pynlong ïa ka jingïasyllok bad ka jingïatai da kaba khot lang ïa baroh kiba don bynta.
Nalor nangta u Bah Hek u la pyntip ba na ka liang ka BJP ka la dep thaw ïa ka committee ha kaba ïadei bad kane ka mat bad la thung Convener ïa u MLA barim ka Mawsynram u Bah HM Shangpliang.
Katba ki dkhot ki kynthup ïa u Bah Sanbor Shullai, MLA, u President ka BJP u Bah Ernest Mawrie, u nongaiktien ka BJP, Bah M.
Kharkrang, ki Legal Adviser ka seng, kita u Bah Vivan G Kynta bad u SP Mahanta lem bad ar ngut ki nongïalam ka seng na rilum Garo, kita u Edmund K Sangma bad ka Ferlin CA Sangma.
Kane ka jingdawa pynbeit ia ka Reservation Policy ka long kum ka jingiatan tyllai hapdeng ki seng saiñ hima sima kum ka VPP bad ka NPP bad kiwei kiwei ki seng sain hima sima halor ka Reservation policy lehse ym don ba lah ban pynbeit ia kane ka bhah thungkam thungjam lyngba ki seng sain hima sima.
Ba lah ban pynbeit ia ka Reservation policy, dei tang ki iingkashari ba donburom kata ka High Court bad ka Supreme Court kiba long ki iing Kashari kiba ha khlieh tam hapoh ki Jylla bad ha ri India.
Ban pynioh ia ka hok hapdeng ki jaitbynriew bapher bapher kiba la shong la san hapoh ka Jylla Meghalaya haba ia dei bad ka Reservation policy kan dei tang ki iingkashari kiba lah ban pynbeit bad pynhun ia ka jingdawa jong ngi ki Khasi-Jaintia bad Garo bad kiwei kiwei, halor kane ka Reservation policy kaba dang ia khluit mynta hapdeng ka sorkar MDA pyrshah ia ka seng sain hima sima VPP.
Ban pynkylla ia kane katkum ka jingbun briew ne jingbun paid ka shong ha ki kashari ri ba ha khlieh tam jong ka ri.
Ki seng saiñ hima sima ki shu ia leh politic ban ioh myntoi ialade kum ka seng ym ban pynhun ia u paidbah ka Jylla.
Kane ka long ka jingiohi jong ngi ki ‘riew paidbah kaba ia dei bad kane ka Reservation policy hapoh ka Jylla.
Hadien ba la leit noh ki phareng, ki dkhar na dewbah India ki la tuid sha kine ki thaiñ haduh ba la tyllep kylleng sawdong, khamtam eh ha Ri Khasi.
Ha ki jylla Arunachal, Nagaland, Manipur bad Mizoram kine ki dkhar na dewbah India kim da iohlad than ban kyntur bad na kata ka daw ki jyllei hi tang ha nongbah Shillong kaba dang dei ka jaka pdeng ha kaba wat ki para riewlum ruh ki jyllei bha ha Shillong.
Ha kawei pat ka liang ka jylla Assam bad Tripura ka la shah kyntur jubor ha ki dkhar na shiliang pud jong ka East Pakistan mynshwa bad Bangladesh ba mynta.
Ha jylla Assam kine ki dkhar Bangla kim da iohlad than ban kyntur namar ba ka Assam ka long ka jylla baheh bad ki briew ruh kim ailad ia ki ban wan mushlia than.
Hynrei ha Tripura la shah tyllep syndon phar ha ki dkhar Bangla bad ki la knieh naphang haduh ban kamtrai syndon ia ka jylla baroh kawei, katba ki traimuluk riewlum ki la kylla shongthap bad poiei ha la ka Ri lajong.
Ka mynsiem ban tehsong parajait parakhong, parakur parakha ka dang skhem triang ha ka imlang sahlang Khasi bad ha kiwei kiwei ki riewlum, hynrei haba khmih ha ki dkhar Bengali pat ki kham kheiñkor ia ka niam ban ia ka jaitbynriew.
Na kata ka daw ki Hindu na dewbah India kin ai jaka riehtngen ia la u para Hindu na Bangla, hynrei kin kyntait bad ñiew nongshun ia u Bangla Muslim na Bangladesh.
Dei ha kata ka rukom ba ka jylla Tripura ka la shah tyllep na ka daw ba ki para Hindu na dewbah India ki ai jaka riehtngen ia la ki parajait niam haduh ban da shah kyndang lut phar ki Tripuri na Tripura.
Katba ha Assam ki Bangla Hindu kim ailad ia ki Bangla Muslim na khappud bad ki kham sngewjan bad ki Assamese Hindu.
Kumta haba phai sha ka Ri Khasi kaba la shah iuhroit naphang lin ha ki phareng, ha ki dkhar na dewbah India bad Bangla kynthup lang ki Hindu, Muslim, Sikh bad kiwei kiwei.
Lada dei ki ba don ka riti aijait shynrang katta lah shah tyllep kum ha Tripura, hynrei na ka daw jong ka riti kheiñkur kheiñkha na ka kmie ba ka la tehsong ym tang ha jylla Meghalaya, hynrei ha jylla Assam, Manipur, Mizoram bad kiwei kiwei, kynthup ruh wat sha Ri Bangladesh.
Lada shu shim khai ba ki Khasi ki aijait kpa, kumba lyngkar ka ioh lok khyllah ki kynthei Khasi, katta lah long Ri Dkhar.
Ka jingshisha kaba ym lah ban len ka long ba ym donkam jingkheiñ jingdiah ban bishar ia ka jingkynrei ioh lok khyllah ki kynthei Khasi.
Kane ka rukom kam long ha kiwei kiwei ki dkhar rithor ne dkhar rilum, ba hangne ha Shillong ne ha Meghalaya kiwei kiwei ki kynthei na ki dkhar rithor kim da don eh ban shongkha khyllah kum ki kynthei Khasi.
Kumjuh ruh lada shim ia ki kynthei riewlum kum ki Naga, Mizo, Tripuri ne kino kino ki jait riewlum ki ban shongkha khyllah kat ba kynrei ha ki kynthei Khasi.
Ia kane ka phang don kiba kynnoh na ka daw ka riti aijait kmie, hynrei ka dei ba ki shynrang Khasi ki la duh ia ka iktiar longkñi naduh kata ka snem 1918 haba ki phareng ki la batai stad ia ka riti bat khyndew jong ki Khasi.
La shem ba ha ki longiing longsem ba dang khraw ka iktiar longkñi, ym ju don ki kynthei Khasi ki ban shlan ban shongkha dkhar, khlem da kubur u kñi rangbah.
Nalor kata don kiba kdew ruh ba ka shongkha shongman ka dei ka kam arngut shijur ki ba la iamon, kata ruh kam long kumta ha ki dkhar riewthor ne riewlum.
Barabor ki shynrang dkhar ki pynher krad ia la ki kynthei dkhar ki ba ialuh bad u shynrang riewlum khamtam u shynrang Khasi, wat ban pynjah rngai ruh kim sngew sang, kata ka thew ba lada iap ruh ym bynnud.
Hynrei ha ka imlang sahlang Khasi shisien ba la iahap kurim, ym ju da pynthut shuh bad ki pdiang lang ha ka imlang sahlang lada dei ki kynthei bad u paradoh parasnam ne wat bad ki shynrang dkhar ruh.
Lehse ki ba kham pyrkhing ha ka imlang sahlang Khasi dei tang katto katne kiba shongshit niam, ha kaba wat para ba long niam Khristan ruh ki iakhing haduh ban da pra ka longiing longsem.
Lada puson sani ka daw hi ba lyngkar ka longiing longsem Khasi ka dei ba la duh noh ka iktiar jong ki shynrang kum ki longkñi, bad ba la klun lut ki kynthei ia ka nongtymmen ka nongkynti khamtam ki khun kynthei khatduh.
Ka imlang sahlang ka la kylla haduh ba bunsien ki shynrang Khasi ki la duh mynsiem bad lyngkar la ka jingim khlem kitkhlieh shuh ia la ka longiing longsem la ha iingtnga ne ha iingkmie, bad don ki khep ba ki shu long tang kum ki shakri jong ki para kynthei ki ba bat lakam ia ka nongkynti.
Kumta, khnang ban pynbeit biang ia ka ba la sakma, dei ban aiti biang ia ka iktiar longkñi ha ki khun shynrang ban phikir ia ka longiing baroh kawei, bad ym dei ba kin leh donbor kumba leh ki khun kynthei khatduh.
Lada ki nongkynti ba kynsai kynsai ha ka imlang sahlang ki la sepei bad shah knieh ha ki mynder lyngba ka kam ba shah pynbieit ki kynthei lane lyngba ka shongkha khleh, kumta ka la dei ka khep ban pynkupbor biang ka iktiar ha ki hynmen rangbah shynrang kum ki longkñi kiba kitkhlieh ia la ka lawei jong ka longiing longsem.
Lehse don ki ba pyrshah ia kane ka ba la kdew, hynrei ka dei ka jingshisha ban pynneh biang ia ka riti tynrai katkum ba la buh ki longshwa manshwa bad ym dei kumba batai stad ki phareng.
Katba ki tnad ‘Research and Development’ (R & D), jong man la ki Automobile Firms ne ki karkhana pynmih kali ki ïai wad (Research) ïa ki lad ki lynti, ha ryngkat ka jingpynwandur (Development) ïa  ki catalytic convertor ne ki kor ki bor ki ban ïarap ban pynduna ym tang ïa ka tdem kali kaba long bih hynrei haduh ia ki kor (silencer ne mufflers) ki ban pynduna ïa ka jingsawa jam jong ka ‘engine’ jong ka kali /motor bike, ba ki kato ki katne pat de ki ïa loit ki ia law noh pynban ïa kita ki kor kiba pynduna jingsawa khang ba kin pyndait bujli pat de da ki tiar ne ki kor khyllah kiba kham pynsawa jam pynban ïa ka jingkyrhuh jong ka kali /motor bike ka jong ki.
Ka jingleh kaba ym tang ba ka long kaba be-aiñ hynrei kaba da pynthut, kaba da pynwit bad kaba da pynsalia ruh de ia uba bun balang, khamtam eh ynda mynmied myniong.
Dang lap dang shen ruh de haduh mynta mynne ïa ki riewpaidbah kiba dang ïai tah ïa la ki ïit kali ki jong ki da ki ‘sun films’ kiba ïong synñia.
Ka jingïaleh kaba ym tang ba ka long kaba be-aiñ hynrei kaba pynsuba ba ki dei ki bym beit jinglong ne kiba ‘shutia’ jinglong.
Ka jingïaleh pyrshah khnang ïa ka aiñ ka dei ka jingdum.
Kine ki dei ki ar ki nuksa kiba pynshisha ba katba kiba shai ki la nangshai ba kiba dang dum pat ruh ki dang ïaisngewtynnad ban ïaisah pynban ha la ka jingdum.
Isynei shi rukom ïa ki bapli kiba dang ïai sarong biej ne kiba ïai pynksan biej pynban ruh de ia la ka jong ka jingleh riewdum.
Ka jingloit ka jinglaw noh ka jong ki bad ka jingpyndait bujli pat de da ki tiar ne ki kor khyllah kiba kham pynsawa jam pynban, ïa ka jingkyrhuh jong ka kali/motor bike ka jong ki, ka pynpawshai ruh de ba ka bor pyrkhat pyrdaiñ lane ka bor sngewthuh ka jong ki ka dang lung shaba palat.
Ki bapli kim tip ïa ka jingmut ‘Noise’ bad ruh ia ka jingmut ‘Noise Pollution’.
Kaba katno tam ynda haba ki pyndait sa ki jingpynheh kyrpang ia ka jingsawa jong ka jingtem, kaba hapoh ka kali.
Ka jingtah kyrpang ka jong ki sa ïa ki ïit kali ki jong ki da ki ‘sun films’ kiba ïong synñia ïa ka pynsuba jur ruh de ba ki dei kiba brai ïa ki kam jong ka jingdum.
Ki dei kitei ki jing-leh khyllah ki jong ki hi kiba pynsuba ba lehse ki dei ki khun ioh mon lane ki khun kiba la pynsarong biej da la ki kmie ki kpa ki jong ki lane kiba wat ki kmie ki kpa ki jong ki hi ruh kim don bor shuh halor jong ki.
Ki bor ka aiñ, kiba dei ban peit pyrman bha ïa kum kitei kiei kiei, ki dei ban ïaileh da kaba tyngeh ïa kum kitei ki riew ïaleh pyrshah.
Ka long kaei kaei kaba sngewtynnad ban tip ba ki Pulit jong ka East Khasi Hills ki lah shim khia bha ïa ka shongsuk ka shongsaiñ kaba lem bad ka jingshngaiñ jong ka Sor Shillong, khamtam ha ka por mynmied mynïong.
Sngewtynnad ban tip ba ka tnat Pulit jong ka East Khasi Hills ka don ïa ka kynhun kyrpang, kaba peit kyrpang ïa kane ka bynta, ïa kaba la ïarap kyrpang ruh de ïa ka da kita ki Meghashakti ne ki ‘Women Police Commandoes’ ki jong ka.
Sngewtynnad ruh tip ba ki la pynjur ia ka jingïaid pahara ka jong ki, ha ka por mynmied mynïong, khamtam eh ha ki bynta jong ka Khyndai Lad.
Kawei na ki daw jong kata ka jingïaid peit pyrman bad ruh ka ïaid pahara ka jong ki, ha ka thaiñ Khyndai Lad, ka dei namar ka jingkynrei jong ki kam awria ha katei ka thaiñ.
Ym artatien ba wat ka jingdie kyiad be-aiñ, lem bad kiwei kiwei de ki jingdih pynbuaid, ha kum katei ka jaka, khamtam ynda mynmied mynïong, kam duh.
Ka jinglah sa ban tbeh jingshai ïa ki lynti ki synkien ne ka jingdon jong ki ‘street lights’ ka dei kawei ka ban ïarap ban pyllait na ki kam sniew.
Ki tyllong khubor jong ka tnat Pulit ki ïathuh ba kata ka kynhun kyrpang ka jong ki ka la ioh ban kem, na ki bynta jong ka Khyndai Lad, ïa kumba 15 ngut ki theinuti, ïa kiba la pynngat ruh plak ïa ki ha ka kyndon 7(I)(b) jong ka ‘Immoral Trafficking Prevention Act’.
Na kane kaei kaei ba lah ban ong ba ki don ruh ki kynthei kiba ka rukom im ka jong ki ka dei ka daw bah jong ka jingmih ka jong ki kynrum ki kynram, khamtam eh ynda haba la dum ka suiñbneng.
Ngim lah pat ruh ban shu kynnoh beit thik tang ïa kita ki ‘thei nuti ne ki kynthei die ba ïing die kyiad be-aiñ, kumjuh kumba ngim lah hi ruh ban thap-kti tang shiliang ka kti.
Ki nuti bad ki kynthei die kyiad be-aiñ kin nym don lymda dei ba don ki rang awria bad ki rang brai kyiad kiba jubrai ïa ka jingai jingshakri kaba kyrpang ka jong kita ki ‘thei nuti lem bad ki kynthei die kyiad be-aiñ.
Ki ‘kha-u-jai’ kin nym mih pyrthei lymda dei ba don ki ‘phiang-phiang-bam sih’.
Nud namar kata ban ong ba ka kyiad ka um ka ju ïaid ryngkat ryngkat bad ki kam awria.
Nud ruh ban ong ba ka kynrum ka kynram kam ju kham lait ynda haba la ïakhlehlang ka kyiad bad ka kam awria.
Ha shwa ban ïa kutnoh to ia tip ba ki don ki jaka paidbah (wat ki dong ne ki kyntoit shnong) kiba wat mynsngi mynshai ruh kam bha ia ki riewdonburom ne ia ki riewbeit jinglong ba kin lngaid, kaba katno tam ba kin lngaid ha ka por mynmied myniong.
Ka pyrthei kan poi ban artatien noh ïa ka ‘character’ ne ïa ka jinglong ka jong ki ynda haba kan ïai iohi ia ki, ba ki sdang ban juhban jem lane ba ki sdang ban lngaid ha kum kita ki jait jaka.
Ka long shisha kumta la ïa u shynrang briew ne ïa ka kynthei briew bad kam pher la ia ki samla ne ïa kiba la kham rangbah ka kyrta.
Te hato dang donkam ban da jer kyrteng ïa kiba kum kita ki jait jaka? Ki bor ka aiñ kim dei, da lei lei ruh em, ban ailad ïa ki riew kynsha jinglong ne ia ki ‘shady characters’ ba kin lngaid palat por ha kum kita ki jaka.
Ka dei ruh ban ïaileh tyngeh ïa kat kiba nud ban ïaleh pyrshah.
Ka Sorkar Jylla kaba la sdang ban pyntreikam ïa ka Solar Mission kaba pynshlur ban tan bording na ka sngi, kan sa kyrpad ïa ka Sorkar Pdeng ban ai jingïarap (subsidy) na ka bynta kito kiba kwah ban buh ïa ki kor ki bor halor tnum ban tan bording na ka sngi kaba tip kum ka ‘rooftop solar plant’.
U Myntri ka tnat bording, u AT Mondal u la ong ba ym pat lah ban leh ïa ka Solar Park namar ka heh ka jinglut bad dang pyrshang ban pynwan ïa ka bording na ka Park sha ka Grid ha kaba donkam ban kyrpad ban pynrung kum ka subsidy na ka bynta ki ‘transmission line’.
“Kum kine ki mat ngin leit ïakren biang bad Myntri ka Sorkar Pdeng ba peit ïa ka tnat bording namar u la dep ong ruh ba u kloi ban ïashem bad ngi bad sngap ïa ki jingeh jong ngi," la ong u Mondal.
U Mondal u la ong ba ka ‘Rooftop Solar Plant’ ka dei kaba bun ki ri ka pyrthei ki la leh bad donkam ban pynshlur ïa ki briew ban leh ïa kane namar ka ïarap shisha ban pynmih bording.
U la ong ba ki ri kum ka Germany, Australia bad kiwei pat ki la lah ban leh ha ka rukom kaba heh bad ha kane ka Jylla ruh lah ban leh ïa kane ha kaba ka dor kan long hapdeng T.
3 lane T.
2.
50.
“Ngi la ïathuh ba la pyllait ïa ka Chief Minister Solar Mission hynrei ym don ka jingpynbna ban ai subsidy na ka bynta kane.
Kumta ïa kane ka mat yn sa leit rah biang sha Delhi bad lada ïoh, kan kham pynsting ïa ngi ka Jylla," la ong u Myntri uba la ïashimbynta ruh dang shen bad ha ka jingïalang jong ka tnat bording ha Delhi ha kaba la ïakren shibun ki jingeh jong ki Jylla.
Ki bor pynïaid ka North Eastern Hill University (NEHU) ki la khot ïa ka JAC-NEHU sha ka miej ïakren hadien ba ka kynhun ka la pynbna ïa ka jingïakhih sangeh treikam ba khlem por ka ban sdang naduh ka 13 tarik mynta u bnai.
“Ka skulbah ha ka samoi pule ba mynta ka bunkam haba ïadei bad ki jingpule ba kynthup ïa ka jingpyndep jong ka ‘syllabus’ bad ki eksamin ba la buh ban pynlong ha ka bynta ba sdang jong u Nohprah.
Ka jingpynthut ha ka rukom jong ki jingïakhih ba khlem buh por bad kiba khlem ka jingpynshisha kan sa ktah ïa kine kiei-kiei baroh, kumjuh ïa ka jinglong-jingman jong ka skulbah," la ong u Vice-Chancellor (VC) ka skulbah, Prof.
P.
S.
Shukla ha ka kyrwoh khubor.
U la ong ruh ba ka skulbah ka kyrpad ïa kito (JAC) ban wan sha ka miej ïakren, kumjuh ban ïamir jingmut bad pynshisha halor ki jingkdew jong ki bad ki sienjam ba la shim da ka skulbah ha ka jaka ban mih bad pyrshah khlem da pyntip halor katei naba ki kynhun nongïakhih ruh ki dei shi bynta jong ka skulbah bad ki tip shaphang ka jingïaid jong ki kam ki jam bad ki sienjam ba la shim da ka skulbah halor ka thup jingdawa.
“Kino-kino ki jingpynthut ha kane ka por jong ka samoi pule, kan ktah ym tang ha ka ban pyndep ïa ka ‘syllabus’ ha ka por ba biang, hynrei ïa ka jingïaid beit ïaid ryntih jong ki eksamin ba kynthup ïa ki samla pule – ka nongrim kaba la seng ïa ka skulbah ha kaba nyngkong eh," u la ong.
Ha kawei ka liang u Prof.
Shukla u la ong u la dep pynshai ïa ka bynta haba ïadei bad ka jingthung kam ïa u Rohit Prasad ha ka jingïakynduh bad ki lad pathai khubor ha ka taïew ba la dep.
“Haba phai sha ka jingthung ïa ki ‘Statutory Officer’ bad ‘University Engineer’, ka ‘interview’ na bynta kitei ki kam la buh ban long ha ka 20 bad 22 tarik Naiwieng, 2023 bad ka jingpynkhreh ïa kane ka dang ïaid shakhmat," u la ong.
Haba kren halor kiwei pat ki mat jingdawa jong ka JAC, u VC u la bynrap ba haba ïadei bad ka University Health Centre (UHC), ka komiti ka la shim ïa ki sienjam bad leh ïa ki jingdonkam na ka ‘portal’ katkum ka jingbthah ka Sorkar India – ka jingmynjur kaba la ai jingbit ha ka 1 tarik u Naiwieng.
“Na bynta ka jingthied ïa ki tiar ki tar ha ki tnad pule bapher-bapher bad bynta jong ka skulbah, la kynthup ïa ka GeM ‘portal’ bad la dep pynlong ïa 3 tylli ki prokram ai jinghikai ban pynsngewthuh ïa ki nongtrei halor ka jingïathied lyngba ka GeM," u la ong.
Halor ka jingdawa ban pyllait ïa ki nonghikai bad nongtrei ‘technical’ ban trei ïa kiwei pat ki jait kam, u VC u la ong ba ki nonghikai kiba trei ïa kiwei pat ki kam nalor ka kam hikai (ha ki kam ophis) ka dei na bynta ka jingïaid beit jong ka kam ka jam ha skulbah khnang ba ka jingtreikam ka skulbah kan ym sahteng bad yn pyllait ïa ki nonghikai mar syn dep pyndap ïa ki kam ha kaba ka jingpynbna ba donkam bad ka jingthung kam halor katei ka bynta ka dang ïaid.
Haba phai sha ka jingai kam shuh ïa ki nongtrei (ki bym hikai) ha ki kam ophis, u la ong ki la leh ïa kane wat ha shuwa ba un wan pynïasoh ma u sha ka skulbah.
“Haba ïadei bad ki kam jong ki ‘Statute’ bad ki aiñ, kine kijuh ki don ha ka ‘webpage’ jong ka skulbah ha ka bynta shaphang ka skulbah bad kaba pynlong ishu ïa ki bym don ishu kan pynthohbria ïa ka skulbah bad sha kito kiba dei, la kyrpad ban pynshisha hashuwa ban pynbna ïa ki kum ki mat jingïakhih," ong ki bor pynïaid ka NEHU.
Haba phai sha ka jingai ‘mark’ ha ki eksamin jong ka skulbah, kane ka dei ka mat treikam kaba la shim rai katkum ki kyndon ka NEP-2020 bad kino-kino ki jingwanrah jingkylla kiba donkam nangne shakhmat dei ban buh hakhmat ka Academic Council.
Tang hapoh khyndiat kynta hadien ka jingshah pynpra ne jynrat jong ka signboard ha ki nongshong shnong Khanduli, ki bor pynïaid jong ka Karbi Anglong Autonomous Council (KAAC) ki la wan sieh biang ïa ka Signboard ha kajuh ka jaka ban pynksan ïalade.
Kane ka jingleh jong ka KAAC ka la pynbitar lep ïa ki nongïalam jong ka Dorbar Shnong Khanduli lem bad ki nongshong shnong kiba la byrngem byrsit ban leit hiar biang dalade ban weng ïa katei ka signboard lada ki bor pynïaid District jong ka West Jaiñtia Hills kim lah ban weng mardor ïa katei ka signboard.
Ïa kane la pynpaw da ki nongïalam Shnong Khanduli kiba kynthup ïa u Waheh Shnong u Bah Yooshida Nongspung, u Chairman Shnong u Bah Niwal Challam, u Assistant Waheh Shnong Bah K.
Bina bad u Secretary Shnong Bah Helpme Slong ha ka jingïakynduh ïa u Additional Deputy Commissioner (ADC) West Jaiñtia Hills District u M.
A.
Challam ban aiti ïa ka dorkhas ha kamra treikam jong u ha ka Sngi Ba-ar.
Ha ka jingïakynduh ïa u ADC, ki nongïalam shnong ki kyrpad ruh ban weng ïa ka jingshong beaiñ jong ki Assam Battalion hapoh shnong Khanduli namar kane ka jaka ka dang dei jong ka Dorbar Shnong Khanduli.
Nalorkata, ki la ong ka jingdon ki Battallion jong ka Assam ka pyntieng pynsmiej ïa ki nongshong shnong khamtam ïa ka leit ka wan ki kynthei khynnah.
Haba kren bad ki lad pathai khubor, u Chairman Shnong u Bah Niwal Challam u la ong, “Ka hok jong ngi shi tda ngin ym ai sha ki, ka hok jong ki shi tda ngin ym treh da lei-lei ruh, bad ngin ym hun lada kim kynriah shi syndon ïa kato ka khyrdop khrong khajna jong ki.
"U Assistant Waheh Shnong Bah K.
Bina u la ong, “Ngim kynnoh ïa baroh ki paid Karbi hynrei ki don katto katne ngut ki nongïalam jong ki Karbi kiba kwah ban pynsniew dur ïa ka imlang sahlang.
"U la ong ki nong Karbi ki tip shai ba ka jaka kaba ki wan sieh Signboard ka dei ka jaka kaba hap hapoh ka jingpeit jingkhmih jong ka Dorbar Shnong Khanduli bad ki wan sieh ïa katei ka signboard khlem ka jingkynjoh ktien na ka Dorbar Shnong.
Shuh shuh u la ong, ki nongshong shnong Khanduli kim juh nud ban leh eiei ha ki jaka ba dei khmih da ki nong Karbi hynrei ki nong Karbi pat halor ba ki la tip shai ba kane ka jaka ka hap hapoh ka jingpeit jingkhmih jong ka Shnong Khanduli hynrei ki shlan ban kyntur bad ïalam ïa ki heh sorkar jong ki hapoh u pud u sam ka Dorbar Shnong Khanduli.
U la ong lada ki ïoh ban buh ïa ka khyrdop khrong khajna ha shnong Khanduli, kan buh jingeh ïa shi katdei ïa ki nongshong shnong namar bunsien hi ki briew jong ka Assam ki shim kabu ban khrong khajna ha ka dor kaba heh ïa ki kino kino ki mar jong ki nongshong shnong Khanduli.
U Waheh Shnong Khanduli u Bah Yooshida Nongspung u la ong, ha ki por mynshwa ruh ka Assam ka la pyrshang ban sieh ïa ki post light ban pynpur sha kito ki jaka jong ka Khanduli ba shong ba sah da ki nong Karbi, ka pyrshang ruh ban shna ïa ki water shed, bus shed bad kiwei kiwei bad naduh katei hi ka por ka Dorbar Shnong Khanduli ka ïeng ban ïaleh pyrshah bad pynsangeh ïa ki jingpyrshang jong ka Assam haduh kine ki sngi.
“Lada ka Assam ka ïai bteng ban buh ïa katei ka khyrdop jong ka hapoh ka shnong Khanduli ngin ym shong kli kti ngin ïeng ïaleh pyrshah namar ka dei ka hok kynti jong ngi naduh ki hyndai hynthai haduh mynta mynne," la ong u Waheh Shnong.
U nong Pakistan uba ju phah ïa ki tiar siat ha Dubai, ïa uba la tip kyrteng kum u Hamid, u la phah ïa ki tiar siat ha kaba ïadei bad ka jingpynïap ïa u nongrwai Punjabi bad u riewsaiñ pyrthei u Sidhu Moosewala ha u bnai ba la lah, la ïathuh ka kynhun National Investigation Agency (NIA).
Ki heh ka kynhun, ki la ong ba ka kam ba la leh da une u nong Pakistan ka la paw ha ka sien kaba nyngmkong ha kaba ïadei bad ka jingpynïap ïa u  Moosewala.
U Hamid u la ïakynduh ruh wat ïa u Shahbaz Ansari, uba long u nongphah tiar siat na Bulandshahr jong ka kynhun runar jong u Lawrence Bishnoi, ha Dubai hashwa ka jingshah pynïap jong u Moosewala bad ïathuh sarong ha u shaphang u nongïarap ba ïajan uba la ïatreilang bad ka kynhun runar jong u Satinderjit Singh, ba la tip ruh da ka kyrteng kum u Goldy Brar, u nongïarap ba ïajan jong u Bishnoi uba na Canada, la ïathuh shuh shuh ki heh jong ka kynhun tohkit.
Kumba ka la jia, la ong ba u Moosewala u la shah siat ïap ha ki hynriew ngut ki runar da ki suloi bad ki pistol ha ka shnong Jawaharke kaba don ha Mansa distrik ha Punjab ha ka 29 tarik, Jymmang jong u snem ba la lah.
Ki bor pyniaid ka China ha ka Sngi Nyngkong ki la iathuh ba kumba 10 ngut ki briew ki la khlad bad iwei ba dang sahkut hadien ka jinghap bad jingtwa ka tnum jong kawei ka jaka kilan met kaba don ha ka phang shatei lam mihngi jong ka China.
Katei ka jaka kilan met kaba don ha No.
34 Middle School hapoh Qiqihar, kaba hap ruh hapoh jong ka thaiñ Heilongjiang, ka la twa ha ka por kumba 3 baje jong ka miet Sngi U Blei.
Tad haduh ka step Sngi Nyngkong, ki tnat iarap ki la ioh ban sei bad pyllait im ia 14 ngut kiba don hapoh jong katei ka jaka, napdeng jongki baroh, 4 ngut ki dei kiba la ioh sei khlem don dak jingmynsaw ne shah ktah eiei hynrei 6 ngut pat ki la khlad noh hapdeng jong ka jingsumar hadien ba la pynkit ia ki sha ki jaka sumar.
Katkum ki video ba la iohi lyngba jong ki camera CCTV kiba don ha katei ka jaka, la iohi ba baroh ka bynta ba shalor jong ka tnum katei ka jaka kilan met ka la twa bad hap noh bad kumta ki bor pyniaid ki la phah ia ki briew jong ka kynhun iarap ba kin leit ban sei bad pyllait im ia kat kiba don bad kiba sahkut hapoh jong katei ka jaka.
Palat 160 ngut ki briew jong ka tnat pynlip ding bad kumba 39 tylli ki trok pynlip ding ki la leit poi sha katei ka jaka tang mar ia ioh jingtip halor katei ka jingjia ha katei ka sngi.
Katkum ka jingwad bniah jong ki bor pyniaid, la shem ba ki nongtrei jong katei ka jaka, ki pyndait da ki kynja ïit kiba lah ban bthei kiba la pyndait ha ka tnum jong katei ka jaka kilan met.
La ong pat ruh ba dei namar ka jinglynshop jong u slap uba jur, kaba la pynïoh ksai ia kitei ki iit ba ki pait bad pynlong ruh pat ia katei ka tnum ba kan twa bad hap kumba ka jia mynta.
Ki pulit ki la bat noh ia kito kiba don bynta ha ka jingtei ia katei ka ïingmala naka bynta ban tohkit bniah ia ki haba iadei bad ki rukom tei ia katei ka jaka kilan met.
U Sharad Pawar u la ïai ban da kaba ong ba ka jingpyrshah jong u ïa ka seng BJP khyndiat kynta hadien ba u pyrsa u Ajit Pawar bad ki MLA pyrshah seng ki la rung ha ka jingïalang kaba ha Mumbai ha ka sngi U Blei khlem shah khot bad ki la pan ka jingkyrkhu na u.
Ha ka jingai jingkren sha ki nongbud jong ka kynhun ki samla jong ka seng Nationalist Congress Party (NCP) ha YB Chavan Centre, u Pawar u la pynshai da kaba ong ba um lah ban kyrshan ïa ka seng BJP bad ba un ïai bteng bad ki kam saiñ pyrthei hapoh ka seng.
U Sharad Pawar, uba la 82 snem ka rta u la shah ktah jur na ka jingpyrshah jong u pyrsa jong u, bad ong ba ka rai jong u ka dei kaba u la pyrkhat bha.
Kane ka jingkren ka la long khyndiat kynta hadien ba u Ajit Pawar bad ki MLA jong ka seng NCP, kiba la leit ban pynïasoh bad ka sorkar BJP-Shiv Sena ba la lamkmat da u Eknath Shinde ha ka 2 tarik, Naitung, ha kaba la kyrpad ïa u Sharad Pawar ba un pyrkhat bha ha kaba ïadei bad ka jingïatreilang bad ka seng.
Ka seng NCP ka la pait noh hadien ba u Ajit Pawar u la pyrshah jur ïa u kñi jong u.
Ka jingïakynduh hapdeng u Sharad Pawar bad ka kynhun u Ajit Pawar ka la long ha ka sien kaba nyngkong hadien ba u la pynibor pyrshah ïa u kñi jong u ha ki ar taïew ba la leit.
Ka sorkar Tripura ka la pynbna ïa ki jingthmu  na ka bynta ban leit mih sha ka ïingbishar ba ha khliehduh jong ka ri, ka Supreme Court ha ryngkat ka Special Leave Petition (SLP) ban lah ban pynduh noh shi syndon ïa ki jingeh kiba mih lyngba ka jingthung kam ïa ki nonghikai Graduate, la ong u Myntri Rangbah jong ka jylla u Dr Manik Saha hapoh Assembly.
U Myntri Rangbah u la kren ïa kine ki kyntien kum shi bynta ban ai jubab halor ka shithi ba la phah da u nongïalam ka liang pyrshah u Animesh Debbarma.
Ïa ka Selection Test for Graduate Teachers (STGT) Examination la pynlong da ka Teachers Recruitment Board Tripura (TRBT), ha kaba la mih ki jingeh, ka jingpyntreikam halor kane ka jingthungkam kam pat dep wat hadien 9 bnai.
Kine ki jingsahteng ha kaba ïadei bad ki rukom pyntreikam ka la buh jingeh shibun.
Ka High Court jong ka Tripura ka la kyntait ïa ka jingkyrpad jong ka sorkar jylla ban phah khmih bniah halor ka jingbishar jong ka kynhun uwei nongbishar kaba la ong ba la don palat 50 percent ki Post ïa kiba ym shym la mang katkum ki kynhun ba la dei ban buh na ka bynta kawei ka jingpynbna ha kaba ïadei bad ka jinglait kam.
Ka kynhun ki ‘thei ïalehkai ka Dubakh ‘C’ bad ka Tentation ki la khur ïa ka jingjop ha ka lympung ïalehkai “Maitshaphrang Khasi League Basketball 2024" ba la pynlong da ka Khasi Students’ Union (KSU).
Ha kane ka jingïakhun kaba la long ha ka sngi Ba-ar ha madan ïalehkai basketball jong ka Mawlai Nongpdeng, ka kynhun ki ‘thei ïalehkai ka Dubakh ‘C’ ka la lah ban pynliem noh ïa ka Ball Busters da 51-21 point bad ïa ka nam player of the match la khur da ka G.
Wanñiang na ka Dubakh ‘C’.
Ha kawei pat ka jingïakhun, ka Tentation ka la jop da 37-17 point ïa ka Dubakh ‘D’ bad ïa ka nam player of the match la khur da ka L.
Kharkongor na ka Tentation.
Haba phai sha ka jingïakhun jong ki shynrang, ka FKJGP ka la jop da 56-42 point ïa ka RI-AR Promoters bad ïa ka nam player of the match la khur da u Stephan Biam na ka FKJGP.
Ka Aeronation ka la pynliem noh ïa ka The Underdog da 56-41 point bad ïa ka nam player of the match la khur da u Bashemphang Kharnaior na ka Aeronation.
Ka KSU Mawprem ka la jop da da 33-21 point ïa ka Black Diamond bad ïa ka nam player of the match la khur da u Kevin Shabong na ka KSU Mawprem.
Ka Ïaineh ‘A’ ka la pynliem noh ïa ka Eagle Elite da 48-31 point bad ïa ka nam player of the match la khur da u Valentino Umdor na ka Ïaineh.
Katkum ki khubor la ong ba u Myntri Rangbahduh ka Israel, u Benjamin Netanyahu un sa leit sha Turkey ha kane ka taiew bad ka lah ban long kumba la pynbeit ba katei ka jingleit jurip jong u kan dei ha ka 28 tarik u Naitung ban iakynduh markhmat bad u President ka Turkey- u Recep Tayyip Erdogan.
La ong ba u Erdogan un pdiang sngewbha ia u President ka Palestine- u Mahmoud Abbas bad kumjuh ruh ia u Myntri Rangbahduh ka Israel- u Benjamin Netanyahu  ha kitei ki sngi ka jingleit jurip jong ki sha Turkey watla kam long ha kajuh ka sngi, hynrei ka jingleit jurip jong kitei ki nong-ialam kan long ha kajuh ka taiew.
La ong ba kitei ki leit ban iakren ban pynskhem ia ka jingiadei hapdeng ka Israel bad Turkey bad kumjuh ruh na ka liang ka Palestine pat kan leit ban pynskhem ia ka jing-iadei hapdeng ka Palestine bad ka Turkey, wat hapdeng ki jingïakynad jong kitei ki arliang ri (ka Israel bad ka Palestine) kumba la ju iohi man ka por.
Ha u Iaiong, la ong ba ka la mih ka jingïakynad ha ka jaka mane Al-Aqsa ‘Mosque’ kaba don hapoh ka nongbah Jerusalem, ha kaba k pulit ka Israel ki la iakhun pyrshah ia ki paidbah nong Palestine hapoh jong katei ka jaka ba kyntang.
Kumjuh ruh u Erdogan u la ong ba ka Israel ha ka jingshisha, ka la leh palat pud bad ka la leh ia kaba bakla haba iadei bad katei ka jingjia.
Hynrei hadien katto katne snem jong ka jingïakynad hapdeng kitei ki arliang ri, ka jingiadei hapdeng ka Turkey bad ka Israel pat ka la nang kham janai, ha kaba ki heh jong kitei ki arliang ri ruh ki ju leit ban jurip markylliang ban pyniaid shakhmat ia ki kam ki jam ba kitei ki ar ri ki ju iatrei lang na ka por- sha ka por.
Ka jingiadei hapdeng ka Turkey bad Israel ka la sdang tlor ha u snem 2010, hadien ba ki shipai ka Israel ki ther bom ia ka jhad Mavi Marmara jong ka Turkey, katba katei ka jhad ka dang thmu ban leit kit ia ki jingiarap sha Gaza Strip, kaba long ka thaiñ khappud jong ka Palestine bad Israel naduh ba la synshar da ka kynhun Islamic Hamas.
Hynrei katba nang iaid ki por, ka Turkey ka la sdang ban map ia ki jingbakla jong ka Israel bad ka jingiadei hapdeng jong kitei ki arliang ri ka la nang jan bad nang skhem haduh kine ki sngi ba mynta.
Kawei ka ïing ka la pluh bad ka ingkhong khait bad hynriew ngut ki briew ki la mynsaw ha ka Lah Sngi U Blei na ka jingpom u pyrthat ha ka shnong Umsohlait, Ri Bhoi distrik.
Katkum ka FIR ba la ai da u Rangbah Shnong sha ki pulit ka thanat Umsohlait, la ong ba hynnin ka sngi ha ka por kumba 3 baje nohphai sngi, ka ïing jong ka Kong Kristina Mynsong kaba don ha ka Dong Kim Heh ka la kem ding bad ingkhong khait na ka jingpom pyrthat.
Na kane ka jingpom pyrthat, ki jingdon jingem ha kane ka ïing ruh ki la julor bad duh lut.
Nalorkata, u Rangbah Shnong u la ong ba ki la don hynriew ngut ki briew ha katei ka ïing bad kine ki la mynsaw, bad kine ki kynthup ïa u Bah Johnson Lynshing, Kong Martha Shadap, i heprit Driamizaca Shadap, Banaibor Lyngdoh, u heprit Kyrshanborlang Mynsong, bad u heprit Banraplang Khongsam.
U Rangbah Shnong u la ong ruh ba ïa kitei ki hynriew ngut la pynkit noh sha Hopsital ban ai jingsumar, bad kiba la kham mynsaw ki long Bah Johnson Lynshing, i heprit Driamizaca Shadap bad u heprit Kyrshanborlang Mynsong.
Shuh shuh u la ong ba ka jingduh na ka jingpluh jong katei ka ïing ka la kot sha kumba T.
3 lak.
Ka shlem treikam u District Sports Officer (DSO) Ri Bhoi kan pynlong ïa ka lympung ïalehkai phutbol na ka bynta ki khynnah skul ba la tip kum ka District Level Inter School Subroto Cup Football Tournament 2024 naduh 11 tarik u Jylliew mynta u snem.
Kane ka shlem treikam ka la wer ïa ki skul kiba don ha Ri Bhoi ba kin wan ïashim bynta ha kane ka lympung ha kaba yn phiah ha ki lai tylli ki kyrdan ïalehkai kata ka U-15 ki shynrang, katba ka under-17 ka dei na ka bynta ki kynthei bad shynrang.
La ong ba ka tarik kaba khatduh ban pdiang ïa ki form kan long ha ka 3 tarik u Jylliew, katba ka jingkhmih ïa ki rta ki khynnah kan long ha ka 6 bad 7 tarik u Jylliew.
Ïa ki form lah ban ïoh na katei ka thlem treikam ha ka por long trei.
Ka Kim Kardashian kaba ju leit shim bynta manla u snem sha ka Met Gala ka la pynpaw ka jingsngew bitar halor ka jingduh ban leit shim bynta sha kane ka tamasa  ha kaba katkum ka khubor ba la ioh ka longiing Kardashian mynta ka kynti kam shim la shah khot ban wan shim bynta ha kane ka tamasa.
Ka khubor ka iathuh ba ka Editor jong ka Vogue kaba la shah pynkhamti kum ka Chair woman jong ka Met Gala mynta u snem ka la rai ban nym khot ia ka longiing Kardashian sha kane ka tamasa ha kaba ka Kim hadien ba ka la ioh khubor halor kane ka la sngew bitar bha.
Ka Kim kaba la 42 snem ha ki snem ba la leit ka la leit shim bynta sha kane ka tamasa ryngkat bad ki para bad hynmen jong ka bad kumjuh ruh bad u kurim ba la shong khlad bad mynta u snem ka Kim kaba la pynkhreh bha ha kaba iadei bad kane kan ym ioh satia ban shim bynta naba ym shim la khot sngewbha ia ka bad ia ki bahaiing hasem jong ka.
Kane ka nongseng jong ka Skims la 10 snem kynthih ka la leit ban shim bynta ha ka Met Gala bad kane ka dei ka sien nyng kong ia ka bad ia ki dkhot ka longiing longsem jong ka ban duh leit shim bynta ha kane ka tamasa ba khraw jong ka Holly wood.
Ka Kim ka la leit ban mih khmat sha ka Met Gala na ka bynta ka kompai jong ka bad kumjuh ruh ka Kylie Jenner na ka bynta ka kompani ba ka seng ka Kylie Cosmetics.
U tyngshop ka Hollywood u Orlando Bloom u la leit ban iakynduh ia u President ka Ukraine u Volodymyr Zelensky ha ka jingleit iuhkjat jong u sha Ukraine ha kaba u Orlando ha kane ka jing leit ba kyrpang u la leit ruh sha Kyiv ban iakynduh markhmat bad u  Volodymyr Zelensky.
Kane ka jingleit u Orlando sha Ukraine ka dei ruh kum shi bynta jong ka jingleit ba kyrpang jong u kum u Goodwill Ambassador ka United Nations’ children’s organisation UNICEF.
U Orlando uba la ak ha ka ‘Pirates of the Caribbean’ ha ka jingleit jong u sha Ukraine ula ioh ruh ban iuhkjat ha ki 3 tylli ki shnong kiba kynthup ka Kyiv, Irpin bad Demydiv  bad kane ka jingleit ka dei ruh kaba haduh 3 sngi.
Kum u Goodwill Am bassador ka UNICEF u Orlando ula iohlad ruh ban iakynduh bad ki khynnah samla jong kane ka ri ban iakren halor shibun kiei kiei kiba long donkam.
Ha ka jingiakynduh markhmat u Orlando bad u Zelensky une u tyngshop ula ai jingiaroh bha ia une u nongialam uba ym shim la duh jingkyrmen wat hadien jong ka thma kaba jur kaba la khie ha kane ka ri bad kumjuh ruh ka jingshah pynjulor bad ka jingduhnoh jong kiba bun ki mynsiem briew.
U Orlando ula ban jur ruh halor kumno ba dei ban ai jingiarap ia ki khyllung khynnah kiba don ha kane ka ri kiba la mad jingeh bad ka jingbym ioh ia ka bam ka dih kaba biang naduh ba wan khie kane ka thma bad kwah ruh ba ki khyllung khynnah kin ioh biang ban im kajuh ka jingim kumba long kiwei kiwei ki khynnah jong ki ri ka pyrthei.
Shuh shuh la iathuh ba ha kane ka jingleit u Orlando sha ka shnong Irpin ula iohlad ruh ban leit rung sha ki skul kiba don bad ioh iakren ruh bad ki katto katne ki khynnah pule jong ki skul bapher bapher.
Ki bor sorkar ka Central Bureau of Investigation (CBI) ha ka 6 tarik mynta u bnai ki la ïathuh ba ki la ïoh ban kem ïa 2 ngut ki nongtrei ka Northeast Frontier Railway (NFR) bad ïa uwei u karikor na ka nongbah Guwahati bad Silchar na ka daw jong ka jingdonkti jong ki ha kawei ka kam bam sap.
Kat kum ka khubor ba la ïoh lum la ïathuh ba ki bor sorkar ka CBI ki la ïoh ban kem ïa u Deputy Chief Engineer Rampal Dey bad ïa u Senior Section Engineer (SSE) Santosh Kumar jong ka tnat NFR bad ïa uwei u karikor jong kawei ka kompani shimet na ka nongbah Guwahati u ba la tip kyrteng kum u Sajjan Choudhury.
Kat kum ki jingïoh lum jingtip la ïathuh ba na ka liang ka CBI ka la dep ban pynrung da ka mokotduma pyrshah ïa 4 ngut ki heh sorkar ka NFR bad ïa kiwei kiwei kiba kynthup ruh ïa u karikor bad ki nongtrei jong katei ka kompani shimet kaba na ka nongbah Guwahati.
Kat kum ka kyrwoh ba la pyllait da ka CBI, la ïathuh ba kitei ki heh sorkar ka NFR ki la don bynta ha ki kam beaiñ ban ai jubor ïa ki jingtrei sha katei ka kompani riew shimet da kaba pynkhreh ïa kia ‘Measurement Book’, ‘Account Bills’, ka jingpyllait kyrkieh ïa ki ‘bills’ na ka bynta ka jingpyntrei ïa ki kam ki jam jong NF Railway bad kumjuh ruh ka jingpyllait kloi ïa ki Security Deposit bad Bank Guarantees.
La ïathuh ba na ka liang ka CBI ka la ïoh ban kem ïa kitei ki 2 ngut ki nongtrei ka NFR  na ka thaiñ Silchar katba ki dang leit ban pdiang ïa ka pisa kaba haduh T.
8 lak na uwei u nongtrei jong katei ka kompani shimet.
Ki bor sorkar ka CBI ki la ïathuh ruh ba ïa ki jingleit khynra la leit ban pynlong ha ki 19 tylli ki jaka kynthup ruh ha Assam, Imphal, Delhi, Bihar bad Haryana bad ha ki jaka sah jong kitei kiba la shah kem; bad na kitei ki jaka ki bor sorkar ka CBI ki la ïoh ruh ban kurup ïa haduh T.
1.
02 klur.
Ïa baroh kitei kiba la shah kem la leit ban rah tian bishar sha ka ïing kashari jong ka CBI.
Ka Taiwan ha ka Sngi Ba-ar ka la pyntip ba la iohi biang ia ki liengsuiñ thma bad jhad thma ka China kiba leit ban ker tawiar ia u pud u sam jong ka bad kaba long ruh ka jingma kaba khraw ia ka Taiwan naba ka lah ban shah thombor ha ka China ha kano-kano ka por bym lah tip.
Kane ka jingleit ker tawiar jong ka China ia ka Taiwan, ka long hadien ba ka la dep phah shwa da ki spah tylli tam ki liengsuiñ thma jong ka ban leit her bad leit syntiat kylleng sawdong jong ka Taiwan ha ki 24 kynta ba la leit.
Hynrei, la ong ba ha ka Sngi Ba-ar, ka tnat iada jong ka Taiwan ka la iohi biang sa 55 tylli ki liengsuiñ kiba leit her kylleng sawdong u pud- u sam jong katei ka ri dew lynnong bad kumjuh ruh 7 tylli ki jhad thma heh kiba don ha ki duriaw hajan u khappud jong katei ka ri.
Haba iadei bad kane, la ong ba ka China naduh ki por ba la leit ruh ka ju ong bad kam trai ba ka Taiwan ka long tang ka bynta ba pait bad ba shu phiah la ka jong na ka China hynrei ka dei hi beit ka bynta jong ka China bad kumjuh ruh la ong ba ka China kan sa shim biang ia katei ka dew lynnong sha lade shisien ka sngi ynda ka la sngewbit bad sngew donkam ban leh kumta.
Ha katei ka sngi, ka tnat iada jong ka Taiwan ka la kynnoh ia ka China ba ka la sdang ban pyni bor bad leit ban pynthud ia ka shongsuk- shongsaiñ hapoh jong katei ka dew lynnong.
La ong ba watla ka Taiwan ha ka Sngi Nyngkong, ka la kyntu ia ka China ba kan sangeh noh ia katei ka jingleit syntiat jongka ha kylleng- sawdong jong ka Taiwan, hynrei khlem da pynsngap ia katei ka jingkyntu, la ong ba ka China pat ha katei ka step Sngi Ba-ar kaba bud, ka la phah sa kumba 50 tam ki liengsuiñ thma bad 7 tylli ki jhad thma jongka ban leit syntiat bad ban leit ker tawiar ia ka Taiwan ha katei ka sngi.
Katba, na ka liang ka China pat, ka tnat kam bar ri jong ka China kam shym la pynpaw ne ai ktien eiei haba iadei bad kitei ki jingleit syntiat bad jingleit pahara jong ka China ha kylleng jong katei ka dew lynnong namar ka China wat haduh katei ka sngi ruh, ka kam trai beit ba katei ka dew lynnong ka long hi ka bynta jongka.
Kumjuh ruh ka China ha ki khyndiat taiew ba la leit, ka la phah ia ki shipai jongka ba kin long ba la pynkhreh hadien ba ka iohi ia 2 tylli ki jhad thma ka United States kiba leit ban iaid lyngba ia ka Taiwan Strait.
Ha kane ka khubor la ong ba ki don palat 23,700 ngut ki briew kiba la khlad na u jumai bah ha Turkey bad Syria, katba ka jingdon kiba khlad ka la nang kiew kumba la iohi ia ka kaiphod ba la ioh lum tad haduh jong ka step Sngi Saitjaiñ.
Hynrei watla katta, la khmih lynti ban dang lap shuh shuh ruh ia kiba dang lait im bad kiba dang don jingim katba ki tnat iarap ki dang khyllie ia ki bynta ba twa bad julor jong ki ïingmala bad ki jingtei bapher ha kitei ki ri bad ban ioh pyllait im ruh ia kito kiba dang lait im bad sahkut hapoh ki jingtwa jong iing ki sem ha utei u jumai.
Kumjuh ruh u heh ka World Health Organisation (WHO) ha katei ka sngi u la pyntip ba u dang don ha lynti ban leit jurip sha Syria, katba ki tnat iarap ki dang ialeh ban wad hapdeng ka jingkhriat kaba jur ban lap ia kiba dang lait-im na utei u jumai bad kiba dang sahkut ha kino kino ki bynta ba rieh bad ba kah jong ki jingtwa ha ki thaiñ ba shah ktah ha u jumai.
Kumjuh ruh ki bahaiing- hasem jong kito kiba khlad ha utei u jumai, ki dang leit ban shimti ia kitei ki metïap na ki jakasumar ba la pynkit ia ki ha ka por ba ioh sei na ki bynta ba pher jong ka nongbah Antakya kaba don sha ka phang South jong ka Turkey.
Ha kajuh ka por ruh la ong ba katba ki tnat iarap ki dang ialeh ban wad ia kito kiba ngat ha katei ka jingjia, ki bahaiing- hasem jong kito kiba dang jah rngai kim shym don jingkyrmen shuh ban dang iakynduh biang bad ki baieid- bathoiñ jongki ha kane ka jingim namar ki sngi ki la iaid bad ka la tam ruh ia ka 72 kynta ba la buh, ha kaba ki stad saïan bad ki doktor ki la buh por ba dang lah ban pyllait im ia kito kiba dang sah mynsiem hapoh jong ka 72 kynta lada ioh ban sei bad rah noh ia ki sha jaka sumar.
La ong ba utei u jumai uba 7.
8 Magnitude u la leit khñiuh ha kitei ki 2 tylli ki ri ha ka Lah Sngi U Blei, katba ki briew ki dang iohthiah lyngngai hapdeng ka jingkyn-oi jong ka miet.
Bad kane ka la leit jia ruh ha katei ka thaiñ jong ka Syria ha kaba ki briew ba bun ki dang mad jingeh bha naduh ba khie ka thma poh iing hapoh Syria ha kaba kiba bun ki paidbah ki la shu iap bad sakma na ki bahaiing- hasem jongki.
Ka Nongthymmai Sports & Cultural Club, Shillong kan pynlong ïa ka jingpyrshang (trials) ban jied ïa ki rangïalehkai na bynta ka Shillong Premiere League 2024, ha ka 17 bad 18 tarik mynta u bnai ha madan Nongthymmai.
Kane ka prokram kan sdang naduh ka por 9 baje mynstep ha ka 17 tarik bad 10 baje ha ka 18 tarik.
Kat kum ka kyrwoh la ong ba ki nongïalehkai kin hap ban wanrah la ki jong ki tiar ïalehkai bad ïa ki jingtip kiba bniah ki nongïalehkai ki lah ban phone ha kine number 8787690428, 98630-91116 & 9774107329.
Kumba ka paw ka Nongthymmai kaba la long kawei napdeng ki phra tylli ki kynhun kaba ïashim bynta ha ka SPL 2023 kam shym la shah pynhiar kyrdan wat la ka la wan ha ka kyrdan ba shatrai bad kamai tang 3 point na ki hynñiew sien ïakhun.
Kumta ha ka aïom ïalehkai 2024, ka jingdon ki kynhun kan kiew noh sha ki shiphew tylli kynthup lang ïa ka Laitkor SC bad ka Nongrim Hills SC kiba la ïoh rung na ka First Division jong ka aïom ba la dep.
Uwei na ki khlur iakura ka ri Bilat uba long ruh u lahduh barim ka World Heavyweight u Anthony Joshua, u iathuh ba mynta u lah pynkhreh bha ialade na ka bynta ban iatynjuh bor bad u rangiakura ba paw ka ri America u Jermaine Franklin ha ka 1 tarik u Iaiong ha ka jylli iakura kaba ha London’s O2 Arena.
Kumta ka khubor ka iathuh ruh ba u Joshua u lah wanphai biang mynta sha ka jylli iakura hadien ba mad arsien ka jingshah pynrem ha u Oleksandr Usyk, ha kaba u tei u rangiakura ba paw ka ri Bilat u dang shu shah pynrem shen  hakhmat utei u rangiakura na Ukraine dang ha u bnai  Nailar jong u snem ba lah dep ha Saudi Arabia.
U Anthony un shim ia ka bynta na ka bynta ban iakura pyrshah bad u Franklin ha ka jingwad-lad wad-lynti ka jong u na ka bynta ban khur ia ka jingjop ba nyngkong naduh ba u lah pynliem noh ia u Kubrat Pulev ha u 2020.
Ha shuwa katei ka jingpynbna paidbah da u Anthony, u Tyson Fury uba dang iai bat kum u lahduh ka WBC  u lah dep ban iakren bad ka ktem jinghikai jong u Joshua halor ka rynsan iakura hapdeng jong ki ia kaba la tip kum ka ‘All-British Bout’ hynrei ka jingiakren halor katei ka bynta kam shym la poi shano shano ruh bad ha kaba lah ieh mynta ia u Franklin kum u rangiakura ba nyngkong ha ka jingwanphai biang jong u Anthony Joshua sha ka kam ialehkai.
Ha u bnai Naiwieng u Joshua u lah don shabar jong ka jylli iakura ha ka por ba u Franklin u lah mad ia ka jingshah pynrem noh ha u Dillian Whyte ha Wembley Arena; kaba long ruh ka jingshah pynrem kaba nyngkongeh na ka bynta utei u rangiakura ka ri Amerika uba lah pyntyllun ia ka kam ialehkai jong u lah 22 snem mynta.
Kumjuh ruh ka jingshah rem kaba lai ha ka jingim ialehkai jong u Joshua kam shym la long satia ka jingpynhap pyrda noh ia ka kam ialehkai ka jong u; pynban un wanphai sha ka kam ialehkai ha  ha ka jylli iakura kaba ha London na ka bynta ka sien kaba nyngkong biang mynta naduh u snem 2016.
Shi sngi hashwa ka jingkut jong ka jingpdiang ïa ki kyrteng ban ïakhun ïa ka ilekshon sha ka Ïing Dorbar Thaw Aiñ, u Myntri Rangbah ka jylla Nagaland – Neiphiu Rio, u Symbud Myntri Rangbah – Y Patton, u Myntri Rangbah barim jong ka jylla – TR Zeliang bad kiwei kiwei ki kynrem ki lyndan ki la leit ban pynrung kyrteng na ka bynta ban ïakhun ïa ka ilekhson ka ban sa pynlong ha ka 27 tarik mynta u bnai.
U Rio, u ba dei u kyrtong jong ka seng Nationalist Democratic Progressive Party (NDPP) na ka thaiñ Northern Angami-II constituency, u la leit ban thep kyrteng ha ka shlem treikam jong u additional deputy commissioner ka thaiñ Chiephobozou, katba u Patton pat u ba dei u kyrtong jong ka seng BJP na ka thaiñ Tyui constituency, u la leit ban thep kyrteng ha ka shlem treikam u returning officer ka Tyui assembly constituency.
Ïa u Patton la leit ban synran lem da u Myntri ka Sorkar Pdeng – Arjun Munda.
Na ka liang u Zeliang, kyrtong ka seng NDPP na ka thaiñ Peren constituency, u la leit ban thep kyrteng ha ka shlem treikam jong u DC ka thaiñ Peren.
Haba ïakren bad ki lad pathai khubor hadien ba la dep thep kyrteng, na ka liang u Rio u la pynpaw ïa ka jingkyrmen kaba khraw ba ka NDPP-BJP sa shisien kan sa ïoh ban thaw ïa ka sorkar synrop ha ka jylla Nagaland.
U la ong shuh shuh ba na ka liang jong u, um shym la ïohi satia ba kan don kano kano ka jingïakhun kaba jwat na kiwei kiwei ki seng saiñ pyrthei.
You can understand the pain of this mother who is soaking herself in the rain for her children…Ha ka jingïakren bad ki lad pathai khubor, na ka liang u Rio u la pyntip ruh ba u Myntri Rangbahduh jong ka ri India – Narendra Modi bad u Myntri ka tnat Kam Pohïing – amit shah kin sa wan ban jngoh biang sa shisien ïa ka jylla Nagaland ha kane ka taïew kaba mynta lane ha ka taiew ka ban sa wan.
Ka puron ka phlim Slumdog Million -aire ka Freida Pinto kan sa wan ban iuhkjat biang sha India hadien 3 snem  kum shi bynta ka jingiateh bad kawei ka kompani.
Ka Freida kaba la shong la sah ha US ha kane ka jingwan jong ka sha India kan sa leit ban iuhkjat ia ka Mumbai ban shim bynta ha ka Christian Dior’s Special Fashion Showcase.
Ka Freida ka la shah khot ban wan shim bynta ha katei ka Show kaba long kyrpang ruh tang na ka bynta kane ka ri.
Kane ka puron kaba dang bunkam na ka bynta ki katto katne ki phlim thymmai kan sa hap ban iehnoh shwa ia ki kam ba ka trei ban pynleit jingmut bad ban shim khia shwa ban pyndep ia ki kam  kiba long kyrkieh.
Haba iakren halor ka jingwan jong ka sha India ka Freida ka la pynpaw ka jingsngewkmen bakhraw halor kane bad khamtam lei lei ban mih khmat na ka bynta ka Dior.
Ka Freida nalor ka kam ak phlim ka la seng ruh la ka jong ka kompani pynmih phlim ka Freebird Films bad mynta ka dang pynkhreh ban pynmih ia ka  ‘The Henna Artist’ bad Huma Abedin’s biopic.
Ka ‘The Henna Artist‘ ka long ka phlim kaba la shim na ka kot ba la thoh da ka Alka Joshi.
Nalor ka jingwan shim bynta jong ka sha India ka Freida ha ryngkat ka Sharon Stone mynta u snem kin sa shah pynkup burom da ka New York Women in Film & Television (NY WIFT) Muse Awards.
U President ka Voice of the People Party (VPP) u Bah Ardent M Basaïawmoit u la ther tyngeh ïa ka Sorkar Meghalaya Democratic Alliance (MDA-2) halor ka jingthung Chairman, Adviser da ki briew ba la rem ha ka ilekshon, wat la ka jylla ka don hapdeng ka jinghiran pisa.
U Bah Ardent u la ther ïa kane ka bynta ha ka jingïalang pynshai paidbah ka VPP ha kaba ïadei bad ka Reservation Policy bad Roster System ba la pynlong ha madan Heh, Mawlai Phudmuri ha ka Lah Sngi U Blei.
“Ngi ïohi kumno ki thung Chairman, Adviser ha kine ki sngi da kita kiba la shah rem noh ha ka ilekshon.
Katne ka jingkyrduh kam ki samla, nalor u Adviser, don sa u Chief Adviser jong u Myntri Rangbah ka jylla u Conrad K Sangma, bad nga tharai tang ha ki khyndiat sngi yn sa thung sa da u Super Chief Adviser jong u Myntri Rangbah," la ther tyngeh u Bah Ardent bad bynrap ba lada u Myntri Rangbah u dang donkam ïa ki nongaibuit ne ki adviser khamtam da ki briew ba la rem ilekshon, ka mut ym pat long uba biang ban long u Myntri Rangbah.
Nalor kata, u Bah Ardent u la ong, “Ym tang kine, la sakhi ruh ba la thung Consultant da ki spah ngut.
Ha ka jingkylli ba nga la buh hapoh ïingdorbar, la pynpaw ba ki don haduh 160 ngut ki consultant ba la thung bad ka jingsiew ka la kot sha ka T.
250 klur.
"“Mutdur ma phi ki paidbah, ka jingbam duh, ka ri ka nang swai, ka kam ka jam ym don, u nongrep u shah ieh beiñ, ki nonghikai ki shah ieh beiñ, bun ki bym ïoh tulop, ka MCCL kan khyllem noh, ka MeECL ruh katno ka lah ban im.
Kumta lymda u paidbah un sngewthuh ban hap ban leh eiei, lem kumta ngi la ngam lut," la ong biang u Bah Ardent.
Nalor nangta, u Bah Ardent u la ong ba ka VPP ka dawa na ka Sorkar ba ka dei ban sangeh noh ka thung Chairman, Consultant.
Hooid, lehse ki lah ban thung kawei ar na ki kompeni kiba paw ïa kaba ym lah ban khang, hynrei kumba ka long mynta la thung da ki ’riew shimet bad don lei ki IAS ophisar kiba wanrah ïa ki lok jong ki ruh hangne ban long kita ki consultant.
Hato yn shu hun seh ban shu peit kai, bad ka VPP ka sngew ba lada ailad beit ïa kane ka sorkar ban leh mon kumne haduh u 2028 ym tip shuh lah ne em ban khyllie hadien kata, la bynrap shuh shuh u Bah Ardent.
Katkum ka jingpynbna ia kaba lah pynbna paidbah da ka Federation International of Football Association (FIFA) ka long ba ka Argentina kaba la rah ia ka nam lahduh na ka lympung ialehkai World Cup 2022 ha Qatar, ka la ioh mynta ban pynlong ia ka U-20 World Cup 2023.
Katei ka ri ka la shim noh ia ka jaka jong ka Indonesia, kaba la shah weng noh na katei ka synjuk pyniaid jingialehkai phutbol ha ka pyrthei ban pynlong ia katei ka lympung ialehkai.
Na ka liang ki Bureau jong ka FIFA Council ka la pynthikna ia katei ka rai hadien ba ka Argentinian Football Association (AFA) ka la dep ban phah ia ka jingtyrwa iathong ka jong ka bad ruh ba ki nongkitkam ba hakhmat jong ka FIFA ki la leit ban jurip ia ki madan ialehkai kiba don ha katei ka ri jong ka thain Shathie ka ri America.
Kumta ha kaba iadei bad katei ka bynta jong ka lympung, ka khubor ka iathuh ruh ba katei ka lympung ialehkai kan plie paidbah naduh ka 20 tarik u Jymmang haduh ka 11 tarik u Jylliew.
Nalor kata, la ong ruh ba kan dei ka sien kaba nyngkong ba kane ka ri kan ioh ban pynlong ia katei ka lympung ialehkai naduh snem 2001.
Nangta ha kaba ia dei bad ka jingpynlong ia ka prokram pyniakab ba kyrpang na ka bynta ki kynhun ialehkai ki ban ioh rung sha ka lympung ha ki group bapher bapher  kan long ha ka 21 tarik mynta u bnai ha ka shlem treikam ba ha khlieh duh jong ka FIFA kaba don ha Zurich.
Uwei na ki Nongpynmih phlim u Mahaveer Jain u la kren halor kawei na ki phlim ba la shna da u Bhansali ka Padmaavat da kaba ong ba kane ka phlim ka la dei ban iohrah ia ka Oscar ha ki snem ba la leit namar ba kane ka phlim ka pyni ruh ia ka Philosphy, Kolshor jong kane ka ri bad kaba sngewsih pat ka long ba ym shim la phah ia ka ba kan iakhun ha ka Oscars lem bad kiwei kiwei ki  phlim jong ki ri ka pyrthei.
Ha ka jingsngew ba shimet jong u Mahaveer ka Padmaavat ka pyni shisha ia ka jingriewspah jong ka kolshor jong kane ka ri bad kane ka phlim ka la kamai bha ym tang ha ka Box Office jong ka India hynrei wat jong kiwei kiwei ki ri ka pyrthei ruh kumjuh.
Shuh shuh u Mahaveer ula ban jur ruh ba ha ka Oscars bun ki khmih lynti ba ki phlim kiba la pyniakhun na India ha ki kyrdan bapher bapher ki dei kiba iathuh ia ka jing riewspah jong ka riti kolshor kane ka ri hynrei sngewsih pat ba don ki bym sngewthuh ne tip ia kane.
Ka Padmaavat kaba la ak da u Ranveer, Deepika bad Shahid Kapoor ka dei ka phlim kaba iathuh halor kawei na ki Syiem bakhraw jong ki Rajput ka Rani Padmavati bad la pynmih ia ka ha u 2018.
Kawei kaba itynnad bha shaphang kane ka phlim ka long ki jingrwai ki jingshad kiba pyni ia ka niam tynrai bad kiwei kiwei.
Lada dei ba baroh baroh ki mynjur ban phah ia ka Padmaavat ban iakhun sha ka Oscars lehse kane ka phlim kan wanrah nam bad burom ia ka ri India baroh kawei bad khamtam lei lei ia u nongshna kane ka phlim u Bhansali bad baroh ki dkhot.
Ka jingiaid  lynti jong ka kynhun ialehkai Badminton ka ri ha kaba sdang jong ka lympung ialehkai ba mynta ka Thailand Open ka lah long kaba seisoh, ha kaba uwei na ki rangialehkai ka ri u Kiran George u lah khur shalade ia ka jingjop ha baroh shi lynter jong ka jingialehkai ha ka jingiakhun pyrshah bad u Shi Yuqi na China da 21-18 22-20; na ka bynta ban jam pat sha ka rynsan iakhun pre-quarterfinal ha ka lympung bad hadien katei ka jingjop, u Kiran un pynkhreh na ka bynta ka jingiaknieh rung sha ka quarterfinal bad u rangialehkai na China u Weng Hong Yang.
Kumjuh ruh  ha kawei pat ka bynta jong ki jingialehkai ha ka lympung, ka Ashmita Chaliha  bad  Saina Nehwal ruh kumjuh ki la lah ban sdang ia kaba sdang jong ka jingiaid lynti jong ki ha ka  lympung da ka jingjop ba ki lah khur na ka jingiakhun paramarwei.
Kumta ha ka jingiakhun jong ki kynthei, ka Ashmita  kaba lah jam sha ka lympung lyngba ka jingshah jied ka jong ka, ka la lah ban pynliem noh ia ka nongiakhun pyrshah kaba na kajuh ka ri ka Malvika Bansod da 17-21 14-21.
Katba ka nongkhur takma Rnong na ka London Olympic ka Saina Nehwal ka lah pynliem noh ia ka nongialehkai na Canada ka Wen Yu Zhang da 21-13 21-7.
Hadien katei ka jingjop, ka Ashmita kan iakynduh sa bad ka nongkhur takma Ksiar na ka Rio Olympic ka Carolina Marin katba ka Saina ka pynkhreh ban iakynduh bad ka nongialehkai ba kham tbit na China ka He Bing Jiao.
Shuh shuh ha kawei pat ka jingiakhun paramarwei ki shynrang, u  Kidambi Srikanth u lah shah rem noh da  8-21 21-16 14-21 ha u nongiakhun pyrshah na China u Weng Hong Yang bad u Praneeth u shem ba u rangiakhun pyrshah jong u na France u Christo Popov u long uba jwat ban pynliem haduh ba un da mad noh ia ka jingshah pynrem da 14-21 16-21.
Kumta ruh ka Priyanshu Rajawat kam shym la lah ban jam shakhmat ha ka lympung hadien ba ka lah shah rem noh ha ka nongialehkai na Malaysia ka Ng Tze Yong da 19-21 10-21.
Kumjuh ruh u Sameer Verma uba lah khur ia ka jingjop dang shen na ka Slovenia Open, u lah shah pynrem noh da 15-21 15-21 ha u nongialehkai na Denmark u Magnus Johannesen.
Ka khubor ka iathuh ruh ba ka BWF World Tour lah phiah  ha ki hynriew kyrdan; kata ka World Tour Finals, 4 tylli ka Super 1000, 6 tylli ka Super 750,7 tylli ka  Super 500, bad 11 tylli ka Super 300.
Kumta ka Super 500  ka hap ha ka Grade 2 ( kyrdan ba 4) jong ka rynsan ialehkai ha ka BWF tournament Ranking System.
Hadien ba uwei u rangbah ïa uba la tip kyrteng kum u Bah Aiban Dewkhaid, 45 snem ka rta, na ka shnong Kenbah Malai u la noh ïap sha ka riat Dhoi kaba don ha Kenbah Malai jong ka Mawsynram Constituency.
Ha ka 10 tarik u Ïaïong, 2023, ka met jong utei u rangbah ka la sahkut ha trai jong katei ka riat.
Naduh katei ka sngi ïa katei ka metïap jong utei u rangbah ym pat ïoh ban tam bad dei tat haduh ka Sngi Saitjaiñ ka 15 tarik u Ïaïong 2023 ba ki pulit ki la wan poi ha katei ka shnong ban thang noh ïa katei ka met ha trai riat.
Ha kaba ïadei bad kane ka jingjia, na ka liang u nonglum khubor jong U Nongsaiñ Hima u la ïoh ban ïakren bad u Rangbah Shnong ka Kenbah Malai, u Bah S.
K Dewkhaid, u la ïathuh ba dei ha ka sngi Saitjaiñ ka 15 tarik u bnai Ïaïong 2023 ba ki pulit ki la wan poi ha katei ka shnong ha ka por 10 baje mynstep bad ha ka por 10:30 ki la hiar sha katei ka riat bad ki la thang syndon ïa katei ka met ha trai jong ka riat na ka daw ka jingpyut jong ka met.
U la ïathuh ba ïa ka jingpyndep ban thang ïa katei ka met jong utei u rangbah ka dei haduh ka por 12:00 tam eiei mynsngi bad ka jingbym wanrah shuh ïa katei ka met shajrong ka dei namar ba ka la pyut eh.
U Bah S.
K Dewkhaid u la ïathuh ba ka jingwan poi jong ki pulit sha katei ka shnong ban tan ïa katei ka met ka dei hadien ba la ai jingtip da ki trai jong ka Kur ba la pyntip lyngba u Officer in Charge (OC) bad u Block Development Officer (BDO) ha ryngkat ka jing phone ruh ïa ki heh pulit.
Ka long ka khubor kaba sngew myllung bad sngew sangsot ïa kawei ka longïing kaba don hapdeng ka jingeh bad jingkyrduh ha kaba ka kmie bad ki khun bunsien tang ïa ka ja ban bam ruh kim ïoh.
Kane ka longïing ka dei jong ka Kong Kostina Turnia, 36 snem bad ka don 8 ngut ki khun na ka shnong Mawlar, ka lynti ban leit sha shnong Ngunraw kaba hap hapoh Mawkyrwat Block, South West Khasi Hills District.
Haba la ïoh jingtip halor kane, u nonglum khubor jong U Nongsain Hima, u la leit ban ïakynduh ïa kane ka longïing.
Haba ïakren bad ka Kong Kostina Turnia ka la ïathuh ba naduh ba la khlad noh u kpa ka ïing mynta la kumba lai bnai eiei namar ka jingshitom ha kaba u la ieh khunswet noh ïa ka lem bad 8 ngut ki khun kynthup ïa i khun ba dang 3 bnai.
Kum ka ïing ka sem ka la don hapdeng ka jingduk bad jingkyrduh haduh katta katta.
Ka la ïathuh ruh ba u kpa shwa ba un khlad um shym la lah ban ïohi ïa la i jong i khun ba dang shu kha namar ha ka por ba i dang dap tang shitaïew ka jingshitom ka la ban jur bad u la khlad noh ha NEIGRIHMS Hospital, Shillong.
Nalor kata, katkum ka jingïathuh jong katei ka longkmie, kaba kham sngew Myllung shuh shuh ka long ba i khun ba hynñiew ba dang 4 snem ka rta i don hapdeng ka jingshitom.
Nangta ka la ïathuh ruh ba naduh ba khlad u kpa ki khun, kum ka ’riew kynthei ka shem shitom shibun ban pyndap ïa ka bam ka dih ha ïing ha sem.
Ka la ïathuh ruh ba bunsien ha ka jinglong duk jinglong raitoi wat tang ïa u khaw ban thied ruh kam ïoh bad bunsien ma ka bad ki khun ki hap ban shah thngan namar ki khun ki dangrit kim pat nang ban bylla bad ïalade ruh ka hap ban ri ban sumar bad ai buiñ ïa i khyllung ba dangrit.
Shuh shuh ka la ïathuh ruh ba wat la ki ïoh ïa u khaw rashon ba 25 kilo man la u bnai, hynrei namar ba ki khun ki la bun, une u khaw um lah ban pyndap baroh shi bnai.
Hynrei tang shitaïew u la lut bad ka la ïathuh ruh ba dei ki marjan marpa kiba ju ïarap ïa ka ha ka por ba kim don eiei shuh ha ïing.
Lada nang slem ka jingpynbeit pud pynbeit sam hapdeng ka Assam bad Meghalaya ha ka thaiñ Khanduli, Khatkasla-Psiar bad Block 1, lehse kan sa wallam ïa ki jingjia sngewsih bad sngew shyrkhei namar ba ki nongshong shnong ha kine ki thaiñ ki la pynpaw ïa ka jingngiah bad kdang ban shu ïai ap shi ïai ap.
Kane ka jinglap ngiah bad kdang la pynpaw da ki nongshong shnong ka Khanduli kiba la shim ha la ki kti ban pynpra ïa ka ‘signboard’ ba la sieh jubor da ka Karbi Anglong Autonomous Council (KAAC) hapoh u pud u sam jong ka Dorbar Shnong Khanduli.
Ka Karbi Anglong Autonomous Council (KAAC) ka la sieh jubor ïa ka ‘signboard’ na bynta ban khrong khajna na ki kali kit mar rep jong ki nongshong shnong ka Khanduli.
Haba ïakren bad u Waheh Shnong u Bah Yooshida Nongspung, u la ïathuh ba ïa kane ka ‘signboard’ la antad ba la wan sieh ha ka miet 15 tarik une u bnai.
U la ong mar sien ïohi ïa kane ka ‘signboard’ u la pyntip wut-wut sha ki bor pynïaid district.
Na ka liang ki bor pynïaid district hapoh ka jingïalam u Magistrate u Bah M.
A.
Challam, u DSP u AJ.
Sangma ryngkat ka kynhun pulit, ha ka Lah Sngi U Blei ki la hiar sha kane jaka ban pynjai jai ïa ki paidbah kiba la bitar lep ïa ka jingleh jong ka KAAC.
U la ïathuh ba ki nongshong shnong kiba la bitar ïa kane ka jingleh bor jong ka KAAC kim sngap shuh ïa ka jingkren jong ki bor district bad ki la leit ban pynpra ïa katei ka signboard ha ka por 3 baje janmiet jong kane ka sngi bad ki briew ka Assam ruh ki la mih ban pyrshah.
Hangne ka la mih ka jingïapyni bor bad ka thma ktien kaba jur hapdeng ki nongshong shnong ka Assam bad ka Meghalaya.
Hadien pat la lah ban tem noh ïa ka jingïakajia bad kam shym la don kano kano ka jingjia ba sngewsih hapdeng ki arliang mamla.
Ha kane ka jingpynpra ne jynrat ïa katei ka ‘signboard’ la sakhi ba baroh arliang ki bor synshar district jong ka West Jaiñtia Hills District bad ka West Karbi Anglong District ki la don lang ha katei ka jaka.
Ka khlur ialehkai Tennis na ka ri Poland ka Iga Swiatek kaba dang iai bat ruh kum ka lahduh ha ka pyrthei, ka long kaba kloi ha ka ban la jam shakhmat ha ka lympung ialehkai ba mynta ka French Open; ha kaba katei ka nongialehkai ka lah jam sa sha ka kyrdan ba-ar ha ka lympung hadien ba ka lah khur jingjop ha baroh ki set iakhun jong ka pyrshah ia ka nongialehkai na Spain ka Cristina Bucsa 6-4, 6-0.
Kumta ruh ka Iga ka dang ialeh ha ka ban tyrwa ialade shakhmat na ka bynta ban long ka thei ialehkai ba nyngkong ba kan lah pynseisoh ha ka jingiai bat ia ka nam kum ka khliehduh ha ka pyrthei ha katei ka lympung ialehkai ba mynta; naduh ka por jong ka Justine Henin kaba la lah ban leh ia katei ka bynta ha u snem 2007.
Shuh shuh ruh ka khubor ka iathuh ba ka Swiatek kaba long ka lahduh ha katei ka lympung ialehkai ha Paris ha u snem 2020, ka lah pynlehnohei tang kawei ka jingialehkai sha ka Bucsa ha ka por ba ki arngut ki iakynduh ha ka Australian Open ha u bnai K’lyngkot mynta u snem.
Shuh shuh ruh ha katei ka jingiakhun ba  mynta, ka lah shem jingeh ha ka ban pynwandur ka rukom ialehkai ha ka set iakhun ba nyngkong kaba lah mih haduh san tylli ki jingpynkhein dor-thong ha ka jngsambol.
Hadien katei ka jingjop, ka Swiatek ka lah ban iakynduh sa bad  ka Ylena In-Albon  na Switzerland  ne bad ka Claire Liu jong ka ri USA.
Ha ka lympung ialehkai kaba dang long mynta ha Rabat ka Diamond League ka khubor ka iathuh ba u rangialehkai Steeplechase na India u Avinash Sable  u lah ioh ban dang iaisah ha ka kyrdan ba 10 ha ka jingiakob 3000m jong katei ka jait jingialehkai ha katei ka lympung.
Kumjuh ruh u Soufiane El Bakkali na Morocco u lah khur ia ka jingjop na ka jingiakhun bad iai thoh biang ia ka rekod lajong da ka jinglah ban pyndep ha ka por 7:56:69 kaba long ruh ka sien kaba phra ha ka jingsted ialehkai ha ka 3000m.
Shuh shuh ha kata ka jingiakhun, u nongialehkai na Ethiopia u Getnet Wale  bad uba na Kenya u Abraham Kibiwot ki la lah ban pyndep ia ka jingiakhun jong ki da kaba wan ba-ar bad balai, hynrei kim shym la lah ban pynjan ialade bad u El Bakkali  ha ka jingiakhun kaba khatduh.
Kumt ruh utei u nongialehkai na India; uba lah mareh mynta ha ka sien ba nyngkong ha ka 3000m SC jong ka aiom ialehkai kaba mynta, u lah sdang ia ka jngiakhun na u lain ba shapoh bad u bym shym la lah ban pyniaryngkat bad kiba shakhmat ha kaba u lah shem jingeh na ka bynta ban iaibeh nadien ia kiwei pat ki rangialehkai  bad uba la lah pat ban pyndep ia ka jingia aireng ha ka por 8:17:18.
Ka East Khasi Hills District Chess Association (EKHDCA) kan pynlonga ka prokram jied nongalehkai chess (District Selection) ha ka 29 tarik mynta u bnai bad 1 tarik u Naitung ha Govt.
Girl’s HSS kaba ha Jail Road, Shillong ha ka por 9 baje mynstep.
Ki 12 ngut ki nongalehkai ki ban bat haduh ka kyrdan ba hakhlieh kinoha ka lad ban mihkhmat ïa ka District sha ka 46th State ‘A’ Chess Championship 2023 ka ban long ha Umsning, Ri-Bhoi District ha ka 14 bad 15 tarik u Naitung.
Kat kum ka kyrwoh ba la pyllait da u Bah Jerry N.
Pajat, Publicity Secretary ka EKHDCA la ong ba ka bai rung kan long T.
100 marwei na ka bynta ki khynnah skul bad T.
150a kiba la heh la san.
a ki jingtip kiba bniah ki lah banakynduh ïa u Bah R.
Katrai (8787333937), Kong Sumar Selon K.
Khonglah (8794178094) bad Kong Alisha Lyngdoh (9366877163).
Ka Jylla ka la ïoh ban khur ïa kawei ka takma ksiar ha ka National School Games (NSG) hadien ba ka kynhun jong ki rangïalehkai phutbol U-19 ka la rah ïa ka nam lahduh.
Kane ka nam jop ka la wan hadien ba ka lah ban pynliem noh ïa ka Punjab da 1-0 kol ha ka jingïakhun final kaba long ha ka Sngi Ba-ar ha Bhopal, Madhya Pradesh.
Ha lyndet jong kane ka jingjop ka la wan urlong lyngba u rangïalehkai shakhmat u Fashioning Syngkli uba la ïoh ban thep kol da ka khlieh.
Haba phai sha ka jingïakhun, la ong naduh kaba sdang baroh ar kynhun ki la pyrshang ban ïalehkai bha da kaba ïoh katto katne ki kabu kiba biang, hynrei kim shym la lah ban thep kol haduh kaba kut jong ka kylla step.
Hadien katto katne por ba la bteng biang ïa ka jingïakhun jong ka kylla miet, ka Meghalaya ka la ïoh ban pynkhih jar nyngkong eh lyngba u Fashioning.
Une u rangïalehkai u la ïoh ban pyndei da ka khlieh ha kaba u rangapkol ka Punjab um shym la lah ban kyrda ha ka minit kaba 45.
Kane ka jinglah ban thep ka la pynlong ïa ki rangïalehkai ka Jylla hapoh ka jingïalam u Bah Jeffrey Warlarpih (coach) ban ym ailad ïa ka liang pyrshah bad ha kaba kut ka la khur syndon ïa ka jingjop.
U Colinsalmon Lyngdoh u la khur ia ka nam Best Player ha kane ka lympung.
Kham hashwa jong ka jingïakhun semi final kaba long hynne ka sngi, ka Meghalaya ka la pynliem ïa ka Kerala da 1-0 kol.
Haba phai sha ka jingïakhun semi final jong ki kynthei, ka Meghalaya ka la shah rem noh ha ka Bihar da 1-0 kol na ka bynta ban khur ïa ka takma rnong.
Tat haduh kaba kut jong kane ka lympung ïalehkai, ka Jylla ka la khur kawei ka takma ksiar lem bad ka takma rnong lyngba ka nongïalehkai High Jump ka Rinalis Ingti, kaba la lah ban kynthih haduh 1.
55m.
Ka Ri Khasi Football Club kan pynlong ïa ka lympung ïalehkai phutbol ba la tip kum ka Invitation Open To All Football Tournament 2023 ha ka 15 tarik mynta u bnai.
Ha kane ka sngi sdang, ka Oste Phi Oiñ-A F.
C.
kan ïakhun nyngkong pyrshah ïa ka Sunset Valley F.
C.
ha madan Kurkalang kaba ha Bhoirymbong.
Ha kane ka lympung ki la don haduh 26 tylli ki kynhun ki ban ïashim bynta kiba kynthup ïa ka Pahamrioh S.
C, Ri Syon N.
E.
F.
C, Oste Phi Oiñ-B F.
C,Lajong F.
C, Ehrngiew F.
C, Beneris F.
C, Nongkwar F.
C, Galaxy Junior F.
C, Ïaitylli Lang F.
C, R.
M.
K.
F.
C, Blue Bumbar F.
C, Pdeng Shnong, Mawryngkneng, Kharsyntiew F.
C, Galaxy United, Oste Phi Oiñ-A F.
C, Sunset Valley.
F.
C, Umeit F.
C, Sten United F.
C, Jaguar F.
C, Ibarial F.
C, Lumdaitkhla S.
C, Dieng Sma Ud F.
C, Mawtneng S.
C, P.
F.
R.
Academy, M.
L.
P.
F.
C bad ka Mawlai F.
C.
Ka kynhun ki ‘thei ïalehkai phutbol jong ka ri ka la kynjoh mynta sha ka kyrdan ba 60 kat kum ka jingpyllait kyrwoh da ka FIFA ïa ki kyrdan ïalehkai jong ki ri ka pyrthei.
Kham ha shwa kane ka kynhun jong ka ri ka la don ha ka kyrdan ba 61 ha u Lber mynta u snem bad mynta ka la jam da shi kyrdan.
Kane ka jingkyntiew kyrdan da ka FIFA ka long kat kum ki jinglah ban ïalehkai bha dangshen ha ki lympung ïalehkai bar ri.
Lah ban pynkynmaw ba ka India ka la ïoh bat ïa ka kyrdan ba heh duh ka dei ha ka kyrdan ba 49 ha u snem 2013 bad hadien ka shah pynhair sha ka kyrdan ba 63 ha u 2019.
Ym don ka jingsngwphylla ba ka India kam shah pynhiar kyrdan bad kawei na kine ka dei ka jingshah rem da 3-2 kol ha ka Uzbekistan ha ka jingïalehkai paralok.
Ka jingkyntiew ïa ki kyrdan ka long ka jingjop jong ki ‘thei ïalehkai ka ri.
Ka jingjop ïa ka Kyrgyz Republic ha ka Women’s Olympic Qualifier na ka bynta ka Paris 2024 da 4-0 kol ka la long ka jingïarap ïa ka kynhun ba kan nangkiew shaphrang.
Kiwei pat ki jingïalehkai ki ban wan pyrshah ïa ka Japan bad Vietnam kin long kiba kham eh.
Kane ka kynhun hapoh ka jingïalam u Thomas Dennerby ka donkam ban pynkhreh bha na ka bynta kitei ar tylli ki jingïakhun pyrshah ïa ki kynhun kiba don ha ka kyrdan ba 11 bad 32 ha ka pyrthei.
Kine ar tylli ki jingïakhun ki ban wan kin long kiba kham eh, hynrei na ka liang ki paidbah nongkyrshan kin ïai ai ka jingkyrshan kaba pura khnang ba kan lah ban pynurlong ïa ka India ba kan ïoh rung sha ka Olympic ka ban long ha u snem ban wan ha Paris.
Ka long kaba sngewma bad sngewsyier ban tip ba ha Meghalaya, ka don ka jingduna ha ka jingpynrung skul bad ka jingjyllei ha ka jingpep skul shiteng por jong ki khynnah.
Kane kam long satia ka dak ka shin jong ka jingbha.
Ha ka jingïalang jong ka Project Approval Board (PAB) hapdeng ka tnat pule puthi ka Sorkar India bad ka tnat pule puthi ka Sorkar Meghalaya, la pyni ba ha ki ar snem, kata, 2020-21 bad 2021-2022, ka la don ka jinghiar ha ka jingpynrung skul ïa ki khynnah da palat 1 lak ngut ha baroh ki jait skul.
Ha ki skul sorkar bad ki skul ba ïoh jingïarap na ka sorkar, ka jinghiar ha ka jingpynrung skul ka long da 86,616 ngut.
Sa kawei pat ka bynta ka dei ka jingjyllei ha ka jingpep skul ki khynnah ha kaba ha ki klas rit (Elementary Level), ka jingpep skul ka long 10.
1 na ka 100 bad ha ka Secondary Level ka long 21.
7 na ka 100.
Kane ka kham heh shuh-shuh ban ïa kaei kaba long ha ka Ri baroh kawei, kata, 2.
0 na ka 100 ha ki klas rit bad 12.
6 na ka 100 na ka Secondary Level.
Na ka liang ka tnat pule puthi jong ka Sorkar Pdeng ka la bthah ïa ka sorkar Meghalaya ba kan pynduna ïa kane ka jingpep skul shiteng por jong ki khynnah.
Nalorkata, la shem ruh ba ka don ka jingduna ha ka jingpynphai biang ïa ki khynnah sha ki shlem jingpule.
Ha u snem 2022-23, ka sorkar jylla ka la lah ban pynphai biang tang 1,931 ngut (23 na ka 100) ïa ki khynnah kiba la pep skul, katba baroh ki khynnah kiba la dep ban ithuh ba ki la pep skul ki don haduh 8,468 ha ka rta 6-14 snem.
Ha ka kyrdan Secondary, ym shym don kaiphod ban pyni wat tang ïa uwei ruh u khynnah ban pynrung ha ka shlem NIOS watla kiba kum kita ki khynnah kiba la donkam ban phah leit pule ha NIOS ki long 1,340 ngut.
Namarkata, ka tnat pule puthi ka Sorkar India ka la kyntu ïa ka jylla ba kan shim ïa ki sienjam ban pynthikna ba baroh ki khynnah kiba la pep skul kin leit phai biang sha ki jingpule jong ki.
Kine ki dei tang ki jingkheiñ kiba la lum la lang, bad lehse ki dang don shuh ki khynnah kiba khlem lah ban leit skul lane kiba la hap ban pep skul shiteng por.
Ki khynnah ki bym don ha skul lane kiba pep noh tang shipor ki leit shano? Ngi ïohi ba ha u snem 2020 haduh 2022, ka jingshah teh shah khum ha ka khlam COVID-19 ka la pynduk pynkyrduh ïa kiba bun ki longïing longsem ha kylleng ka pyrthei na ka daw ba ki khlem lah shuh ban leit bylla kumba ju long.
Haduh mynta, ki don bun bah ki longïing ki bym pat lah satia ban khie khlieh namar kato ka khlam kaba la pynshong ïing jubor ïa baroh ki nongshong shnong.
Kane ka jingduna ha ka jingpynrung skul bad ka jingbun kiba pep skul shiteng por jong ki khynnah ka dei na ka daw jong ka khlam.
Lehse kiba bun ki kmie ki kpa kim lah shuh ban ai jingkyrshan ïa ki khun ki kti ba kin bteng ïa ki jingpule jong ki bad namarkata, ki la hap ban pynsangeh.
Ka banse ka thom ïa ka sang.
Tangba kan hap don da ka lynti ban pynbeit ïa kane bad ka sorkar ka dei ban shimkhia haduh katta-katta khnang ba ka lawei jong ki khynnah kan ym long kaba sepei.
Shuh shuh kawei pat ka bynta ka long ka jingbun palat ki nonghikai ha ki klas rit ha kaba la lap ba ki don 2,922 ngut ki nonghikai kiba tam na kaei kaba donkam.
Ha kawei pat ka liang, ka la don ka jingkiew ha ka jingdon tang iwei i nonghikai ha ka Primary bad Upper Primary Level.
La shem ba 10 na ka 100 (542 tylli) ki skul Primary ha Meghalaya ki dei kiba don tang iwei i nonghikai, katba ki don 7 tylli ki skul Upper Primary kiba don tang iwei i nonghikai.
Ka sorkar ka dei ban peit bha ïa kane ka bynta ba ym dei ban shu thung kai ïa ki nonghikai ha ki skul kiba ka ai jingkyrshan.
Ka dei ban don ka jingbiang ki nonghikai ha baroh ki skul khnang ba kan ym ktah ïa ka rukom ai jinghikai ïa ki khynnah.
U Superintendent of Police (SP) ka East Khasi Hills, Bah Sylvester Nongtnger u la ong ba ym pat lah ban pyntikna la yn dang kem shuh ne em ïa ki briew nalor ki 5 ngut (kiba la shah kem) kiba shah kynnoh donkti ha ka jingïakajia ha Laitumkhrah.
“Hooid, kito ki 5 ngut ki la shah kem, ka jingtohkit ka dang ïaid bad ngim pat ïaid shakhmat bad ka jingmudui namar u IO u dang donkam ban khmih bniah shuh ïa kane ka bynta," la ong u SP ha ka Sngi Ba-ar.
Haba ban biang ba u IO u dang khmih bniah ïa katei ka jingjia, u Bah Nongtnger u la ong ba katei ka jingjia ka dang jia ha kane ka taïew ba la dep bad ym lah ban shu ïaid noh shakhmat mar-mar bad ka jingmudui khlem ka jingtohkit kaba bniah.
Haba kylli la dang don ne em kiba shah kem nalor ki 5 ngut, u la bynrap, “Kane kan sa wan, ngam pat lah ong eiei mynta.
Ngim lah ban ïathuh lypa hynrei u IO u dang tohkit halor kane.
".
Ka long ka ba donkam ban sot na ki ktien shnong na kylleng ki thaiñ bad kyntoit shnong khnang ban pynriewspah ia ka ktien Khasi bad ban kdup shitylli ia baroh ki ktien ha kawei ka ktien pdeng.
Nalor kita ki ktien ba la don lypa na ki kylleng ki kyntoit shnong ki don ruh ki ktien ba lah ban shna thymmai da ka ba synrop lang ar ne lai kyntien ban shna kawei ka ktien ka ba kit jingmut, ka ba thiang snah bad ka ba lyngkot katlah katiai khnang ban bit ban biang ka thoh ka tar.
Kine harum la jer kum kat kum ba la pyrshang ban pynwandur ha ka ba dang dei ban tuklar da ka iktiar ba pura halor ka ktien:Tourism : ka mut shang rkai, suwari, swarri- shang dei ba ïaid ne leit jingleit sngewbha; rkai dei ba khlem trei eiei ba shu byrngia; swar dei ba ïaid ne leit jingleit kylleng ki soh shnong soh hima kum ban bishar ne syntiat; ri dei ka lyngwiar kdup lang jong ki jylla hapoh kawei ka jaitbynriew kyllum; suwari ka dei ka ktien ba la pynwandur ha ka ba kren na ka ktien swar ri ba ïaid ne leit jingleit kylleng tang ban byr-ngia.
Tract : ka mut kpait- kpait dei ka nur ba la ruid lynter shi tylli.
Tract record : ka mut mawjam- mawjam dei u kynja mawmer ba shu mutdur ïa ka syrtap jinglong ne jingleh jong u briew shimet ne kynhun shi tylli.
Trunk : ka mut metbah- metbah dei ka bynta ba kongsan jong kano kano ka mar ne jingthaw.
Transparent : ka mut haba shit haba shai, pyrshi, sngur- haba shit haba shai dei ba khlem buhrieh eiei ka ba  paw hi kdar; pyrshi dei ka snap jong kano kano ka jingthaw kaba  paw lyngba byrngut byrnget; sngur dei ka ba  paw lyngba kumba dei ban long khlem jngut wat lada don ka ba  wit na khmat.
Traitor : ka mut ingkhong shyllangmat, mendieri- ingkhong shyllangmat dei ka ‘tienkaplang ka ba  thew ïa ki briew ki ba  shet kylla la ka jong ka Ri; men dei ka ‘tien lyngkot ïa ki tymmen; die dei kaba ïapeiñ kylliang da ka dor; ri dei ka lyngwiar kdup lang jong ki jylla hapoh kawei ka jaitbynriew kyllum.
Understand : ka mut sngewthuh- sngewthuh dei ba lah ban bat ha jabieng ïa kano kano ka jingpynsngew.
University : ka mut shlempule bah, shlemhikai bah- shlem dei ka lawar ding ba phrang bad saiñ ïa ki marramew; pule dei ba khana pynleit jingmut ha jabieng; bah dei kba khraw bad ha khlieh eh; hikai dei ba bthah ïa kiwei ban khana pynleit jingmut ha jabieng.
Universal : ka mut satlak pyrthei, shityllup- satlak dei kylleng ka sla ramew baroh; pyrthei dei ka mariang kylleng ka meiramew; shi dei kawei; tyllup dei ba tap khlup naphang.
Unveil : ka mut plie- plie dei ba weng ïa kano kano kaba kah ne taplup.
Unleash : ka mut pyllait- pyllait dei ba law na ka ba  shah teh.
Unfold : ka mut pynpaw- pynpaw dei ba loit ïa kaei kaei kaba jwat ban mih haba ïohi.
Usurp : ka mut knieh bor- knieh dei ba shim jynthet na kiwei; bor dei ka iktiar ba bat kino kino ki nongsynshar.
Vacation : ka mut shutibyrngïa- shuti dei ka aïom ba lait na kano kano ka jing-kitkhlieh ne ban khia ka kam; byrngia dei ba brai ha kaba  pynsngewbha.
Velocity : ka mut klit- klit dei ka jingstet palat liam jong kaei kaei.
Verdict : ka mut raikut- rai dei ka ktien ba la buh juban ban leh thik kumba lah kren; kut dei kaba  khatduh ba ym lah shuh ban pynjynsur ne ïaishah.
Victim : ka mut riewshahbanbeiñ, langkñia- riew dei ka ktien lyngkot ïa ki briew; shahbanbeiñ dei ba hap ha kano kano ka apot ba thom bor da kiwei; lang dei ka ktien lyngkot ïa ka blang; kñia dei ba ot ne pam pynïap ïa ki kynja mrad haba tyrwa ha duwan niam ba ngeit ki briew.
Kumta langkñia dei ka ‘tienkaplang kaba  thew ïa ki ba  hap ha ka apot ban bah khala na ka bynta kiwei.
View : ka mut matpeit- mat dei ka ktien lyngkot ïa ka khmat; peit dei ba ïohi da la ki khmat.
Vision : ka mut phangma- phangma dei ka ba lah tip bad ïohi jngai lypa ïa kaei kaei ka ban sa jia shisha ha ka lawei.
Website : ka mut snurpartip- snur dei u kynja ksai ba pun na kawei ka dong sha kawei pat; tip dei ka ba bna, sngewthuh bad shemphang ha lade ïa kano kano ka jing-long jingman ha pyrthei mariang.
Welcome : ka mut paiñ- paiñ dei ba shah ïano ïano ban rung ha la kut.
Katto la nang sam ia ki kyntien ba kham donkam ban sngewthuh shai ha ka krien Khasi paka bad yn sa dang bteng shuh shuh ynda la sdang mih shuh ki ktien ne kyntien ki ba dawa ban batai shai ki jingtmut ha la ka ktien Khasi tynrai.
Ka thong hi ka long ba ia ki ktien ba kongsan ha ka imlang sahlang ki ba iadei bad ka jinglong tynrai jong ka jait bynriew la sngew dei ban pynneh ne thwet beit da ka ktien Khasi tynrai bad ka long ka ba isaitmet ban shu kylla jubor na ka ktien nongwei.
Ñiuma ki ktien ba sting thew ha ba pyndonkam lehse lah ban pynneh da ka ktien iapan lada ki dei ki ba la sngewthuh paidbah bad lada ym lah ban ioh da la ka ktien Khasi tynrai.
Ka long ka ba sngew khohñioh ba ia ka deiriti ban thoh ‘kolshor’ lane ia ka thoh ka tar ban thoh ‘Literashaor’.
Kum ia ka ktien pin ne klip ne tupia ter ter te ym da pher than lada pyndonikam da ka ktien iapan, hynrei ki ktien khiathew te la sngewdei hi ban kiar na ka ba iapan kylliang ha ba dang don ka lajong ne lah ban thaw thymmai.
Ki nongïalam bad dkhot jong ka Khasi Students’ Union (KSU) hapoh ka jingïalam u President KSU-West Jaiñtia Hills District, u samla Laitphar Syngkrem bad General Secretary ka KSU-East Jaiñtia Hills District, u samla KS Suchiang ki la leit ïakynduh ïa u CEM ka JHADC, Bah Thombor Shiwat ban aiti ïa ka jingthoh ban dawa ban nym ai NOC ïa ka lynti rel.
Namar ka jingbym don u CEM, ki nongïalam bad ki dkhot ka KSU ki la aiti ïa ka jingthoh ha u Deputy CEM, Bah Lasky Rymbai ha kamra treikam jong u ha ka Sngi Ba-ar.
Katkum ka jingthoh, ka KSU ka pynpaw ïa ka jingsngewkhia ba ka Sorkar Jylla ka la pyrshang ban ïasylla biang bad ka Sorkar Pdeng ba kan rah biang ïa ka lynti rel lyngba ka NFR.
Shuh shuh ka la ong wat hadien ka jingpyrshah ba jur ha ki snem ba la leit, ka sorkar ka dang pyrshang ban ïuh ïa ka jaidbynriew ha ka dur ka roi ka par.
Ka seng ka ong ba naduh u snem 1988, ka ïeng skhem halor ka nongrim ba kan ïai pyrshah ïa ka jingwan ka lynti rel sha ka Jylla halor ka nongrim ba kan don ka jingbuhai shnong bad rung kyrthep ki mynder sha kane ka ri.
Nangta, ka seng ka la ong kat bym pat don ki aiñ kiba khlaiñ ban ïada ïa ka jinglong kyrpang, ka jingïakren halor ka jingwan ka lynti rel kan sangeh shwa.
Nalor kane, ka seng ka la pynkynmaw ba la jan dap pura saw snem ba phah ïa ka resolution da ka Sorkar Jylla sha ka Sorkar Pdeng halor ban pyntreikam ïa ka ILP ha ka Jylla hynrei ym ïohi dak ïohi shin eiei.
Kumta ka kyntu ïa ka council ba kan pyrkhat sani halor kane ka kam bad kan shim kano-kano ka rai ka ban ym ktah ïa ka jaidbynriew namar kum ka council ka don ïa ka nongrim ban ïada ïa ka khyndew ka shyiap ka jaidbynriew.
Namar kata, ka seng ka khmih lynti ïa ka council ba kan ïeng rangbah ban ong em ïa ka lynti rel bad ban nym ai ïa ka syrnod.
U Myntri ba dei khmih ïa ka tnat Sports & Youth ASffairs u Bah Shakliar Warjri, ha ka sngi Ba-ar u la pyntip ba ki kam kiba ïadei bad ka jingpynthymmai ne pynitynnad shuh shuh ïa ka JN Stadium Polo, ka kam ba la lah ban pyndep tad haduh kane ka khyllipmat kaba myntya ka long kumba 70 na ka 100.
Ïa kane u Bah Shakliar u la pynpaw haba ïakren bad ki lad pathai khubor, ha kaba u la pynshai ba ka jingpynthymmai ne pynitynnad ïa ka JN Stadium ka don ar bynta, kawei ka dei ka intergrated sports complex bad sa kawei pat ka dei ka upgradation kaba don ka bynta ba nyngkong bad bynta kaba ar.
Ha ka bynta ba nyngkong, ka jingmang pisa ka long haduh T.
39 klur na ka bynta ka bynta ba nyngkong bad sa T.
20 klur na ka bynta kaba ar.
Haba ïadei pat bad ka jingtwa noh shi bynta ka kynroh kaba dang shu dep ban tei jong ka PA Sangma Stadium, u Bah Shakliar u ïathuh ba ka kaiphod tohkit jong kane ka dang ïaid shakhmat, nalor kata u la ïathuh ruh ba ïa ka kam jong kane ka stadium ym dei ba la pyntrei ne peit da ka tnat sports, hynrei la pyntrei ïa ka da kiwei, bad ha kajuh ka por u pynpaw ba hadien ka jingtwa ka kynroh, ka kam mynta ka la don pat sa hapoh ka ïingbishar hadien ka jingdon jong ka jingujor PIL.
Ka Deputy Commissioner (DC) ka East Khasi Hills, Kong R.
M.
Kurbah ka la ong ba ka hukum ba la pynmih ban phah khang dukan ha ka por 10 baje mynmiet kam dei ka jingpynshitom hynrei ka jingsngewkhia namar ka jingkiew jong ki kam sniew hapoh sor Shillong.
“Kam dei ka jingpynshitom…ka dei namar ba ngi sngewkhia ïa ki nongshong shnong, ki ‘riew tymmen, ki khyllung-khynnah.
Ki bun bah ki kam sniew kiba jia hapoh sor, ka jingkheiñ ka la nang kiew, ka jingeh ba ïadei bad u drok…baroh ki jingsniew ki rieh tngen ha ka jingdum ka miet," la ong ka Kong Kurbah haba kren sha ki lad pathai khubor ha ka Sngi Ba-ar.
Ka la ong ruh ba ka jingpynmih ïa katei ka hukum ka long ban pynduna ïa ki kam sniew bad ka khmih lynti ba ka jinglong-jingman ha kylleng ka sor Shillong kan man bha.
Ka District Magistrate ka East Khasi Hills ha ka Lah Sngi U Blei ka la pynmih ïa ka hukum ba baroh ki dukan ha kylleng ka sor Shillong kim dei shuh ban plie hadien ka 10 baje mynmiet.
Haba pynsngew ba ka la ïoh jingtip ba ki don bun tylli ki jingjia ha sor Shillong, ka DC ka la ong ba la ju ïohi ïa ki briew kiba ïaid da ki kali ha ryngkat ka pynheh jingtem bad jingteh ïa ki tiar pynwandur ba sawa, ha kawei ka liang kaba wanrah ïa ka jingbym sngewtynnad, ka jingsngew sheptieng bad jingartatien ha ki khynnah samla ban ïaid ban ïeng ha nongbah.
“Lada phi mih hadien ka 9 baje mynmiet, ngam tip katno ngut na phi, phin sngew shngaiñ.
Kumta ngi hap ban shim kane ka rai bad hadien ka 10 baje mynmiet, nga sngew ba ki briew ki donkam ban leit sha la ki ïing ki sem.
U don u pud ban shah ïa ki briew ban plie dukan hadien ka 10 baje namar ki daw bapher-bapher bad kiei kiba la jia ha kylleng ka sor," ka la ong.
