Lyngba kane ka jingpyntip ka Seng Nongjri ka kyrpad ia baroh ki para shnong Nongjri kiba shong ba sah shabar ka Elaka Nongjri ban ia poi khlem pep sha kane ka jingialang khnang ba kane ka General Meeting kan long kaba jop.
Nongpoh:  Kan dei kawei na ki nuksa kaba bha tam, ia kaba la pyni da ka dorbar shnong Rongmesek ha Ri Bhoi, namar manla u snem kam ju klet ban leh burom ne ban kynmaw kyrpang ia ki riew tymmen ha katei ka shnong bad kiba dei ruh kiba la don bynta ha ki jingiakhih Hills State ne ka jingdawa ban ioh ia la ka jylla kaba pura.
U rangbah shnong ka Rongmesek, u Bah Albinus Timung, u la ong ba ka shnong ym tang ba ka kymaw burom manla u snem, hynrei na ka bynta ban pynsah ia ka nam ka kyrteng jong ki san ngut ki riew tymmen, kiba la don bynta ha katei ka jingiakhih ban pynioh jylla, ka shnong ka la tei syndon da ki mat sah jingkynmaw bad ruh ban ai da ka kyrteng jong ki, ia kawei na ki jaka jngohkai pyrthei kaba don ha katei ka shnong.
Na kitei ki san ngut, tad haduh kiba dang im ki don sa tang lai ngut ha ka rta kaba la tymmen bha bad arngut na kitei ki san ngut, ki la khlad noh na sla pyrthei.
Haba ioh ban iakren bad kitei ki lai ngut, kiba la tip kyrteng kum u Bah Dominic Timung, u Bah Joy Taro bad u Bah Chikraw Timung, ki la iathuh ia shibun ki khana bad ki jingeh kaba ki iakynduh, ha ka por ba ki la iakhih na ka bynta ban dawa ia ka jylla kaba pura.
Na kaei ka jingkren da kitei ki riew tymmen, la iohsngew ba ka kyrteng kaba hakhmat eh bad kaba ki iai kynmaw ka dei ia ka kyrteng u Maieid Hopingstone Lyngdoh (Bam kwai ha dwar u Blei), ha kaba ki la ong ba dei hapoh ka jingialam jong u lem bad ki paralok jong u, ha ryngkat ka jingkyrshan ki paidbah ha kito ki por, kaba la pynlong ia ka Meghalaya ba kan ioh ia ka jylla kaba pura.
Katkum ka jingiathuh da u Dominic Timung, uba dei ruh uwei na ki 304 ngut, ki nongiakhih kiba la shah kem ha kti ki Pulit bad uba la shah set ha iing byndi, u la iathuh ba katkum ka jingkynmaw jong u, la ong ba katei ka jingiakhih ka la sdang ha u snem 1950 bad ter ter naduh utei u snem, wat hapdeng shibun ki dieng pynkiang bad ki rai eh raidam, hynrei ki la ieng beit halor ka nongrim bad kata ka long ba ioh ia ka jylla kaba pura.
Haba batai halor katei ka jingiakhih, u la iathuh ruh, ba ha kito ki por ka jingiakhih ka long beit tang kawei ka sur bad kata ka long ban ioh la ka jong ka jylla kaba pura, ha ka jingiakhih dawa jylla kaba la long 19 snem kynthih, utei u tymmen u la ong ba u la donlang naduh kaba sdang haduh kaba kut bad u la ong ruh ba ha katei ka por, kim ju tip ia kata ka iap ka im bad ki da bam smai ruh ban ialeh beit bad ieng halor ka nongrim ban ioh ia ka jylla kaba pura.
Haba shim lyngkot na kaei kaba la kren da utei u riew tymmen, u la pynpaw pat ia ka jingsngewkhia ba katei ka jingiakhih jong ki kam pynhun mynsiem, namar katei ka jingiakhih jong ki ka la shu kylla long sepei, namar wat haba ka jylla ka la jan kynjoh sha ka 50 snem, kata naduh ba ka la ioh kum ka jylla kaba pura ha u snem 1972, hynrei kam pat don ia u pud u sam uba thikna.
“Ha ka jingsngewthuh jongnga, nga shem ba ka nongrim kaba pynlong ia ka jylla ba kam don ia u pud u sam uba thikna, ka dei namar ka jingbym shimkhia da ki nongmihkhmat paidbah, namar kim ju iakren ei ei halor u pud u sam ba thikna jong ka jylla, wat u Maieid Hopingstone Lyngdoh, uba la long kum u nongmihkhmat paidbah, um lah ban leh eiei tang marwei, namar kam ju don ka jingiatreilang bad kiwei pat" ong utei u riew tymmen.
Kum ki rangbah kiba la don bynta ha ka ban iakhih ban pynioh ia ka jylla, ngi kmen bad ngi la hun ka mynsiem watla ym shem la don mano mano ba kynmaw, hynrei ia kaei kaba ngi la dep ban lehbha kata ka la biang eh iangi, hynrei kaba sah mynta ka long sa tang ha kine ki nongialam ba mynta, ba ki dei ban ialeh tyngeh na ka bynta ban pynbiang ia u pud u sam ka jylla, ki la bynrap kitei ki riew tymmen.
Nongstoiñ:  Ka Ukiam Kyrshai -Ukiam Border Area Environtment Protection Organisation (UKBAEPO) ha ka sngi Palei jong ka taïew ka 24 taruk u Risaw kala pynlong ia ka jingialang kaba kyrkieh na ka bynta ban iatai ha kaba iadei bad ka jingthmu jong ka sorkar Assam ban den ia ka Wahkhri na ka bynta ban tan bording ia kaba la tip ruh kum ka Kulsi Hydel Project jong ka Bramaputra Board.
Katei ka jingialang da kawei ka sur kala pynskhem ia ka rai bala ieng naduh ba sdang kata ban pyrshah beit ia katei ka jingthmu jong ka Sorkar Assam bad ban nym ailad ia ka Bramaputra Board ba kan iaid shakhmat  ia katei ka project tan bording na ka Wahkhri.
Na ka liang jong u bah K.
P Pangniang MLA/MDC barim jong ka Rambrai Jyrngam Konstitwensi haba iakren bad ki nongthoh khubor u la ong ba na ka liang jong ka UKBAEPO kan nyn ai lad da lei lei ruh ia ka Assam ba kan pynurlong ia katei ka jingthmu namar kan sa ktah ia palat 33 tylli ki shnong kiba don ha katei ka thaiñ.
Shuh shuh u bah Pangniang u la ong ruh ba ba lada katei den ia ka Wahkhri kitei ki 33 tylli ki shnong kin sa shah tap lut ha ka um bad kan long ka jingsyllang ia ki paid Khasi, Garo, Rabha, Boro bad kiwei kiei de ki jaitbynriew kiba shong bas ah ha katei ka thaiñ bad katei ka project jong ka Assam kan sa ktah ruh ia ki jingthung jingtep ki jaka puta bad kumjuh ia ka surok National Highway kaba na Nongstoiñ sha Kyrshai bad Chaigoan kaba la don mynta ha ka jingpynkhreh ban sdang noh ia ka jingtrei bad kane kan long ka jingduh kaba khraw ym tang ia ki paidbah katei ka thaiñ hynrei ia ka Jylla Meghalaya hi baroh kawei.
Kumta na ka liang jong ka UKBAEPO ka kyntu bad kyrpad ia ki ar tylli ki sorkar jong ka Meghalaya bad Assam ba kin pynsangeh noh ia katei ka Project bad lada na ka liang jong ki bor ba halor kim sngap bad ia kane ka jingeh jong ki paidbah ka thaiñ Kyrshai na ka liang jong ki paidbah katei ka thaiñ hapoh ka UKBAEPO kim banse ban hap mih madan ban pynlong ia ki jingiakhih.
Shillong:  U bah Aristar Lyngdoh, na Nongrum Mawphlang, ula ujor sha U bah H Kharshiing, myntri Incharge ka Hima Mawphlang, halor ka jing bym biang ka jing pynrung kyrteng ha ka thup ki kyrteng thep vote, halor ka kam ialeh Lyngdoh jong ka Hima Mawphlang.
Ha ka shithi, kaba 22tarik Risaw 2019, la pynkynmaw ba ka rai jong ka dorbar, ka long ba tang kito kiba shong ba sah hapoh ki shnong jong ka Hima Mawphlang, ki lah ban pynrung kyrteng ialade, hynrei la iathuh ba u serial number 130, uba na Mawngap Mawsmai, uba shongkha sha Sohra bad u shong u sah ha Riatsamthiah, nangta sa u serial no.
70, uba na Laitmawpen bad u shong u sah ha Laitmawhing, nangta u sl no.
191 na Nongrum Mawphlang, ula shongkha ha Polo Shillong bad u sl no.
218 uba na Nongrum Mawphlang, uba shong ba sah ha Governor Quarter bad la ong shuh shuh ba ki don bun sa kiwei kiwei kiba ym shym la jer kyrteng lut bad kiba la shim ba ki dei kiba pynkhein ia ka rai jong ka Dorbar.
Utei u rangbah, u ong shuh shuh ba uwei U Executive Member lane uba khraw, ula batai stad, ba ka jing pynrung kyrteng, ka dei tang ia kiba 18 snem ka rta, hynrei la ong shuh shuh ba ki don kiba 20,30,40,50 snem kiba  la pynrung ha katei ka thup kyrteng kaba mynta.
U bah Aristar, u shim namarkata ba katei ka dei ka jingleh shiliang kaba palat bad u dawa ba dei ban ailad ruh ba un pynrung kyrteng lem na ka liang jongu ruh, ha shwa ka jingjied Lyngdoh jong katei ka Hima bad u da maham, ba lada kim shah shkor, kumta un hap ban leit sha ki bor jong ka ain.
Shillong:  Ka sorkar ka la pynhiar dor ia ka kyiad da kaba pynbeit kyrteng thymmai ia ki jait kyiad bapher bapher.
Ka jingialang ka kynhun myntri mynta ka sngi, ka la shim ia kane ka rai ban pynkiew ia ka jingioh lum khajna ia ka jylla.
U myntri rangbah ka jylla u Conrad K Sangma u la ong ba ka jingpynhiar ia ka kyiad ka long ban pynkiew ia ka jinglum khajna.
U la ai nuksa ka dor kaba T.
885  haduh T.
1285 shi synduk, la pynhiar sha ka T.
701  haduh T.
920.
“Da kane ka jingpynhiar dor, ka jingioh khajna ka sorkar ha ka shi snem kan long kumba T.
7-8 klur".
Shillong:  Ka sorkar jylla ka dang pynbit pynbiang ban phah ia ka jubab sha ka tnad kam pohiing ka sorkar pdeng kaba la pan jubab kaba shai halor kumno ka sorkar jylla ka sngew ia ki 15 tylli ki mat kiba thmu ban wanrah ia ka jingpynkylla bad ban pynrung ha ka jingpynkylla ia ka Sixth Scheduled ka riti synshar ka ri.
Haba pyntip ia kane myn hynnin ka sngi, u myntri rangbah ka jylla u Conrad K Sangma u la ong ba la iathir halor ka jingpynkylla ia ka Sixth Schedule ia kaba la ai jingmut da ka Committee ba la khlieh da u Myntri ka District Council Affairs (DCA), u Jame K Sangma khnang ban lah ban iakren pat bad ka Parliamentary Standing Committee kumjuh bad ka sorkar India.
U Conrad K sangma u la iathuh ba dang ha ka taiew ba la dep u la iakynduh bad u Home Minister ka sorkar India, u Amit Shah ha kaba u batai bniah ia ka jingsngew ba la pynpaw da ki kynhun bapher bapher ka jylla halor kane ka mat ban pynkylla ia ka Khyrnit ba Hynriew ka riti synshar.
“Ka sorkar jylla ka la pynkhreh ia ki jubab bad ngin sa aiti sha ka sorkar pdeng halor kane’, la ong u myntri rangbah ka jylla.
U Conrad u la iathuh ba ka tnat kam pohïing jong ka sokar India ka la pan jubab ruh halor ki 15 tylli ki mat ba la wanrah da ka Committee halor ka jingpynkylla ia ka Khyrnit ba Hynriew, bad bynrap ba halor kane ruh ka sorkar ka la pynkhreh ban jubab sha ka tnat.
U la iathuh ba ka jingpan jubab ka long halor ka jingsngew jong ka sorkar jylla ha kaba ia dei bad ka ain kyntiap seng ha ki ADC, ki district planning committee, ki bhah ia ki MDC, ka jingpynkylla ia ki ADC, ka rukom treikam jong ki ADC, ki jingiarap pisa bad kiwei kiwei.
U Conrad u la ong ba ka sorkar ka la iakren bha ruh halor ka bynta ban bhah jaka ia kiwei ki jaitbynriew , bad sngew ba dei ban pyrkhat bha ruh shwa ban ailad ia baroh ki riewlum ban ioh iakhun kum ki MDC, hynrei ia ka kyntien jaitbynriew bym ioh mihkhmat ne unrepresented tribes dei ban weng noh.
Shillong:  U president ka UDP u bah Metbah Lyngdoh, ula pynbam nia kylla ia ka jingkynnoh ka PDF ba ka pisa ka la treikam jur bha ha kane ka elekshon shiteng samoi ha Shella.
Haba kren myn hynnin ka sngi sha ki lad pathai khubor, u bah Metbah u la ong, “Ngam kwah ban ong eiei halor ka jingkynnoh jong kiwei ki party, hynrei kawei kaba nga kwah ban ong ka long ba ka jingjop u kyrtong ka UDP ha kane ka elekshon shiteng samoi na Shella, ka paw ba ki paidbah kim donkam ia ka pisa".
Hynnin ka sngi, u nongialam ka PDF u bah Banteidor Lyngdoh u la kam ha ki lad pathai khubor ba ka jingshah rem u kyrtong ka PDF ha kane ka elekshon shiteng samoi, ka dei namar ba la jur ka jingpyndonkam da ka bor ka pisa ban thied ia ki vote.
Halor ka jingkynnoh jong kiwei ba ka UDP ka kular ha ka jingialap elekshon ban ai district iaka Sohra lada ka jop, u bah kajuh ka por ba  ka UDP kam shym la pynmih shi kyntien ruh ha ka jingialap elekshon ia ka kyntien Sohra District namar ba kane ka dei kam ka por ban iakren ia kane bad ka por kaba biang kan sa wan halor kane.
“Ha ka jingialap elekshon jong ngi, ngim shym la pynmih shi kyntien ruh ia ka District namar ba ngi sngew ba kane ka elekshon kam dei ban iakren ia kata bad ka por kan sa wan", la ong u president ka UDP.
Lah ban kdew ba ka jingpynkiew kyrdan ia ka Sohra Civil Sub-Division sha ka District ka dei kawei kaba ju angnud bha u Dr Donkupar Roy, bam kwai ha duwar u blei.
Shillong:  Ka YBSC Shella ka la rung sha ka phainal jong ka 5th Mawryngkneng Invitation  Knockout Football Tournament-2019, hadien ba ka la lah ban pynliem ia ka Breaveheart FC kaba na Mawryngkneng ha ka 19 tarik Risaw sngi saitjain.
Ka jingialehkai ka long kaba itynnad namar baroh ar tylli ki teams ki long kiba khlain bad ia ryngkat bor.
Ha ka jingiakhun baroh artylli ki team ki lah ioh  bun tylli ki kabu ksiar ban thep kol hynrei ka jingtbit jong ki rangap kol baroh artylli ki team ban iada na ka jingshah thep kol ka la pynshoh biej ia ki nongpeit kai.
Dei ha ka 28 minit u player ba tbit jong ka YBSC, u Figo Syndai uba la pynshad  bad buh bha ia ka bol ha u P Kharbih ba thep ia ka kol nam jam na ka YBSC ha ka kylla step.
Haba wan phai sha ka kylla miet, ka Breaveheart ka la nion tyngeh ia ka YBSC hynrei ka jingtbit jong u rangap kol ka YBSC ban kyrda na ka jingshah thep kol ka la pynshaiong ngain ia ki nongkyrshan jong ka Breaveheart bad tad haduh ba kut ka minit ba 88 bad ar minit shwa ban pynwai ia ka jinglehkai ka Breaveheart ka ioh ban pyniakhaid lyngba ka penalty haba u player ka YBSC u la pynur ia uwei u player ka Breaveheart ha phyllaw kol  ba u  referee u la ai da ka penalty bad ia kane ka kabu la thep da u B.
Wahlang.
Ka jingialehkai ka la kut ha ka jingiakhaid da 1-1 bad u referee u la pyniakhun da ka extra time ban ioh ia ki nongjop bad ha ka kylla step ka extra time yn don ba thep kol, dei ha ka kylla miet jong ka YBSC ka la ioh ban thep ia ka kol nam tam lyngba u Emerson Nongrud ha ka minit 115 bad ban pyntikna ia nam jop bad u Shanbor Jyrwa u la thep ia ka kol ba khatduh ha ka 120 minit.
Ha kane ka jinglehkai u Figo Syndai ula ioh rah ia ka nam Man Of the Match.
Da kane ka nam jop ka YBSC Shella ka ioh rung sha ka final jong ka 5th MIFKT 2019 bad kan iakhun pyrshah ia ka Pomlahier SC ha ka 26 tarik Risaw ka sngi iew ha ka por 1:30 janmiet ha Mawryngkneng Stadium.
Haba phai ha ka jingialehkai Mawryngkneng Super Cup ka Pomlahier SC ka la ioh rung sha ka final hadien ba ka la pynliem ia ka Mawmang SC lyngba ka tie-breaker bad kan iakhun pyrshah ia ka Thad Nongtyrkhang Nonghali ha ka por 11:30 mynstep ha ka 26 tarik Risaw ha madan Stadium Mawryngkneng.
Shillong:  Ka HYC, Nongthliew Circle myn hynnin ka sngi ka la ai jingthoh ha u  Myntri ka tnad Revenue bad Disaster Management u bah Kyrmen Shylla halor ka  jingslem ka sorkar ban pyllait ia ka song jingiarap sha ki  lanot ba shah ktah haka Eriong kaba la jia haka 27 tarik Lber 2019.
Na ka liang ka seng ka ban jur iaka sorkar ban pynlait noh ia ka pisa namar bun bah ki paidbah ki la shah ktah bad ki donkam kyrkieh ia ka jingiarap.
U myntri ha khmat jong ka seng u la kular ban pynkloi noh ia kane ka kam  namar ka lah slem palat.
Ka seng kan sa nang bud dien ia kane ka kam kat haduh ba ka sorkar kan pyndep ia la ka kamram.
Kane ka long ka kyrwoh na u bah Joplang Kharnaior, President ka HYC, Nongthliew Circle.
Shillong:  Ka Meghalaya ka don ha ka Group-A ha ka lympung ïalehkai ba khadduh jong ka Santosh Trophy.
Ha kane ka kynti, ka lympung ïalehkai la buh ba kan long ha nongbah Aizawl, Mizoram naduh ka 10 tarik u Kyllalyngkot 2020 bad ka phainal la buh ba kan long ha ka 23 tarik jong une u juh hi une u bnai.
Nalor ka Meghalaya, kiwei pat ki jylla ba la pynïakap lang ha kane ka juh ka  thup ki long ka Delhi, Services, Jharkhand, Winner Group A (South Zone qualifiers), katba ki jylla ba la pynïakap ha ka Gr-B pat ki long ka Punjab, Goa, hosts Mizoram bad ka jylla ba jop na ka  Group B (South Zone qualifiers).
Ïa ka jingïalang ban pynïakap ïa ki kynhun la pynlong ïa ki hynne ka sngi ha jaka treikam jong ka All India Football Federation ha nongbah Delhi, ba la don lang wherein AIFF General Secretary Mr.
Kushal Das, Senior Vice-President Mr.
Subrata Dutta, ki dkhopt jong ka I.
League Committee Anil Kumar, Souter Vaz, Mr.
Chirag Tanna, Sunando Dhar, CEO I-League, Isac Doru, Technical Director, AIFF bad ïa ka jingpynïakap baroh kawei la pynïaid ïa ka da u Anil Kamat, Director Competitions, AGS, AIFF.
Ki prokram ïalehkai ka Meghalaya ki long  12 tarik Kyllalyngot yn ïakhun pyrshah ïa ka Jharkhand 14 tarik pyrshah ïa ka Delhi, 16 tarik pyrshah ïa ka kynhun ïalehkai ka (South Zone Qualifiers) bad 18 tarik pyrshah ïa ka Services.
Ki kynhun ha ka Group A: Delhi, Services, Jharkhand, Winner Group A (South Zone qualifiers), Meghalaya.
Group B: West Bengal, Punjab, Winner Group B (South Zone qualifiers), Goa, Mizoram.
Ki tarik ialehkai ki long  Kyllayngkot 10 tarik, 2020: Delhi vs Winner Group A (South Zone Qualifiers).
Services vs Jharkhand.
Kyllayngkot 11 tarik, 2020: West Bengal vs Goa.
Punjab vs Winner Group B (South Zone Qualifiers).
Kyllayngkot 12 tarik, 2020: Meghalaya vs Jharkhand.
Delhi vs Services.
Kyllayngkot 13 tarik, 2020: Mizoram vs Winner Group B (South Zone Qualifiers).
West Bengal vs Punjab.
Kyllayngkot 14 tarik, 2020: Group A (South Zone Qualifiers) vs Services.
Meghalaya vs Delhi.
Kyllayngkot 15 tarik, 2020: Goa vs Punjab.
Mizoram vs West Bengal.
Kyllayngkot 16 tarik, 2020: Jharkhand vs Delhi.
Group A (South Zone Qualifiers) vs Meghalaya.
Kyllayngkot 17 tarik, 2020: Winner Group B (South Zone Qualifiers) vs West Bengal.
Goa vs Mizoram.
Kyllayngkot 18 tarik, 2020: Services vs Meghalaya.
Jharkhand vs Group A (South Zone Qualifiers).
Kyllayngkot 19 tarik, 2020: Punjab vs Mizoram.
Winner Group B (South Zone Qualifiers) vs Goa.
Kyllayngkot 20 tarik, 2020 — Semi-finals: Winner of Group A vs Runners-up Group B.
Winner of Group B vs Runners-up Group A.
Kyllayngkot 23 tarik, 2020: FINAL.
Shillong:  Ka Mawsawrit SC ka la pynliem ia ka Phanniewlah Rum SC da 3-0 ha ka jingialehai U-15 Football Legaue ka TASA hynnin ka sngi.
Ha ka jingiakhun hynnin ka sngi ka Mawsawrit ka la iakhun tyngeh ban ioh pynkhih jar khnang ban ioh rung sha ka semifinal bad ka la urlong shisha lyngba ka jingtrei shitom jong ki player bad ka la ioh ban thep ar kol lyngba u Shanborlang Dotni (15, 50) bad  u Dipharstar Khasain ula bynrap shikol (16).
Da kane ka jingjop ka Mawsawrit ka la ioh ban rung sha ka semifinal ka ban long ha ka 2/11/19.
Ha kaba iadei pat bad ka jingialehkai jong ka Women League mynta ka sngi hapdeng ka Perkseh sc pyrshah ia ka Mawlum Tyrsad sc la pynsangeh noh namar ka daw jong ka jingjur palat u slap.
Lashai ka sngi 26/10/19 ka Semi final jong ka 2nd division hapdeng ka Phudbyrnei sc pyrshah ia ka Wahlyngkien sc ha ka por 12 baje shiteng sngi, katba ha ka  1st division pat, ka Nongspung sc pyrshah ia ka Umkseh sc ha ka por 2 baje noh phai sngi.
Jowai:  Ka Sohmynting  hynnin ka sngi ka la pynliem iaka  Nangbah Iawmusiang haduh 4-0 kol haka lympung ialehkai phutbol 1st Division, ka West Jaiñtia District Sport Association ha madan Kiang Nangbah Stadium Ladthadlaboh Jowai.
Ia kitei ki kol ka Sohmynting la thep da u Lastborn Suting haka minit ba 34, u Jomsing Pariat haka minit ba 40, u Teddy Bang haka minit ba  70 bad 77.
Shillong:  Ka Meghalaya Football Association (MFA) ka la pynsangeh ne sospen ia ka Thadlaskein Sports Association (TSA) halor ka jingkynnoh ba ka la pynkhein ia ki riti treikam bad ki jingbthah.
Ha ka jingpyllait kyrwoh myn hynnin ka sngi, u CEO ka MFA u bah Arki Nongrum u la ong ba hadien ba la iathir bha, ka MFA ha ka jingialang kaba long ha ka   23 tarik mynta u bnai Risaw, ka la shim ia ka rai ban sangeh shi syndon ia ka jingithuh ia ka TSA mardor.
“Ia ka jingjied ia ki nongkitkam ka TSA yn sa leh da ka MFA ha ka por kaban sa pynbna", la ong ka kyrwoh na u CEO bad bynrap ba haduh ban da ioh da kiwei ki nongkitkam thymmai, baroh ki jingdonkam jong ka Thadlaskein Sports Association, dei ban phah sha ka Meghalaya Football Association.
Ka eriong Kyarr,  ka dang ther tyngeh mynta ha ka duriaw Arabian Sea bad ka jingkhie eriong, ka khlain bha ha ka jaka kaba 240 kilometre shathie sepngi jong ka  Ratnagiri ha Maharashtra ha ka por 11:30 mynta ka step.
Ka tnat peit mariang jong ka sorkar India, ka iathuh ba ka eriong, kan nang jur bha ha ki 24 kynta ki ban wan bad nangta sa hadien jong ki 12 kynta ki ban dang wan shuh shuh.
Lyngba katei ka jingkhlain jong ka eriong, kan don ka jinghap slap kaba jur bha ha ki bynta jong ka  Konkan & Goa bad ki rud um jong ka  Karnataka, ha ki 24 kynta ki ban wan bad la maham ruh ba ka jinghap slap kan jur bha ha ki bynta jong ka  Odisha, Assam bad ha Meghalaya ha ki 24 kynta ki ban wan.
Khana babtengI Niakha ka Rida I la shu sngap shiphang bad bteng ban ong pat“Khia te la kham khia hi… To ieh ngan iarap noh na nga ban siew bai klas mynta u snem.
" Ka la phai sha ka RidaKa Rida ruh ka shu peit sha la ka Kmie kumno kan ong.
Ar tylli ki jingsngew ki la ialeh ha ka mynsiem I Kong Maya la yn pdiang ne yn kyrngah.
“Ka biang ong Nia ngan leh tang kumta…?" La twad jingmut I Niakha namar I sngew ioh lehse ka dang duna eh.
Hangta I Kong Maya Kmie ka Rida phai sha I Niakha ka Rida“Nga lei ngan ong kumno Niakha,kat kaba phi sngew synei lem nga la sngew nguh eh…" La pynpaw I Kmie ka RidaI Niakha ka Rida namar ba ka long ka briew Ka ba dap da ka jingsngew lem kam pat sngew hun ia kaei kaba ka la kular hynrei ka dang bteng biang“To ih Nia na ka bynta ka Rida ngan lut ma nga baroh mynta ka snem banyngkong mo…" Ka la ong“Niakha ioh phi la khia than sa phi pat.
?" La phai ktien I Kmie ka Rida“Em ym leilei Nia namar ba nga sngew ieid palat ia I Bah bad ia phi baroh…Ka Rida dei ka Khun kha banyngkong jong ngi.
Ngi sngew kit ram iaka namar I Bah iba dei ban peit iaka bapli im don shuh.
" La jubab I NiakhaKa Rida haba ioh sngew ia kine ki ktien ka Nia kha ka la shu iam la ka iam hi " wow Pa balei kein phi iehnoh ianga shano  kein phi don…phim iohi seh ianga bad I Mei bad I Niakha hangne phim kren seh mo iangi…!" Ka la iam jam“Yn wat iam Khun wat iam … I Niakha I don hangne wat khuslai.
" La pyntngen I NiakhaKumjuh I Kmie jong ka ruh ka la pyntngen noh ia la ka Khun…La pynkut ktien ban shaniah ha ka Rida ba kan leit shim phom hi bad la ki paralok na Synod Kolej ha ka sngi ba bud.
Ka por ka la iaid bad miet kumta I Niakha I khreh ban mih noh nangta.
Ha ka sngi ka babud ka Rida ka la leit sha Synod Kolej bad la ka paralok na Mawkhar ban leit shim phom.
Hadien ba la ioh ia kita ki kot ki sla ba donkam bran ka leit sha iew bad ynda ka la poi ha iew ka Kmie jong ka, ka la phah ba kan leit mih sha iing ka Nia kha ha Mawlai Mawroh.
Kumta hi ka Rida ka la iawer ia la ka paralok ban synran lem.
Ita I paralok jong ka ruh da ka ba kmen I la synran lem iaka.
Haba la poi ha iing I Niakha hadien ba ki la shong shiphang ar phang ki la ia dihsha shuwa nangta I Niakha I la sdang ban pyndap ia kiba don kam baroh ha kata ka phom bad ruh I ai sa ia ka Pisa ban leit siew noh“Sa leit noh lashai hi Khun ban leit siew… Khnang ba phin tikna ban ioh hangto mo… Shim kane ka pisa, da rah bha.
" La bthah I Niakha“Kato ka Pisa ka dei na bynta baroh shi snem.
Ia ka bai kot sa shim mo khun.
" La ong biang I Niakha.
Shillong:  Ka The Ultimate Legend Bikers Association(TULBA) Sohryngkham Unit kala pynlong iaka phutbol ba shi sngi ha madan Mawdngong, Mawdieja, Sohryngkham kum shi bynta ban pynmih pisa ban iarap iaki longiing ba duna jong ka shnong bad ka thaiñ bad ruh kum shibynta ban rakhe iaka lyngkhuh sngi iap ba 31 jong u khlawait ka jaitbynriew U Syiem Wickliff Syiem.
Hakane ka sngi u samla Richard mawkhiew General Secy ka KSU Nongthymmai Circle u la long u kongsan hakane ka sngi.
Ka Mawdieja Sports Club ka la long ka lahduh da kaba pynrem iaka Machine FC  da 2 la 1 kol ha ka jingiakhun phutbol ba la pynlong da ka TULBA Sohryngkham ha kane ka sngi Nyngkong ba la dep.
U samla Richard haba kren kum u kongsan u la iaroh bad ai mynsiem iaka TULBA Sohryngkham Unit ba ka la kloi ban kner iaki kti ban iarap ban kyntiew iaka imlang sahlang jong ki para doh para snam.
Haba phai sha U Syiem Wickliff u ne u nongialam u la ong ba haduh mynta ngim pat dei ki nong India ba pura hynrei la shu pynbor iangi daki ktang suloi ban long nong India.
U la ai mynsiem iaki nongialehkai ba ka Football mynta ka la kylla ka lad ioh kam da kaba pyni nuksa ia ki khlur ialehkai ka jylla kum u Eugenson, Redeem, Aiban, Chesterpaul bad kiwei kiwei ki rangialehkai kiba  mihkhmat iaki club baheh haka ISL.
U lah kyntu jur iaki samla ka thaiñ ban kiar laimaw laidieng naki jingdih basniew kum u Drugs u kynja bad kiwei kiwei.
BM LanongKi paid thep vote ka 26-Shella Constituency, ym tang ba ki la pynneh ia ka dak-sahnam (record), ka bym ju pynjop ia uno-uno u MLA na ki seng heh ka ri India, hynrei ka la thaw syndon ia ka dak-sahnam bathymmai, haba ka la ai ia u (chosen one) Balajied ka UDP ba un tam haduh 6221 ia i Kong Grace Mary Kharpuri ba wan ba-ar, ia kaba u Dr.
Donkupar Roy MLA 7 sien naduh 1988 lynter haduh 2018, um pat ju kot hajar ia kiba wan ba-ar.
Tangba imat kane mynta ka la dep ruh ka jingkyrkhu kyrpang (special graces) ia la u khun na lyndet.
La bna shaid ha ki 4 sngi shuwa ka sngi thep vote, ba ka Congress kaba la sngewthuh ba u nongialeh jong ka, u Batyngshain Ryngnga um don lyer shuh, ka la thaw kynsan da i buit thymmai, ba ki KTI kin niah noh da ka Tang Roller i Kong Grace, ia iba, ma ki hi ki la pynduh tiket haba ila pan ba in ialeh na ka Congress.
Ha ki, kan kham lah ba jop i Kong Grace ban ia kaba jop u Balajied, namar ki khein jingkhein bad ki peit kliaw kumno ban pynkhyllem sorkar.
Lada dei ba ki la ai ia i Kong Grace naduh basdang, lehse kan jin da long da kumwei, kamut i Kong Grace la kumno-kumno in jin da la kham ioh palat ia ka 7496 vote (ka jong i 5781 bad 1715 jong u Batyngshain), hynrei ban jop te, wat lada wan ki jingkyrkhu kiba kumno-kumno ruh, la i eh, namar u Balajied Synrem ula ioh haduh 12002 vote.
Ka Seng UDP ka la phah ia ki jingkhublei bakyrpang sha ki paid thep vote baroh jong ka Shella Constituency, kaba la wan iasnoh lang ruh da ki katto-katne ki shnong na War Nongshken bad Sohra Constituency, namar ki la ai ka jubab kaba pynhun hi jrut, kaba long ka dak jingkyrmen lang ia ka jaitbynriew ha bun ki liang, kumba la kyrpad ki rangbah nongialam UDP ha kylleng ki jingialang.
Ka long ruh ka jingshisha, ba ka jingkyrshan lang ki seng kiba iadon ha ka sorkar MDA, khamtam ka NCP, HSPDP bad wat ka PDF bad BJP ruh kiba la pynpra vote, ka la trei kam lang sha katei ka jingjop badon burom.
Ka jingleit dalade lei u Chief Minister bad kiwei ki Minister ka la long ka jingiarap bakhraw, khamtam ha kaba iadei bad kumba 6 hajar vote ki khyllah jait, ha kaba tang ki Garo vote ruh ki la don kumba shiteng na katei.
Kum ban shu pynkynmaw, nga la thoh artylli ki article, ‘Hato ka Shella kan dang pynneh Thaw Record?’ bad kawei, ‘Ki 3 tylli ki daw ba u Balajied un jop beit,’ kiba la mih ha ki kot Khubor Khasi, ha kaba nga la buh ia kine ki kyntien, ‘Ngin iapeit lang da ka jingskuin mynta ka kynti ruh, kumno ka Shella kan leh ha kane ka jingiajied pdeng-samoi, kaba la wan biang ban jied thymmai ia u MLA.
’Ngi la ioh ia kane ka jingmih harum-Balajied Kupar Synrem (UDP-12002), Grace Mary Kharpuri (Ind- 5781), Mosjo R.
Wanswett (PDF-4327), Batyngshain Ryngnga (Cong-1715), Joshua Warjri (BJP-742), Komen Laitmon (Ind-444), (NOTA-188)= baroh- 25199 vote ba la thep na ki 29542 vote kiba don kyrteng ha ka electoral roll jong ka Shella Constituency.
Ka liang synshar sorkar mynta ka la nang shngain, ba ka la dap 39 ngut kiba kyrshan, 21 ngut ha ka liang pyrshah, ha ka Ing Dorbar kaba 60 ngut.
Shillong: Ka jingialang ka kynhun myntri mynta ka sngi ka la iakren ia ka jingpynkylla ia ka ain shongwai ne ka Meghalaya Residents Safety and Security Act (MRSS A), 2016, na ka bynta ban kham pyrkhing ban tehlakam ia ka jingwan rung ki briew nabar bad ha kajuh ka por ban nym shah pyndik kiba wan kum ki nongwan jngohkai.
Haba pyntip ia kane, u myntri rangbah u Conrad K Sangma u la iathuh ba la iakren bniah bha ia kane  ban wanrah ia ka jingpynkylla ia kane ka ain MRSSA.
“Ka jingthmu ka long ban wanrah da ka kynja Ordinance  ha kaba iadei bad kane", la ong u Conrad.
U la ong ba ka sorkar ka la iakren bha ia kane ka kam khamtam ia kito ki kyndon ban pynkylla khnang bad ka tnad kaba peit ia kane, kan sa pynkhreh ia kita bad yn sa iakren biang ha ka jingialang ka kynhun myntri kaban sa long biang.
“Ka donkam ban pyniahap tara ba kan iada ia ngi bad ba kan nym wanrah ka jingthut ne jingktah ia kito kiba wan sha ka jylla", la ong u Conrad.
Shillong: U Myntri rangbah ka jylla u Conrad K Sangma u la ong “Ka jingiakhun ia ka ilekshon hapdeng ki party kiba don lang ha ka sorkar synrop jong ka MDA ha kane ka elekshon shiteng samoi ha Shella constituensi, ka long namar ba  ki don la ki jong ki rukom pyrkhat bad ki long kiba laitluid ban pynpaw ia la ki jong ki jing pyrkhat, hynrei ha ba ia dei bad ka rukom ban pyniaid ia ka sorkar ngi long kawei ban ia trei lang na bynta ka jing bha jong ki paidbah jong ka jylla hi baroh kawei".
U la ong ruh ba ia u bah Balajied Kupar Synrem, u ba la jop ia ka ilekshon shiteng samoi, ka sorkar kan pyndon kam ia ka sap ka phong bad ka jingnang jingstad jong u na ka bynta ka jingdon kam ki paidbah bad ka jingjop da kaba tam bun ka kren shai ia ka jingshaniah jong ki paidbah ha une u rangbah.
Na ka liang u bah Metbah Lyngdoh u nongialam  jong ka seng sain pyrthei United Democratic Party (UDP) u ba long  ruh u shongknor ka iing dorbar thawain ka Jylla u la ong  “Kum ka party ha ba ka leit ban ialap ia ka ilekshon ha kine ki sngi kim shym la kular ei ei ha kaba ia dei bad ka District kaba thymmai bad kam long ruh kaba bha ban shu pynbiej ia ki paidbah ban ai vote na ka bynta ban ioh district".
Shillong: U Bah Balajied kupar Synrem mynta ka sngi u la  bam smai kum u MLA ba thymmai na ka bynta ka 26-Shella Constituency ha ophis trei kam u Lamphrang ka Assembly.
Ha kane ka sngi la ia don ryngkat, u Myntri rangbah ka Jylla, u Conrad K Sangma, ki myntri sorkar ki ba don lang ki long u bah Alexander L Hek, u bah kyrmen Shylla, u bah Brolding Nongsiej, katba na ka liang pyrshah ki ba la wan lang ki long ka kong Ampareen Lyngdoh bad u bah George B Lyngdoh,u CEM ka KHADC u bah Teinwell Dkhar bad u bah Titos starwell Chynei, ka kmie jong u bah Balajied Kupar Synrem bad kiba haing bad ki nongkyrshan jong u.
Ha ba ia kren bad ki nongpathai khubor u bah Balajied u la ong “Na ka liang jong nga ngan ia leh kat baleh ngin pyndep shuwa ia ki kam ki ba dang sahdien, ki don ki skim ki ba dang sah teng, ngan ia leh shuwa ban pyllait ia kita bad ngan ia leh kat ba lah ba ngan pynshna bha shuwa ia ki surok bad ia ki jing donkam jong ki paidbah jong ka konstituensi.
"Ha lor ka jing kynnoh na kiwei pat ki party ba  ka jingjop jong u bah Balajied ba kan dei na ka daw jong ka pisa na ka liang u Myntri rangbah u la ong “Ki paidbah ka Shella Konstituensi  ki la rai ban jied ia u bah Balajied na ka bynta ka lawei jong ka Shella, ki  jied ia u briew u ba la biang pura ban ialam ia ka Constituency.
Ka jing jop jong u bah Balajied Kupar Synrem ka long beit na kaei ba  u kpa jong u Dr Donkupar Roy u la leh na ka bynta ka Shella Konstituensi bad  ka jing tam kput ki vote hi ka pynshai ba kam lah ban long ba un jop lyngba ka pisa".
Shillong: Ka KSU Mawkyrwat Circle hapoh ka jingialam jong u samla Plosbor Kharjahrin,  Organising Secretary ka seng myn ha ka 23 tarik mynta u bnai ka la leit ban khynra ia ki dkhar ba khlem kot khlem sla kiba wan trei  ban pynbit pynbiang ia ka Ultra Marathon ha Shngimawlein bad ha ka jingkhynra ka seng la lap ba kine ki 10 ngut ki dkhar kim don ka Work Permit bad ki kot ki sla kiba biang ban pynshisha ia ka tynrai jongki.
Na ka liang jongka seng namar kata mardor ka la pynher krad noh ryngkat bad ka jingmaham ba nangne shakhmat, ym dei shuh ban wan ialam Dkhar ban trei iaki kam ba ki trai shnong ba dei khasi ki dang lah ban trei.
Ka seng ka dap daka jingsngewkhia halor ka jingpyrshang ban wan pynrung ia ki dkhar ban knieh iaka kamai kajih kaba ki khasi trai shnong ki Lah ban trei bad kane kan ktah iaka ioh ka kot jongki nongbylla sngi kiba dei ki trai ri trai muluk, ong ka kyrwoh na u samla Plosbor Kharjahrin,  Organising Secretary,  KSU Mawkyrwat Circle.
Shillong: Ka Sohra, ka ioh slap 28.
0mm ha ki 24  kynta ba ladep,  katba ka Shillong, ka ioh 19.
3mm bad ka Umiam, ka ioh 18.
6 mm.
Ka tnat peit mariang jong ka sorkar India, ka Meteorological Department, ha ka kyrwoh mynta ka sngi, ka maham ba kan don ka jinghap slap kaba jur bad kaba  jur shi katdei bha ha ki 24 kynta ki ban wan ha ki bynta kiba bun jong ka Jylla.
Shillong: Ka Hynñiewtrep Cultural and Welfare Organisation (HTCWO) kan pynlong ia ka phainal jong ka jingïakob tem bad rwai khasi (kynhun) ‘Sur Tynrai’ ha ka 31 tarik U Risaw 2019 ha ka por 5 baje janmiet.
Ka seng ka kyrpad ia phi baroh ban ia wan peitkai bad ai mynsiem ia ka put ka tem tynrai khasi.
Kan nym don kano kano ka jingshim bai-rung ha kane ka sngi, hynrei kin shu don tang ki synduk kynshew pisa iarap ia ka seng.
Ki kynhun ba la poi sha ka phainal ki long Da La Riti, Department of Music, St.
Anthony’s College, Ki Syrdeng, Na Rynsan ki Sur Tynrai, Tympang bad ka Tyngkai La Ka Tynrai.
Nongpoh: Katto katne sngi hadien ba u Samla Ferdynald Kharkamni, President ka KSU ha Ri Bhoi, u la shah ujor Ejahar ha ki Pulit ka Umiam Police Station, hadien ba u la shah kynnoh donkti ha ka ban ktah kti ia u OC ka Umiam lem bad ia uwei u Head Constable, hapoh jong katei ka Thanad.
Kumta halor katei ka jingjia ki Pulit ka Ri Bhoi, myn hynnin ka sngi ki la pynbna ba ki la phah da ka (Look Out Notice) sha baroh ki Police Station bad kaba long ruh kum ka jingpyntip paidbah, ba ki Pulit mynta ki la thwet ban iohkem ia u.
Ia u Samla Ferdynald Kharkamni, uba la shah rejister case ha Umiam Police Station bad uba la shah pynngat ha ki kyndon 190/341/323/353 bad 506 jong ka kyndon Ain Indian Penal Code (IPC).
Lah ruh ban kdew hangne, ba u samla Ferdynald Kharkamni, u la shah kynnoh ba u la ktah kti ia u OC bad ia u Head Constable ka Umiam Police Station mynha ka 15 tarik mynta u bnai bad ba ki Pulit jong katei ka Police Station, ki la ujor da ka ejahar pyrshah ia u.
Shillong: Ha ki khyndiat sngi ba ladep, ngi la pynmih ia ka khubor, kaba iadei bad ka jing shah pyn sangeh U Pastor Rangbah ka Balang Presbyterian, katba u dang kren ha ka jingiaseng ha Lawbyrtun bad na ka bynta ban ioh jingshai kaba kham bniah, U Rupang, ula iakren hynnin ka sngi, da ka mobile bad U Pastor  PWL Marwein, na ka bynta ban sngewthuh kham shai, ia kaei ka jingkren jongu, ha katei ka jingiaseng, kaba la pynlong ia U Moderator, ba un pynsangeh noh shiteng ia ka jingkren jongu.
Ha ka jingiakren bad U Pastor, une u nongthoh, la ula kren ne em shaphang u aadhar number ha katei ka por bad U Pastor, u la ong “Na ka ktien jongnga kam pat mih ha kato ka por, nga dang poi, tang haduh ka jing pynlong ia u 660 dot".
Ula ong shuh shuh “Ha kaba iadei bad u aadhar, kam pat mih na ka shyntur jongnga khyndit ruh".
U Pastor Marwein, uba la long Pastor naduh u snem 1967, ula iathuh ba ka jingkren jongu, ha katei ka sngi, ka dei kaba ula shim na ka Jingpynpaw 13 lynnong bad ki dkhot naduh 14 haduh 18, ha kaba ka sobjek jongu, ka long shaphang u nong shukor.
U Pastor, u iathuh ba ha ka jingkren jongu, kaba dang 10 ne 15 minit eiei, ula iathuh shaphang ka jing pynlong ia  u universal number 66, ha kaba ki la poi haduh ban kut noh u 66 dot dot dot, lai tylli ki dot bad ki la khot universal respond code bad ki buh ia ki shap jongu ar tylli ki bar code dot dot dot bad u qr code dot dot bad kita ki long ha ka buit ki saiantis.
U Pastor, u ong shuh shuh ba ula kren ha katei ka sngi, ba ka jingkhot kyrteng ka new world order ia utei u number, ka dei u universal respond code bad ka shap jongu, ka long biometric ne biometric thestic code bad ula ong shuh shuh ba ka jingmut jong u universal code, ka long ba ka pyrthei baroh kawei, ka la pyndonkam lang ia utei u number, wat la ki don la ki jong ki jong ki kyrteng, kumba ka India, ka jer kyrteng da u aadhar bad ka America, da U Social Security Number (SSN) bad kiwei ki Ri ruh, ki don la ki jong ki jong ki kyrteng.
La iathuh shuh shuh U Pastor Marwein, ba naduh ba ula long u nongsharai ka Balang Presbyterian, naduh u snem 1967, um pat ju shah pynsangeh satia, wat shisien ruh, ha ka por ba u iathuh khana.
Hynrei, ula ong shuh shuh “Haba ong ban shong ban sangeh te, hap shong, sngew lei lei, da dei ba kren sih iano iano bad sobjek ruh ka iaid ban kren kumto".
Ha ka jingiakren bad u nongthoh, U Pastor, u sot biang ia ki jingkren jong ka Baibl, ha kaba u ong “Lano uno uno uba mane dem ia u mrad khlaw, ia ka dur jongu, u pdiang ia ka shap ia ka kyrteng jongu, na ka kti na ka shyllangmat, un hap ha ka jingkhie bitar jong u Blei, un hap ha ka jing pynkordit U Blei, da ka ding da ka kyndok.
Jingpynpaw 14 lynnnong 9 haduh 11".
Nga kwah phone number jong u pastor marweiñSngew thamula ka rukom ialap ??Sngw thamula kata ka rukom ialap ?Nga sngewshyrkhei.
U modertor ka Synod un pynsangeh ia u nongiathuh khana.
Kum u bym tip eiei,  ngam nud ban ong ba ka jingkren u pastor Marwein ka dei ne ka bakla.
Ka jingkylli ka long uei uta u 666 ne kata ka shap uta u mradkhlaw ba la kren ha ka Bible???… Hato u nongiathuh khana uba pyniasyriem ia ki ID number babun ha pyrthei bad uta u 666 u dei uba la ïoh jingshai na U Blei ne sngewthuh bha??? Hato kiwei ki bym sngewiahap kynthup ia u moderator uba pynsangeh ki thikna ba kita ki number Kim dei ne don jingiadei bad u 666???? Lada ngim thikna, kynmaw ngi don ka jingkitkhlieh.
Lada u nongkren u bakla, u dei u nongpynphriang ia ka khubor lamler, lada u nongpynsangeh u bakla, u dei u nongbein Blei.
Shyrkhei shyrkhei.
Ka jingijli bapynduh la ieng wat ha ka jaka kyntang ruh.
Ka jingkren I pastor ka long ka ba dei eh ia ka ban kyrsiew ia kane kapateng bynriewba bymman eh.
Ka Jing ai jingbatai jong i ka ba la pynshong nongrim na ka Kitab ba khuid Ka Bible.
Ia kaba la pyndep hakine ki sngi ba ngi im ba ha pyrshah ki khmat ki ba ngi iohi pyllein.
Ha ri India ma pynshlur ba leh da ka digital payment bad ia baroh ki ki kam yn leh da ka digital.
Digital ka mut cashless ne khlem pyndon kam shuh ia ka pisa.
UAdhaar card ia una la saindur ba un pyndep ia ka jingthmu ka digital india,bad sa tang khyndiat por u no uno u bym don adhar um lah shuh ban die ban thied bad ban leit banwan namar baroh la pyniaid ia ngi da u adhar.
I pastor i kren ia ka ba dei eh  hynrei u  moderator u la shah ia llam bakla ha ki bor ki jingdum dei na kataka daw ia ka ba dei u Ong ka bymdei ia ka Jing shai ki khein ka Jing dum.
kum ba la thoh ha ka kitap Isaiah 5:20.
To uU Blei un nang aibor ia i pastor.
Khublei.
Nongstoiñ:  Ka Seng Federation of Khasi Jaintia & Garo People, West Khasi Hills District, myn hynnin ka sngi, ka la ioh ban rakhe ia ka lyngkhuh snem kaba 30 jong ka jingiaid lynti jong ka Seng ha ka jingialang kaba la pynlong hapoh Vannie’s Hall, Pyndengrei ha kaba u Bah Macmillan Byrsat, MLA ka Nongstoin u ba dei ruh u Chairman jong ka Meghalaya State Law Commission (MSLC) u la long kum u kongsan katba u bah Wellberth Rani, President FKJGP Central Body u la long kum u Symbud kongsan.
“Lada ngi kwah ban ialeh ban iada ia ka jaitbynriew ngi dei ban ialeh na rieh ym ban shu ia pynpaw pyrthei lut khnang ba ki briew kiba mut ban hiar thma ia ka jaitbynriew kin nym tip ia ka jingthmu" ong u MLA ka Nongstoiñ u ba dei ruh u Chairman jong ka Meghalaya State Law Commission u bah Macmillan Byrsat haba ai jingkren kum u kongsan.
U bah Macmillan Byrsat u la kyntu ruh ia ki nongialam Sengbhalang bapher bapher jong ka District ba kimdei ban shu kwah tang ban paw pyrthei ha ki lad pathai khubor, hynrei kidei ban trei ia ka kam ka ba kren kham jam ban ia ka ktien bad u la ong ruh ba lada ngi leh ia kano kano ka kam ka ba bha u Blei un nym pynlehrain.
Shuh shuh u MLA ka Nongstoiñ, u la ong ruh ba kum ki nongialam Sengbhalang ha ka jingialynti kin iakynduh ia shibun ki jingeh bad ki jingshah kynthoh, hynrei u la kyntu ba kim dei ban sngap ia kiba kum kita namar ba ia u dieng ba mih soh ki bun ki nong kawang maw bad ha kajuh ka por u la ong ruh ba kum ki Sengbhalang, ki dei ban ia tylli ym ban ia sngew heh ne sngew khraw namar ha ka jaitbynriew Khasi ym don u bap oh bad u ba khraw bad baroh ki ia long mar katjuh.
Katba na ka liang jong u bah Wellberth Rani, President ka Seng FKJGP Central Body haba ai jingkren ha katei ka jingialang u la kyntu ia ki dkhot jong ka Seng ba kin trei shitom bad ban peit lem ia ka khia ka shon bad ka jingeh jong ki paidbah bad ban iarap ruh ia ki jingeh ba ki iakynduh bad ha kajuh kapor u la ong ba ha kaba iadei bad ka jingioh rung laitlan ki briew kiba na bar ym dei ban kynnoh tang ia ka sorkar hynrei u la ong ba kadei ka kamram jong ki Sengbhalang ki Rangbah Shnong ban khmih bniah bad khang lad ia ka jingwan rung kyrthlep ki briew kiba na bar.
Shuh shuh u la ong ruh ba kum ki Sengbhalang kim dei ban ia kob ne ia kwah bor hynrei kidei ban ia tylli khang ba ka jaitbynriew kan ym shah rkhie bein ha kiwei pat ki briew kiba na bar, ka Seng ka kyntu ruh ia ki nongialam ba kimdei ban pyndonkam bakla ia ka kyrteng jong ka Seng ha ki bynta ki bym dei hynrei kidei ban pyndonkam na ka bynta ka jingmyntoi jong u paidbah bad na ka bynta ka jingeh ba ka jaitbynriew ka iakynduh.
Kiwei kiwei ki nongkren ha katei ka sngi ki kynthup ia u bah Palwanbor Syiem President ka Seng FKJGP WKHD, u bah John Fisher Nongsiang President ka KSU WKHDU, u bah Dundee Khongsit General Secretary ka FKJGP Central Body bad kiwei kiwei.
Ha katei ka sngi na ka liang jong u bah Wellberth Rani, President FKJGP Central Body u la ioh ban pynbam sami bad pynskhem ruh ia ki dkhot bad nongkitkam kiba thymmai jong ka Seng FKJGP WKHD bad pyllait paidbah ruh ia ka sticker jong ka Seng katba ia ka Souvenir pat la ioh ban pyllait paidbah da u kongsan.
Shillong:  Ka Langsning FC ka la jop da 2-1  ia ka Nongrim Hills  ha ka jingiakhun ka Shillong Premier League 2019 ka Shillong Sports Association hynnin ka sngi ha madan JN Stadium Polo, Shillong.
Ha ka jingiakhun, ka Nongrim Hills ka la ioh ban pynkhih ia ka jar lyngba u B Swer ha ka 48 minit ban tam da 1-0.
Hadien ka Langsning khlem poi pyrkhat ka la pynphai kylla ar kol lyngba u K Pale ha ka 83 bad 89 minit.
Da kane ka jingjop, ka Langsning ka la ioh khur 13 point ha ka kyrdan balai na ki khyndai sien iakhun bad ka Nongrim Hills ka la khur 9 point na ki khyndai sien iakhun.
Lashai ka sngi ka jingiakhun kan long hapdeng ka Ryntih bad Nangkiew Irat ha ka por 2.
45 baje janmiet.
Sohra: Ka kong Grace Mary Kharpuri kyrtong shimet kaba la wan ba ar ha kane ka jingiakhun ia kane ka elekshon shiteng samoi na ka 26-Shella Konstitwensi kala ong ba ka pdiang ka rai jong u paidbah, hynrei kam shym poi pyrkhat ba kan long haduh katne.
“Nga pdiang ia ka rai u paidbah hynrei ngim poi pyrkhat ban shah tam haduh katne", ka la ong.
Ha ka jingianiew vote mynta ka sngi  ka Kong Grace Mary Kharpuri kala ioh 5871 vote  bad u Bah Balajied Kupar Synrem u la ioh 12002 vote.
Ka kong Grace haba kren ha ki lad pathai khubor ha phyllaw jong u SDO Civil Sohra kala ong ba ka pdiang ia ka rai jong u paidbah.
Lah ban pynkynmaw ba ka Kong Grace ka dei ka MDC na ka Nongskhen konstitwensi na ka seng Congress bad kala pan tiket na ka party kaba ka don hynrei ka party kala ai noh ia ka tiket sha u bah Batengshain Laitmon Rynga bad kane ka jingduh tiket kala pynlong ia ka ban mih na ka party bad ia khun kum ka kyrtong shimet.
I grace te iba lalot bor palat.
Shillong: Ka jingjop kput u bah Balajiedkupar Synrem ha kane ka elekshon shiteng samoi na Shella, ka la paw ba ki paidbah ki burom ia u kpa jong u, u Dr Donkupar Roy uba khlad noh dang shen.
U bah Balajiedkupar u la tam 6221 vote ia ka nongiakhun pyrshah ba jan tam, ka kong Grace Mary Kharpuri kaba iakhun kum ka kyrtong shimet.
U bah Balajiedkupar u ioh 12002 vote katba ka kong Grace ka ioh 5781 vote ha ka jingpynbna ia ka vote mynta ka sngi.
“Ka jingjop jong nga ka dei ka jingieid bad ka jingburom ki paidbah ia I pa.
Ka dei ruh ka jingkyrshan radbah ka NPP, HSPDP bad khamtam eh ki nongtrei ka UDP bad ki paidbah ka Shella", la ong u bah Balajiedkupar.
“Katkum ka jingkhein jong ngi, ngim khmih lynti ban jop haduh katne", la ong u bah Balajiedkupar.
U la ong ba un sa pyndep ia ki jingtrei bad ki kam ba dang sahteng jong I pa jong u, u Dr Donkupar Roy.
“Ailad ia nga ba ngan pyrkhat, kane ka dei ka sngi ba ngin leh kmen bad ki paidbah halor ka jingjop, ngan sa peit ia ki kam hadien", la ong u bah Balajiedkupar.
Ka Shella konstitwensi ka dei ka ktem ba radbah ka seng riewlum kaba la jop lynter da u Dr Donkupar la hynniew sien kum u MLA bad ka la bat biang ha kane ka elekshon ruh da ka jingjop u khun jong u.
Ka UDP ka la thaw rekod thymmai da kaba pynkhein ia ka jingtam jong u Dr Donkupar baroh ha kine ki snem, kaba lada khein lang baroh 7 sien kan long tang 3857 namar baroh ki elekshon um ju tam palat ia ka 1 hajar vote.
“Kane ka pynpaw ba ki paidbah ka Shella, kila ai ka burom ia u nongialam ba khraw u Dr Donkupar Roy bad ngi kyrmen ba kane ka nongmuna jong u Dr Don, yn bteng da u khun jong u", la ong u General Secretary ka UDP u Dr Jemino Mawthoh.
Shillong: “Ka jingkam u Principal Chief Conservator of Forest & Head of Forest Force jong ka sorkar jylla u CP Marak ba ki tyllong um bad ki wah kiba don ha ka jylla ki dang long kiba khuid, kane ka jingkam jong u ka long tang kum ka jingtyllep eit miaw ban iada burom ia ka tnat forest" ong ka KSU Narpuh.
La ong shuh shuh ka kyrwoh “Imat une u heh duh ka forest um tip ba ka ophis u Deputy Commissioner East Jaintia hills, ka la pynjari ia ka kyndon aiñ Crpc144 naduh u snem 2007 bnai Rymphang ba la jia ka jingiap kynsan ki dohkha da ki hajar tylli ha wah lukha".
La ong shuh shuh ka kyrwoh, ba ka jingpynjari ki bor synshar district ia katei ka aiñ ka long ba ki paidbah kim bit ban pyndonkam ha kaba dih ia katei ka um ne bam ia ki dohkha.
“Wat haduh mynta ia katei ka aiñ ym shym la weng, hato une u khlieh ka tnat kam khlaw um tip mo ia kata ? Hato une u khlieh ka forest um tip mo ba ka Meghalaya State Pollution Control Board ka la dep pynmih ia ka kaiphod ha u 2012 u bnai Rymphang ba ka wah lunar, wah lukha kim long shuh ki um ba lah ban dih wat hadien ba la dep filter ne shet pynkhluit ha ding" kylli ka KSU, ha kaba ka seng ka pynpaw ia ka jinglyngngoh ia kane ka jingkam une u heh ka forest ba ki wah ba don ha ka jylla kim pat jakhlia namar ka mariang ka dangkhuid, ha kaba  u la kren ha ka sngi pynhap pyrda ia ka Wildlife Week Celebration 2019 sngi ba ar.
Ka seng ka kyntu ia utei u heh ka tnat khlaw ban jurip dalade bad pyrshang ruh ban dih ia kitei ki um.
Namar haduh mynta ym don shuh ki jingthaw ba im ba don ha Wah Lunar.
Ka seng ka kyntu ruh ia  utei u heh kam khlaw ban ym shaniah tang ha ka kaiphod ba ai ki ophisar rit jong katei ka tnat, hynrei pyrshang ban leit da lade ban lap ia ka jingshisha.
Ka seng ka dawa ia katei ka tnat forest ban wanrah kloi ki lad ban pynkhuid ia kitei ki wahbah ar tylli khnang ban ym buh jingma ia ki paidbah ha ka koit ka khiah.
Ki paidbah ba lui lui bymtip ia ka jingshisha ioh lehse ki pyndonkam ha kaba dih ia kane ka um.
Wat mynta ruh ka seng ka ioh jingtip ba haba ki briew ki sum ha kane ka wah, hadien nangta ka met jong ki ka kylla buit bad mih kum ki kynja khńiang.
Shuh shuh haba dep ban sum ka met ka kylla lieh bthuh bad tyrkhong, la pynsuba ba don ka reaction eiei hangto.
Lah ban pynkynmaw ruh ba wat ka study report ba la leh da ka Department jong ka Environmental Studies, NEHU Shillong man ha u snem 2016 ka pynpaw ia ka jingartatien ban dih ia kane ka um namar ka la jakhlia.
Ka jingshem ki nongwad bniah ba ha kano kano ka wah ka don ka Sulphate, hynrei ka wah lukha bad wah lunar la shem ba ka Sulphate ka la bun ia ka minimum recomendation.
Katkum ka study ba ka sulphate ka don haduh 2677.
62 mg/l ha wah lukha.
Kane ka pyni ba ka sulphate ka la tam ia ka 200mg/l katkum ka minimum recomendation na ka bynta ban pyndonkam ha kaba dih ne pyndonkam ha baroh ki liang(domestic use), ong ka kyrwoh na u Ma Sanatomba Bamon General Secretary KSU Narpuh Circle.
Shillong: Ia ka Food FEST CUM SALES OF WORK jong ka KJP Synod Sepngi kaban long lashai ka sngi ka 25tarik Risaw 2019 naduh ka por 10Am ia kaba ngi thmu ban pynlong ha Madan student la hap ban pynkynriah noh sha dinam hall bad ha phyllaw jong ka Bible House kaba don ha jan madan student, ong ka kyrwoh na U Rev.
Bidonbok Syiem, Secretary, Fund Raising Committee, Trust Department, KJP Synod Sepngi.
Shillong: U Bah Balajied Kupar Synrem, MLA ba dang jop jong ka Shella Constituency, un bam smai lashai ka sngi, ka 25tarik Risaw 2019, ha ka por 3.
30 nohsngi, ha kaba yn pynbam smai da U Lamphang dorbar Jylla, ong ka kyrwoh na ophis ka dorbar Jylla.
Shillong: Mynta ka sngi, ka Meghalaya High Court, ka la shim bishar halor ka jing ujor jong ka kong Julie Warjri, na Sunny Hills, ha kaba ka dawa na ka kashari, ba ka dei ban weng noh ia ka jing dain kuna kaba mar T.
5,000 ia ki hynniew ngut ki longkmie, kiba ujor pyrshah ia ka rai jong ka Khasi District Council, kaba khang ban die madan ia ki bar Jylla.
Ka rai jong ka High Court, ha ka 14tarik Risaw 2019, ka la rai ba kitei ki longkmie kiba ujor pyrshah ia ka rai jong ka District Council, ki dei ban shah dain kuna mar T.
5,000 bad ba ki dei ban leit siew ia katei ka kuna hapoh ar taiew sha ophis jong ka Khasi District Council lane kaba dei ban long ha shwa ka 28tarik Risaw 2019.
Hadien ka jing ia said na arliang mamla, u nongbishar jong ka kong Warjri, U P Yobin, ula pan bor na ka kashari, ba un weng noh ia katei ka jing mudui jongu lane ka review petition mynta ka sngi; hynrei hadien ka jing ia said lang na ki riewsaid kiba don na ka liang ka sorkar Jylla bad kumjuh na ka liang ka District Council, u Chief Justice ka Meghalaya High Court, ula pynkut noh ia katei ka mukotduma.
Kham mynshwa, lah ban pynkynmaw ba kitei ki hynniew ngut, ki leit mudui sha High Court, ban pyrshah ia ka rai jong ka Khasi District Council, kaba khang die madan ia ki bar Jylla, kaba la pynmih ha ka  4tarik Risaw 2019.
Kito kiba leit ujor sha kashari ha ka sien ba ladep, ki long ka kong Julie Warjri na Sunny Hills, kong Theila Marbaniang na Mawlai Mawdatbaki, kong Banisha Jyrwa, na Mawprem, Kong Idaris Kharwanlang na Mawbah, Kong Deneris Thongni na Mawkhar, kong Risuklang Marwein na Shyiap, kong Margrete Khongwir na Bishnupur.
Shillong: Ka jingniew vote, ka la kut pura bad ka UDP, ka la ioh da 12,002 vote, katba ka kandidet shimet, ka kong Grace Mary Kharpuri, kaba wan ba ar, ka ioh 5,781 bad ka jingjop ka long da 6,221 vote.
Final tally plus postal ballotsUDP                   12002Ind ( Grace)       5781Winning margin 6221.
Shillong: Ki dak ki shin ki paw shai, ba U bah Balajied Kupar Synrem, un lah ban long U MLA thymmai jong ka Shella Constituency, namar ba ka jingtam vote jongu, ka la nang bun.
Ki lad khubor ki iathuh ba U Bah Synrem, ula nang tam da 4,676 vote ha ka sien niew kaba saw, wat la ia ka jingniew ka dang bteng  hi.
Ka kong Grace Mary Kharpuri, kaba wan ba ar haduh kane ka kynti, ka la mih noh na ka jaka niew vote bad haba iakren bad ki kotkhubor, ka pynpaw ba kam shym khmih lynti, ba ki vote kin hiar shibun sha ka liang jongka bad kumta ka pynpaw ba ka pdiang ia kaei kaba u paidbah ula shim ia ka rai.
Ka BJP bad ka Shiv Sena, ki la nang leh bha ha ka elekshon dorbar Jylla ha Maharashtra bad lada ki ia beit, kin lah ban thaw sorkar thymmai biang ha katei ka Jylla.
Ka jingkhein, ka pyni ba ka BJP, ka ioh nalade 98ngut ki dkhot, katba ka Shiv Sena, ka ioh 62ngut; katba ka NCP nalade ka ioh 52ngut bad ka Congress, ka ioh 39ngut ki dkhot ha ka iing dorbar kaba 288ngut.
Na ka bynta ban thaw sorkar ka don 145ngut ki dkhot.
Ka Haryana, la iohi, kumba ka jing ia knieh sorkar, kan long  kaba  jur bha, namar ba ka seng BJP, ka ioh dalade hi 35ngut, ka Congress 32ngut bad ka JJP, kawei na kiba wan kham hajan, ka jop 12ngut.
Ha ka sien niew kaba lai, la iathuh ba ka UDP, ka la nang tam da 2,055 vote pyrshah ia ka kandidet kaba wan ba ar, kaba dei ka kong Grace Mary Kharpuri, ka kandidet shimet.
La ioh khubor ba ka UDP, ka la nang tam shuh shuh ha ka 2nd round jong ka jingniew vote ha Shella Constituency.
Ki jingkhein, kiba la ioh lum ki iathuh ba ka UDP, ka ioh 3,706 vote, katba ka   kong Grace Mary Kharpuri, ka ioh 2,089 vote bad ka UDP, ka la tam mynta da 1,617 vote.
Shillong: Ki khubor kiba dang shu ioh ki iathuh ba ha ka jingniew kaba nyngkong U Bah Balajied Kupar Synrem, uba dei u kandidet jong ka seng UDP, ula tam ia ka kandidet shimet, ka kong Grace Mary Kharpuri da 669 votes.
Kat haduh mynta, la iohi, kumba ka BJP bad ka Shiv Sena, ki la nang tam ha Maharashtra bad ka BJP ka la nang tam ruh ha ka elekshon dorbar Jylla ha Haryana.
Ka jingdon ki dkhot ha Maharashtra, ka long 288ngut bad ka donkam ia 145ngut ki dkhot ban ioh synshar ha katei ka Jylla.
Ha Haryana, ka jingdon ki dkhot ka long 90ngut bad ka donkam 46ngut ki dkhot ban ioh synshar ha katei ka Jylla.
Shillong:  Myn hynnin ka sngi ki pulit ka nongbah kila ioh ban kurup kawei ka pistol kai na uwei u briew na Wahpomdngiem, kaba don ha thain St.
Anthony College, Shillong.
Hadien ba ki pulit ki la peit bad tohkit bniah, la shem ba ka dei ka suloi kai.
Katkum ka khubor na ki pulit, la iathuh ba une u briew bym dei Khasi, u sah ha thain Laitumkhrah, u la thied online ia katei ka pistol kai ia la  u khun.
Ban tih bniah, ki pulit kila leit talasi sha iing sah jongu bad la lap ba kam dei shisha ka suloi.
Shillong:  U Pynshrain Miki Rabon, uwei pat u samla uba sdang paw ha ka kam ialehkai Kickboxing uba dei na Shangpung Pohshnong u la ioh ban leit iakynduh ia u union Sports Minister u Kiren Rijiju shuwa ba un leit mih khmat ia ka ri bad 13 ngut kiwei pat ki dkhot jong ka WAKO India Kickboxing Federation hapoh ka jingialam jong u Santosh K.
Agarwal, President ka WAKO India Kickboxing Federation sha ka lympung jong ka WAKO World Senior Kickboxing Championship 2019 ka ba long ha Sarajevo, Bosnia and Herzegovina naduh ka 19 – 27 mynta u bnai.
Ka Meghalaya State Kickboxing Association ka pynpaw ruh ka jingsngewsarong bad kitbok ia utei u samla, u  Pynshrain uba la dei ruh u National Gold Medalist la 3sien bad ruh u Gold Medal ha ka Nepal Open Kickboxing Championship 2019 ha ka weight category jong kiba hapoh 67 Kgs Low Kick Event jong ka Kickboxing.
Ka Kickboxing ka dei ka jait jingialehkai ba la ioh jingithuh na ka International Olympic Committee.
Shillong: Ka Shillong Lajong FC kala pynliem ia ka Laban SC da 6-0 ha ka jingiakhun ka lympung Shillong Premier League (SPL) kaba long myn hynnin ka sngi ha JN Stadium.
Ha katei ka jingialehkai, ka Lajong ka la lah ban thep haduh 6 kol katba ka Laban pat kam lah thaw pyrthei ban ioh thep kol.
Ia ka kol ba nyngkong na ka bynta ka Lajong la ioh ban thep da u Kynsai Khongsit ha ka minit ba 13.
U Maxderidoff Wahlang pat u la lah ban thep ia ka kol ba ar ha ka minit ba 35 napoh ka box.
U Phrangki Buam pat u la iarap shuh shuh ban nang pyntam ia ka Lajong haba u la thep ia ka kol na shabar ka box lyngba ka freekick ha ka minit ba55.
Ha ka jingiathep kol, u Parvaj Bhuiya ruh u la lah ban don kyrteng ha ka thup ki nong thep kol na ka bynta ka Lajong mynta ka sngi haba u la thep ha ka minit ba 69.
Katba u Naorem Mahesh pat u la thep ia ka kol ba hynriew ha ka minit ba 85.
Ka Shillong Lajong da katei ka jinglah jong ka ban  pynliem ia ka Laban, mynta ka la kamai 15point na ki phra sien ialehkai.
Ka jingiakhun ban wan ka Lajong kan long pyrshah ia ka Nongrim HillsSC ha ka 28tarik mynta u bnai.
Lashai ka jingiakhun kan long hapdeng ka Langsning FC pyrshah ia ka Nongrim Hills SC.
Shillong:  Ia ka phlim Pynngop  yn pyni ha Panaliar, West Jaintia Hills district, Jowai ha ka 26 tarik mynta u bnai.
Kane ka phlim Khasi ‘Pynngop’ ka dei kawei na ki phlim Khasi kaba la rung jan man ki kyndong kynshrot jong ka rilum Khasi bad Jaintia, ha kaba mar ia dep pyni ia ka ha Bijou Cinema Hall, Khyndailad, Shillong ka la ioh ia ka jingshah khot ha ki paidbah ban leit pyni kylleng ki jaka jong ka rilum Khasi Jaintia namar ki don ki bym iohlad ban wan shaduh Shillong ban sakhi ia ka.
Mynta ka kynti ia katei ka phlim yn pyni paidbah ha Iungwalieh Dorbar Shnong Panaliar, West Jaintia Hills, Jowai ha ki ar sngi lynter, kata ha ka 26 bad 27 tarik Risaw, ki ban hap ha ka Sngi Saitjaiñ bad Sngi U Blei bad ka bai tiket kan long beit T.
100/- shi khlieh briew.
La pynbeit ban pyni ia katei ka phlim ha ka 26 tarik Risaw ha ki lai sien pyni, kata ha ka por 12 baje shiteng sngi, bud nangta ha ka por 3:30 baje janmiet bad kumjuh ruh ha ka por 7:00 baje janmiet bad ha ka 27 tarik Risaw pat la pynbeit ban pyni ia ka tang ha ki arsien pyni, kata ha ka por 3:30 baje janmiet bad ha ka por 7:00 baje janmiet.
Shillong: Ki nongialam ka CoMSO mynta ka sngi ki  kynduh ia u Myntri Rangbah ka Jylla  u Conrad K.
Sangma ha ka jingiadonlang u Symbud Myntri Rangbah bah Prestone Tynsong, ha kamra treikam jong u ha Secretariat ban buddien ia ka jingdawa ban pynrung ia ki kyndon ka Inner Line Permit (ILP) ha ka Amendment jong ka Meghalaya Residents Safety and Security (MRSSA) Act 2016 kumba lah dawa naduh kaba nyngkong lyngba ki jingiakynduh bad ka Sorkar.
Kum ban shu pynkynmaw ha ka jingiakynduh ba khadduh bad u Myntri Rangbah ha une u bnai ba lahdep,  u lah kular ban pyndep noh ia kane ka kam kham kloi bad ruh un pyndep ia ka jingthmu ban wanrah ia ka Amendment lyngba ki ar tylli ki Cabinet Meeting.
U secretary ka CoMSO u bah Roy Kupar Synrem u la ong ba ka jingiakynduh mynta ka sngi ka long ban pynkynmaw ia u Myntri Rangbah ka Jylla halor ka jingkular ka jong u bad na ka liang jong u u lah kren shai ba ki kam ki lah iaid bha shakhmat bad ha kine ki sngi ban wan ka Sorkar kan sha shong noh ia ka Cabinet Meeting bad yn wanrah noh ia ka Amendment Act jong ka MRSSA ha kaba yn thep ia ki kyndon jong ka ILP ha ka.
Ka kynhun ka lah pynpaw ruh hakhmat u Myntri Rangbah ba na ki khubor ba lah paw la ioh jingtip ba ka Sorkar Kmie kan wanrah ia ka CAB ha kane ka Jingshong Dorbar ka ban sdang naduh ka 18 tarik u Naiwieng bad kumba lah pynpaw da u President ka BJP bad u Myntri Kam Pohing ka Sorkar Kmie u Amit Shah, ka Citizenship Amendment Bill (CAB) kan don ia ki kyndon ban iada ia ki jylla ba don ia ka ILP bad kumba ka long, kum ka jylla ngi lah donkam kyrkieh ia ka Amendment jong ka MRSSA ha shuwa ba ka Sorkar Kmie kan wanrah ia ka CAB.
Kumba ka long mynta ka por ka lah long kyrkieh bad donkam palat ban wanrah noh ia ka ain ILP ha ka jylla.
“U Myntri Rangbah u lah kren shai ba u  sa lum noh ia ka jingialang ki Myntri Sorkar Jylla ha kine ki sngi ban wan bad ka Sorkar Jylla hi ka don ia ka jjngthmu ba skhem ban wanrah ia ka Amendment ha shuwa ka Session ban wan jong ka Parliament", la ong u bah Roy Kupar.
Na ka liang ka kynhun kan ap nad burom ia ka jingkular jong u Myntri Rangbah ka Jylla bad ngeit skhem ruh ba ka Sorkar kan sa leh kloi ban pyndep ia kane ka kam.
Na ka liang ka CoMSO kan sa shong pyrkhat ha kine ki sngi halor ki prokram bapher bapher ba ngin sa leh lada jia ba ka Sorkar kam pyni ia ki dak ba ka don shisha ia ka jingthmu ban leh ia kane ka jingdawa jong ka seng.
Imphal: Ka kashari ha  Manipur, ka la hukum ia kawei ka model kaba pawnam bha ha katei ka Jylla, ka  Yambem Puni ba kan siew T.
70lak kum ka bai mynrain sha ka tnga trai, namar ba ka la ia shong noh bad u, nalor ba ula don ia la ka jong ka tnga trai.
Kitei ki shi tnga trai, ki long ka Dr Ranjita Achom bad U Dr.
Konsam Shyamsunder.
Ka kashari, ka la hukum ia katei ka model ba kan siew T.
10lak ba ka la pynmih ia ka jing kulmar jingmut kaba ktah ia katei ka tnga trai bad nangta sa T.
10lak, ba ka pynhiar kyrdan ia katei ka tnga trai ha ka imlang sahlang bad nangta sa T.
50lak, kum ka jing pynshitom halor katei ka jingleh jongka.
Ka Dr Ranjita bad U Dr Shyamsunder, ki la ia poi kha naduh us nem 2009 bad ki la iathoh bad rejister ia ka jing ia shong kurim jongka bad ki don lai ngut ki khun.
Ka Dr Ranjita, ka la ujor sha kashari, hadien ba u tnga jongka, u don jingiadei bad katei ka model kaba 33 snem ka rta bad kaba la ktah ia ka jinglong jingman jongka bad ka trei ka ktah bad ka pyrkhat pyrdain jongka ruh kumjuh.
Shillong: Da ki phew hajar ki paidbah riew ngeit ka Balang Katholik na kylleng ka ri Khasi bad Jaintia kila tuid ha ïingmane bah ka Balang ha Laitumkhrah mynta ka sngi, ban ai khublei khadduh ia ka met jong u Archbishop Dominic Jala, uba la khlad na ka jingjia iathuh kali ha County, Colusa, California, USA ha ka 10 tarik Risaw.
Ia ka met u Archbishop Dominic Jala la tep ha syndah ka ïingmane bah ha Laitumkhrah hapdeng ka jingsakhi ki hajar ngut ki paidbah na Balang Katholik bad kiwei.
La sakhi lang ha kane ka sngi da ki heh sorkar naduh u myntri rangbah ka jylla u Conrad K Sangma, u nongialam liangpyrshah u Dr Mukul Sangma, u MP ka Shillong bah Vincent H Pala, ki myntri sorkar nalor ki Bishop, ki Father, Sister bad ki paidbah.
Ia u Archbishop Dominic Jala la kha ha ka 12 tarik Naitung 1951 ha Mawlai bad ula shah pynkyntang phadar ha ka 19 tarik Naiwieng 1977.
Kum u riew niam u dei uwei na ki lyngdoh ka Balang Katholik uba la noh synniang shibun ym tang ha ka kam niam hynrei ha ka kam ka imlang sahlang ban kyntiew ia ka jylla.
Ka jingkhlad jongu kan long ka jingduh kaba khraw ym tang ia ka Balang hynrei ia ka imlang sahlang.
Baroh ki nongkren naduh u myntri rangbah u Conrad, u nongialam liangpyrshah u Dr Mukul, bad kiwei kila pyrto ia ki kam ba bha jong u Archbishop Dominic Jala ha kaban iadon bynta ha ka imlang sahlang.
La kha ïa u Archbishop Dominic Jala, S.
D.
B ha ka 12 Naitung 1951 ha Mawlai Phudmuri u dei u kun u ba saw na ki 8 ngut ki khun jong i Marius Laiñ Kharumnuid, bam kwai ha duwar u Blei bad i kong Maria Hina Jala Kharbhih, bam kwai ha duwar U Blei.
Ha ka rta kaba dang khynnah u la leit pynïasnoh ïalade bad ki kynhun       jong ka Salesians of Don bosco bad u la shim smai ka ba nyngkong ha ka 24 tarik u Jymmang 1969 bad la pynkyntang lyndoh ha u snem 19 u Naiwieng 1977.
Kum u lyngdoh u la sharai lai snem ha Donbosco Maligoan (1977-1980) bad u la leit sha ka ri Rome and pyndep ia ka jingpule doctoral Liturgy (1980-1985)  u lawan phai sha ka ri India bad long kum u prophesor ha Secret Heart Theological college,Shillong.
Ha u snem 1989 u la shah jied kum u Rector of St Anthony College Shillong naduh u snem (1989-1990)ha u snem (1990-1993)u la shah jied kum u vice Provincial ha Salesian Province ha Guwahati.
u la shahjied ruh kum u Rector jong ka Donbosco Technical School ha u snem (1993-1996) ha u snem 1996 u la shah jied biang kum u   Provincial ha Salesian Province ha Guwahati.
U la shah pynkyntang kum u Bishop ha u Pope John Paul II, ha ka 22tarik  Nohprah 1999.
Ha ka por ba u la shah pynkynriah noh u bishop Victor Lyngdoh na Nongstoin sha Jowai Diocese ha ka snem 2016,u Archbishop Dominic Jala u la shah jied kum u Apostolic Administrator ha Nongstoin.
U la don bynta ruh ha ki kam ki ba iadei bad ka church in archidioces,ha North India jong ka National level (CBCI)bad ka Universal Church,naduh u snem (2012-2019) u la long ruh u Chairman jong ka Nort East India Reginal Bishop Council (NEIRBC).
u dei ruh u Liturgical Commision of the Conference of the Catholic Bishop India (CCBI)bad u la long ruh u dkhot Secretary jong ka International Commition for English Liturgy (ICELWashington DC).
Naduh u snem 2017 u la long u dkhot jong ka Vatican Congregation na ka bynta ka Divine Worship and Discipline of Sacrament.
Kham mynshwa, ka byrngem ban pynpuh da ki bsein ia U Narendra Modi, myntri rangbahduh ka India, namar ba u pynduh ia ka artikel 370 ha Kashmir, hynta mynta pat ka byrngem da ka ban pynbthei bom bad katei ka dei ka nongrwai jong ka Pakistan, ka  Rabi Pirzada.
Ha ka sngi hat majai, ka  Pirzada ka la shon dur ialade bad buh ha ka twitter, ha kaba ka deng ialade da ka jaket kaba lah ban pyniap ialade bad ka da maham ruh ia U Modi bad ka ong " “#ModiHitler i just wish huh.
#kashmirkibeti," ha kaba ka thoh ha kjat jong katei ka dur.
Kham mynshwa ka Pirzada, ka la pyni ia ka video kaba 15 sekhon, ha kaba ka pyni ba ka buh da ki bsein bad ki kuratia, na ka bynta ban pyntriem ia U Modi, namar kaei kaba ula leh ha Kashmir.
Ka long kaei kaei kaba ym sngew lah pdiang ia ka jingduwai jongngi ia I Most.
Rev.
ARCHBISHOP DOMINIC jala.
Hynrei kine baroh dei ka mon jong u Blei ba da lei lei ruh yn ym don ba lah ban khang… Kum ka dak jong Ka Jing sngewnguh ia I ia ki jingshakri Jong I ha Ka Im lang sah lang bad ia Ka Balang hi baroh Ka Wei… Kat Ka sap ba nga Don.
Nga lah ialeh shitom ban dro da da dur ia I.
Moses Jungai, Portrait Artist.
Shillong: Ka kong Moi Phawa, ka la ujor ha ki pulit, ba ha ka 17tarik Risaw 2019, ka la lap markhmat ba U  Luckybirth Shabong, ula tuh ia ka pisa kaba T.
5,52,252/- na ka jaka sah jongka ha  Nongthymmai, Nongkhyriem, Shillong.
Dang kham bun pisa kane ka kong ban ia ka atm machine ruh.
Shillong:  Ka UDP ka kyrmen skhem ba u kyrtong jong ka party, u bah Balajiedkupar Synrem uba dei u khun jong u Dr Donkupar Roy ba la khlad noh, un ioh ia u nam tam uba kham bun ban ia u kpa ha kane ka elekshon shiteng samoi na Shella konstitwensi.
U Adviser ka UDP u bah Bindo M Lanong u la ong ba u bah Balajiedkupar u dei u synsar ba dang thymmai ba biang bha bad un pyndep ia ki kam ba sahteng ba la ialam da u kpa.
“U bah Balajiedkupar Synrem u dei u synsar uba thymmai, u LLM u synsar uba biang, un sa leh ia kiei kiei kham bun ia u kpa" la ong u bah Bindo.
Haba twad jingmut ia kaei ka jingiohi jongu ha kane ka elekshon shiteng samoi na Shella, u bah Bindo u la ong ba  katkum ka jingkhein ba la ioh ka UDP, u bah Balajiedkupar un tam palat ia ka 1000 vote ha kane ka kynti kaba long kham bun ban ia kaba u kpa jongu, u Dr Donkupar Roy u ioh ha ki elekshon baroh ba la dep namar ba um ju kot palat ia ka 1000 vote.
“Ha u snem 2008, u Dr Donkupar u la tam 900 spah shiteng ia u bah Leston Wanswett, ha 2013 u tam 350 vote ia ujuh u briew, ha 2018 u tam 400 tam", la ong u bah Bindo.
“Ha ka jingkhein jong ngi, u khun u Dr Donkupar un tam palat ia ka 1000 vote", la bynrap u bah Bindo.
Ka jingthep vote ha kane ka elekshon shiteng samoi ha Shella ka la kut hynnin ka sngi bad ia ka jingniew ban tip mano ba jop kan long ha ka 24 tarik ha ophis u SDO Sohra.
U bah Bindo u la kam ba ki daw ba ka UDP ka dei ban jop ka long ba u dei u khun, uba don ka kyrdan kaba biang, ka jingwan ialap u Myntri Rangbah, ki nongialam ka NPP, HSPDP, UDP, ka jingsngew synei ki paidbah, kin dei ki daw kiban pynlong ban poi sha ka thong ka jingjop“Katne ngi la ia leit lang shathie naduh NPP, HSPDP, UDP ki nongialam na ka sorkar, la leit da ka sorkar bad lada u rem te ki paidbah ka Shella lehse, ki ong kim mon", la ong u bah Bindo.
Ha kawei ka liang, u bah Bindo ula ong ba ka jingdawa ban iatreilang ha ka sorkar ka la long namar ba u paidbah u pynjop iapra lut ki party ha ka por elekshon, kaba bym da long kaba bha namar ba hap thaw sorkar lang bun ki party.
“Ka la dei ia u paidbah ban jied noh tang kawei ne ar tylli ka party ban synshar khnang ban lait na ka sorkar khleh khawlang", la ong u bah Bindo.
Ha kajuh ka por, u la pynpaw ia ka jingsngew khia ia ka jingtreikam jubor ka bor pisa ha ka elekshon kaba la wanrah ka jingma ia ka jaitbynriew.
“Ka la donkam ia ka elekshon ban khang lad ia ka pisa ha ka elekshon namar ba ka la jubor ka jingpyndonkam ha ka por elekshon.
Ka Election Commission of India (ECI) ka la dei ban thaw lad ban wanrah da ka rukom pyniaid ia ka elekshon kaban lait na ka jingpyndonkam pisa", la ong u bah Bindo.
Shillong:  Hadien ba la ioh jingtip ba ka don ka jingthmu ba sop sop da ki riew shimet ban die ne ai jaka sha ki shipai Border security force (BSF) ha shnong Tynring, Khyrim syiemship East Khasi hills district,  ka HYC Mawryngkneng Circle  mar mar ka pyrshang ban tohkit bad hadien  la ioh ia kren bad u Sordar jong katei ka shnong lyngba ka phun bad la pynthikna ruh ba ka dei ka jingshisha.
Halor kane  myn hynnin ka sngi hapoh ka jingialam jong u president bah Robinson Nongrum, ka seng ka la leit ai jingthoh sha u Syiem ka Hima Khyrim syiemship, sha u CEM ka KHADC, u EM in-charge of Land bad ruh ha ka DC East Khasi hills district ban dawa ban nym ai NOC.
Ka HYC Mawryngkneng Circle ka pyrshah jur ia katei ka jingthmu da ki riew shim kabu tang na bynta ka jingmyntoi shimet kat ban die duh ia ka khyndew ka shiap  khlem da pyrkhat ia ki jingeh bad jingjynjar jong ki Khun ki ksiew ha ka pateng ban wan wat hadien ba la sakhi dala ki jong ki khmat ia ki jingeh kaba kiwei kiwei ki shnong ki la dep mad ha ki jaka ba don kum kine ki ktem shipai.
Bunsien kita ki jingmyntoi sha ki shnong ki thaw ne paidbah kam ju don hynrei mih pynban ka jingduh nong, jingklun jaka jubor bad ka jingpyndik pynthud ne jingbym shngain ha ka leit ka wan khamtam ki kynthei khynnah sha kito ki jaka ba don ki ktem shipai.
Ka HYC Mawryngkneng Circle ka pynrem jur bad maham ruh ia ki ajen ne riew shimet kiba don jingthmu ban die ne ai jaka sha kino kino ki jait kynhun shipai hapoh ka thaiñ ne wat  sha kiwei kiwei ki thaiñ bad ha kajuh ka por ka seng ka kyrpad ruh sha baroh ki para dkhot ne para doh para snam ba kin husiar bad peit ngor bha  ia kum kine ki jingthmu ki riew rhah spah ne ingkhong shyllang mat ha baroh ka bri u Hynniew trep, ong ka kyrwoh na u bah Rockesstar Warjri u General Secretary, HYC Mawrynkneng Circle.
Shillong:  Ka Committee on Village Administration Bill (CVAB) kaba khlieh da u bah Bindo M Lanong kum u chairman, ka dang pule bniah ia ki mat kiba pan jingshai u  Lat ka jylla halor ka Village Administration Bill 2015.
Ia kane ka Bill kaba thmu ban pynkup bor ban pruid dak ia ki rukom ka dorbar shnong la pdiang bad mynjur da ka dorbar ka Khasi Hills Autonomous District Council (KHADC) naduh u snem 2015 hynrei ka dang sahteng mynta.
Haba kren sha ki lad pathai khubor, u chairman u bah Bindo u la ong ba ka jingialang mynta ka sngi ka la iaktait iapeh iatai bha halor ki mat ba la pan jingshai na ka ophis jong u Lat ka jylla bad kam pat lah ban lum bniah bad kan sa shong jingialang biang ha ka 6 tarik u bnai ban wan.
“La pdiang ia kane ka VAB ha 2015 bad ka la leit sha ka sorkar kaba la phah sha u Lat ban ai jingynjur hynrei u Lat u la pynphai haor ki kyndon bad halor kane, ka Committee ka KHADC kala phah hadien ba la peit ia kita ki bynta naduh u snem 2016 hynrei kane ka dang sahteng haduh mynta", la ong u bah Bindo.
U la ong ba kane ka Committee kan pule bniah ia kita ki mat ba la pan jingshai u Lat ka jylla.
Katkum ka jingong u bah Bindo, kane ka Committee ka la pule ruh katto katne ki mat bap hah u Lat kiba shu hap ban pynshai bad kiba hap ban pule.
“Namar ba ka dang sahteng haduh kine ki sngi, ka la donkam ia ka Committee ban pule bniah ia ki jingpan jingshai jong u Lat", la ong u Lat.
Lah ban kdew ba kane ka Bill ka dei kaba la wanrah ruh ia ka jingialang paidbah ha madan Polo ha ka nongbah Shillong ba la wan poi ki paidbah da ki lak ngut bad kaba la pynlong ia ki rangbah shnong ban thaw ia ka synjuk ka Synjuk Ki Nongsynshar Shnong ka Bri u Hynniewtrep (SNSBH) hadien ba ka High Court, Meghalaya ka la sloit ia ka iktiar ki rangbah shnong, kaba la pynlong ia ka KHADC ban leit tied jingkhang sha ka Supreme Court ba kan pynsangeh ia ka rai ka High Court.
Kumba u Lyngdohsad Dominic Jala naduh ki por ba u dang don lang bad ngi ha kane ka sla pyrthei u ju ban bha ban sumar, iada ia ka mei mariang, khamtam ha kine ki khyndiat snem ba la leit.
Ka long ka deiti jong ngi ki khun mynsiem jong u ban sumar khuid khlem da pynjakhlia bad bret pathar ia ki jaboh jabaiñ mynta ka sngi khamtam ia kito ki ban wan sha ka jingleh niam bad ka jingtep don burom ia u.
Lada thik ngi bud ia ka jingsneng kaba u ai ia ngi kumno ban sumar khuid ia ka mariang kane kan dei ka jingai sngewbha kaba kordor tam mynta ka sngi kaba ngin ioh ban ai ia u Lyngdohsad.
Ka jingbret pathar ia ki jaboh jabaiñ khamtam ki plastic bad kiwei de kiba pynjakhlia ia ka mariang ka long kaei kaei kaba u Archbishop u kyntu ba ngim dei ban mlien kum ki Khristan.
Ha ka prosishon ïukharist ha u snem 2017 bad 18 u Lyngdohsad u kyntu tyngeh ba ngi dei ban pyntikna ba ngim dei ban long ki nongpynjakhlia ia ka mariang.
Te kumta mynta ka sngi kum ka burom ba ngi ai ia u Nongsharai ba la leit shong duh ha ïing u Blei to ngin bud ia ki jingsneng kyntu kynpham kaba ngi la ioh pdiang  na u Lyngdohsad ban sumar khuid ia ka sawdong sawkun bad ban ym pynjakhlia ia ka mariang.
Evangelist Nicholas Khongwar.
Ka Hema Malini, ka la dap 71 snem, ha ka 16tarik Risaw 2019 bad ka Hema, ka la kren shaphang ka jing ia poi kha jong ka bad U Dharmendra bad kaei ka jing pyrkhat jongka na bynta ki sngi ki ban sa wan.
Ka Hema, haba kren bad ka  Deccan Chronicle, kaba dei ruh ka dkhot ba mynta jong ka Lok Sabbha na Mathura ha  Uttar Pradesh, ka iathuh ba kane ka kynti ba mynta, kan dei ka kynti ba khadduh eh, ba kan mihkhmat bad ka la ong shuh shuh “Mynta nga la nang iaw ka met, katba ka nang wan kawei pat ka sngi kha.
Nga kwah ban pyndep ia ki jingkular jongnga sha ki paidbah bad dei na kata ka daw, ba nga kwah ban ialeh sa mynta shisien bad hadien kata, ngan sangeh noh ia ka kam sain pyrthei bad ngan pynlut por noh ialade bad ia la ka iing.
Nga donkam ia ka por, na bynta ka iing ka sem bad ka kam shad jongnga ruh" ong ka Hema, kaba la jop na Mathura ha u snem 2014 bad u snem 2019 ruh.
Halor ka jing iadei jongka bad U Dharmendra, uba dei u kurim jongka, ka Hema, ka ong “Mar ia iohi ia u, nga la hun jrut ka mynsiem, namar nga tip, ba u dei uba ieid ka kut shadem jongnga" bad ka ong shuh shuh ba halade hi ka kwah palat ban ia poi kha noh bad u, hynrei kam kwah pat ban pynthut ia ka tnga nyngkong jongu lane ia ki khun jongu ruh.
“Nga ia poi kha bad u, tangba ngam ju khanglad satia ia ka jingiadei jongu bad ka iing nyngkong jongu".
Halor ka jingbhabriew jongka, ka Hema, ka kylli “Kaei kata ka jingbhabriew?" bad ka ong shuh shuh “Ngam ju shim ialade ba nga dei kaba bhabriew, hynrei ki dei ki briew kiba ong ba nga bhabriew bad nga shait kylli ialade, la nga bhabriew shisha ne em bad nga shim ba ka jing kordor jong ka jingbhabriew, ka long ba phim dei ban pyrkhat shaphang jongka".
Shillong:  Ki samla pule jong ka   Martin Luther Christian University Shillong, ki pynpaw ia ka jingsngew diaw  ba kim ioh Shuti ban leit on tep ne ban leit sngewlem lashai ka sngi tep ia i (L) Most Rev.
Dominic jala ha ingmane bah Cathedral Laitumkhrah.
Kum ka University kaba don hapoh ka jylla,  ka lah dei ban tip kumjuh ruh ban burom ia ki samla ba pule ha kane ka skulbah ba ki don bun jait ki niam tangba ki dei ban sngewthuh ba ki don ki samla kiba thrang ban leit donlang ha ka sngi ban tep don burom ia ka met jong U Bishop, ong ka kyrwoh ba la phah da U bah Justice Paul Lyngdoh.
Shillong: Ka HYC Riwar Mihngi Circle Pynursla ka la iakynduh ia u Dr.
M.
R Basaiawmoit u DMHO ka East Khasi Hills ha ophis Lachumiere Shillong ban pynsngew halor ka jingbym biang ka  jaka sumar kiba don ha ka Shnong Pongtung kaba hap haka C&RD Block Pynursla.
Kum ban shu kdew ka jingbym biang ha kane ka  jaka ai jingsumar ka dei namar ba ki Doctor kim ju don la bun bun taiew kaba wanrah ia ka jingeh khamtam ia ki nongpang kiba wan thiah pang ha kane ka PHC namar ka jingbymdon u Doctor.
Ka seng ka la dawa ruh ban buh noh ar ngut ki doctor ha kane ka PHC kaba don ka ka Shnong Pongtung, khnang ba ka jingshakri ia ki paidbah ha kane ka thain war kan ym ktah ia ki paidbah lada ki wan ban sumar ha kane ka PHC.
Ka Seng ka buh ruh ka jingdawa ha khmat u DHMO ba un pynbiang ia ka jing donkam ha ka CHC Pynursla namar hadien katno katne bnai ba ka seng ka la wan jurip ia ka CHC Pynursla na ka jingud palat ki paidbah halor ka jingbymbiang ka umdih bad kumjuh ki ding surok.
Ka Seng ka dawa ba kin pynbiang khamtam ia ka Umbam umdih kaba dei kawei na ka jingkhuid jingsuba khamtam eh ha ki jaka sumar namar ka um kadei kawei kaba donkam ban sait ban pynkhuid, ka seng ka la dawa ruh ban buh sa ka wei ka Ambulance  ha kane ka CHC namar kumba long mynta ka don tang kawei ka kali kit nongpang kaba wanrah ka jingeh ha kiba bun ki liang.
Ha ka jingiakynduh, u DHMO u la kular ban shim khia ia kine ki jingdawa jong ka seng da kaba un pyrshang ban leh khamkloi, ong ka kyrwoh naU bah Edmund Khongngai, President HYC Riwar Mihngi Circle.
Shillong:  U myntri rangbah ka jylla u Conrad K Sangma myn hynnin ka sngi ula ia kynduh ia u Amit Shah u myntri tnad kam pohïing ka ri ban kyntu ia u ban sngap ia ka sur jong u paidbah halor ka Citizenship Amendment Bill (CAB).
U Amit Shah ula pynpaw ia ka jingpdiang ha u Conrad ban iasyllok ban iakynduh shwa ia ki paidbah halor ka CAB shwa ban iaid shakhmat bad ula kyntu ia ka sorkar jylla ban thaw ki lad ki lynti ban iasyllok bad ka sorkar pdeng.
Ha kajuh ka por, u Conrad ula pynsngew ia ka jingpynkhreh ka sorkar ban wanrah ka jingpynkylla ia ka Sixth scheduled.
Halor kane, u Amit Shah ula kyntu ia u Conrad ban ai da ka jingthoh.
Ula iakren halor ka jingkhih phaloh ka kam sain pyrthei ha Manipur bad ban pynbeit ia ka kynrum kynram.
Shillong:  Ka KHNAM Youth Wing, ka la thoh sha U  Chief Executive Member, Khasi Hills Autonomous District Council bad U Deputy Chief Executive Member, Khasi Hills Autonomous District Council, Shillong, ha kaba ki la pyntip ba ki   la lap ba bun ki briew ki bymdei ki khasi ki la kam trai ia ka jait ka khong jong u khasi ban pynmyntoi ia lade shimet, khnang ba lait na ka trading licence regulation 1954, ban ioh ia ka bhah jong ki scheduled tribe ha ki bynta ki bapher bapher bad kiwei kiwei de.
Katei ka seng, ka ong shuh shuh ba la lap ruh ba ki briew ki bymdei ki khasi, ki bym nang ban kren ia ka ktien khasi, ki bym tip ia ka riti dustur u khasi, ki bym bud ia ka rukom im u khasi, ki shim ia ka jait khasi tang da kaba leh affidavit lyngba ka jingsmai ha khmat jong u first class magistrate.
La ong shuh shuh ba ki don ruh ki briew ki bymdei ki khasi, ki shim ia ka jait khasi wat la ka kmie bad u kpa jong ki kim dei ki khasi, don ruh ki paradoh parasnam ki ba don ka jingsngewieit, sngewlem ba haduh ia ka jait ka khong ruh ki ai sngewbha ia ki briew ki bymdei ki khasi.
Ka KHNAM, ka ong ba ha ka “Khasi Hills Autonomous District (Khasi Social Custom of Lineage) Act 1997  ka jingmut “Khasi" la batai shai ba dei u/ka briew na ka khasi tribe u ba lah ban dei u Khasi, Jaitia, Pnar, Synteng, War, Bhoi lane Lyngngam u ba la ithuh katkum kane ka ain.
Ki kyndon ki ba khlain jong ka Linage Act 1997 ki lah ban teh lakam ia kane ka jingshim jait pathar kaba lah ban pynjakhlia ia ka jaitbynriew ba kyrpang ka jong ngiLa batai shuh shuh ba ka shithi jong ka sorkar pdeng lyngba ka Ministry of Home Affairs No.
35/1/72-R.
U.
(SCT.
V) tarik, the 2nd May 1975, ka batai shaphang ka jingshim kabu ia ka jinglong Scheduled Tribe/Scheduled Caste jong kiba bun bad ka batai ruh ia ki mat ki ba kongsan ki ba dei ban peit bniah shwa ban ai ia ki ST/SC.
Ka KHNAM, namarkata ka  ka dawa jur na ka KHADC kaba dei ka nongri nongsumar ia ka riti ka dustur ka jinglong kyrpang jong ka jaitbynriew Hynniewtrep, ban pynkloi ia ka Clang Bill khnang ban lah ban teh song ia ki kur bapher bapher.
Lada kane ka jingshimjait laitlan ka dang bteng lyngba ka jingshimsting jong ka council, kan bha ba ka council kan pynduh pyndam noh ia ka Lineage act, ong ka kyrwoh na U Bah Thomas Passah, President,  KHNAM State Youth Wing.
Shillong:  U Myntri jong ka sorkar pdeng u ba dei peit ia ka “Ministry Minority Affair" u Mukhtar Abbas Naqvi, ha ka jingiakynduh bad u Myntri Rangbah ka jylla u Conrad K Sangma,  u la iathuh ba lyngba kane ka tnad jong ka sorkar pdeng un sa pyntrei kam ha baroh ki District ha ka jylla Meghalaya ia ki skim ba pher ba pher.
Na ka liang u  Conrad K Sangma,  u la dep ia kren ia kiba bun ki skim kiba ka sorkar  jylla ka la phah sha kane ka tnad jong ka sorkar  ban shna ia ki jaka ialehkai, ki jaka pule ha ki bynta bapher bapher jong ka jylla.
Na ka liang u  myntri ka sorkar pdeng, u la iathuh  sha u Myntri rangbah ka jylla u Conrad ba mynta ka la don ka jingpynkylla ba ia ki skim ym dei shuh ban pyntrei kam tang ha ki katto katne tylli ki District, hynrei yn pyntrei kam ha baroh ki District ha ka jylla Meghalaya.
Na ka liang jong ka sorkar pdeng kan bei pisa na ka bynta ka jylla Meghalaya sha baroh ki District bad kane kan long ka jingmyntoi ia ka jylla Meghalaya ha kaba ia dei bad ki kam pynroi.
Nongstoiñ:  Hadien ba la ioh pdiang ia ka jingud jingnam na ki paidbah nongshong shnong jong ka shnong Mawmarim halor ka jingbym biang ka um bam um dih, na ka liang jong ka Seng Hynniewtrep Youth Council (HYC) Mawmarin Area Unit mynhynnin ka sngi, ki la leit ban iakynduh ia u Executive Engineer ka tnad PHE Nongstoiñ.
Ha katei ka jingiakynduh ia u EE ka tnad PHE, na ka liang jong ka Seng ka la dawa ruh na u tei u khlieh ka tnad PHE ba u dei ban leh ei ei noh mardor ia kane ka kam, khnang ba ki paidbah nongshong shnong jong katei ka thaiñ ki nym ia kynduh jingeh kumba ka la jia  baroh shikatta.
Katkum ka kyrwoh khubor na u samla Shembor Langrin Secretary katei ka seng, u la ong ba ka Seng ka dawa ia ka tnad ba dei peit ba kan mang pisa thymmai na ka bynta ban pynioh umbam umdih ia ki paidbah nongshong shnong ka shnong Mawmarin, nangta ban thung shuh shuh ia ki Muster Roll ha ka thaiñ Maweit, ban ai shuh shuh ki kor um ha ki dong bad kyntoit jong ka shnong Mawmarin bad ban Survey thymmai ia ka check dam na kiwei pat ki tyllong um ba kham biang.
Katba na ka liang jong u samla Kyrshanbor Marngar, President ka HYC Mawmarin u la kyntu ia ki paidbah ba kin ai ka jingiatreilang bad ka Seng na ka bynta ban iakhun ia ki jingeh kaba ki paidbah ki iakynduh.
Shillong:   Ka Meghalaya Football Association (MFA) ka la pynpaw ia ka jingsngew kmen ba ka kong Sankidaroi Sajem ka la lah ban iashim bynta ha ka jingai jinghikai ia ki referee bym iohi ne Blind Football Referee Training Course ba long ha Pattaya, Thailand, ha u bnai ba la dep ba la pynlong da ka International Blind Sports Federation.
Kane ka jingai jinghikai ka la long 27 – 28 tarik Nailur ba la dep ha madan ka Blind Football Asian Championship.
Ka kong Sajem  ka la shim bynta ha jingialehkai phutbol ki bym iohi  ha ka 3rd North East Blind Football Tournament, kaba long ha Shillong ha u Kyllalyngkot bad ka Meghalaya Football Association ka sngew kmen ban ai ka jingkyrshan ia ka ban pyniar shuh ia ka jingleit iashim bynta jongka shabar ha kane ka jingialehai.
Ka kong Sajem ka dei ka nongialehkai phutbol bad ka la long ka coach bad manager  ka kynhun ialehkai ki kynthei ha Meghalaya  bad ka dei ruh ka nongtrei ha ka Meghalaya Baby League.
Shillong: Ka Football Training Center jong ka Chaphrang Iong I Sports Club Barato ka khot ka wer ia ki khynnah naduh 5 snem haduh  16 snem ka rta, kiba don ka jingthrang ban ioh ka jinghikai ha ka liang ka Football naka bynta u snem 2020.
Kiba kwah ki lah ban wan shim iaki form naka office jong ka Club kaba don ha shnong Barato, ha ka Dong Pdein Yurim bad ym donkam ban siew bai form.
Ka batch ba nyngkong kan sdang ia ka class ha u bnai Nohprah 2019 haduh Nohprah 2020, ym donkam bai rung hynrei tang ka fees ka ba T.
100 shi bnai.
Ia ki jingtip ba kham bniah lah ban phun ia u Secretary jong kane ka center u Ma Sarlangki Dkhar – 7005934949.
Shillong: Ha ka jingialehkai jong ka Women League ba la long mynta ka sngi ka 22/10/19, ka Mawsawrit sc ka la  jop da 1-0 ha ka jingialehkai ba la long pyrshah ia ka Tyrsad Umkseh sc.
Ia katei ka kol la thep da ka Sharita Nongbet (46) kaba dei ha ka kylla miet.
Ka Mawsawrit sc ka dang ioh khur jingjop dang tang mynta shisien naka ar sien jingiakhun katba ka Tyrsad Umkseh sc pat ka dang bteng ia ka jingshahrem na ki ar sien iakhun.
Kawei pat ka jingialehkai jong ka U-15, ka Phanniewlahrum sc kan iakhun pyrshah Mawsawrit sc ha ka 24/10/19  por 3baje noh sngi.
Shillong: Ka East Khasi Hills District Chess Association, ka la pynkut noh ha kane ka sngi Saitjain ia ka PG Marbaniang Memorial Inter School Open Chess Championship kaba shi sngi, ba la long ha ka sngi Saitjain jong ka taiew kaba la dep, ha Government Girls Higher Secondary School, Jail Road Shillong.
Kat kum ka kyrwoh na u bah Rijied Katrai, Secretary ka synjuk ki nongjop ha kane ka jingiakob ki long ba ha ka kyrdan iakhun jong ka Under 11.
Ba nyngkong Jayden Mewan Lakiang  St Edmunds school ba-ar  Keefe Elhanan Phira St Edmunds school.
Under 15 category ba nyngkong Zabdiel Diengdoh Leads  School, ba-ar Mewan Pynhun Diengdoh ka St Anthony’s school bad ba-lai  Morningstar Phawa Church of God school.
Under 18  ba nyngkong Kenny Lalrenmuta St Edmunds school, ba-ar Fredrick Nongpoh St Edmunds school ba-lai Rahul Sangma St Edmunds school, katba ka nam nong ialehkai ba kynsai na ka liang ki khynnah kynthei ka leit sha ka  Yumnam I Devi ka  St Edmunds school.
Nongpoh: Mynta ka step ha ka por 2 baje duna ei ei mynstep, ka kynhun jong ki riew runar ki bym shem la lah ban ithuh durkhmat, ki la leit ban kyndang ia kawei ka ATM Machine jong ka SBI Umroi Branch kaba don ha Umroi, ha kaba kitei ki runar ki la ioh ruh ban rong haduh T.
3.
15 lak ka pisa, kata hadien ba ki la ioh ban pynpait bad pynpra ia katei ka ATM Machine.
La jingtip ba halor katei ka jingleit prongtuh bad pynpra ia katei ka ATM, ki runar ki la don kumba 3 lane saw ngut bad ki dei ruh kiba la teh jain ban iada na ka jingithuh ia ki durkhmat jong ki, ha kaba hadien ba ki la plie jubor ia ka Shutter ne ka jingkhang jong katei ka ATM.
Halor katei ka jingjia, ki briew jong katei ka Bank, ki la ujor da ka ejahar sha ki Pulit, pyrshah ia kitei ki runar, kiba la donkti ban prongtuh bad khung ia ka pisa na katei ka ATM.
Shillong:  Ka jingialehkai Badminton ba la tip kum ka 1st Badminton Tournament 2019 ba la pynlong da ka Umsning Badminton Committee ka la poi sha kaba kut da ka jingiakhun final ha ka sngi Saitjain ha Indoor Hall Umsning.
Ha ka jingiakhun double ia ka nam lahduh la rah da u Fillterson Kylla bad Jester Nongbet hadien ba ki la jop pyrshah ia u Vicky Myliemngap bad u Mun Marboh.
Ha kane ka sngi u Bah Rocky Kylla, Vice president ka RBWO u long u Kongsan bad u Bah Bandari Ryntathiang President CoRP centrel body kum u symbud kongsan ban sam ia ki khusnam sha ki nongjop ha ka jingiadon lang u rangbah shnong jong ka Umsning Proper B Bah Rocky Marwein ryngkat dkhot ka Umsning  Town Dorbar bad ki paidbah kiba la wan ban ai mysiem ia ki nongialehkai.
La iioh ruh ban sam ia ki khusnam sha kiwei ki nongjop ha ki jingiakhun bapher bapher.
Shillong: Mynta ka sngi la sakhi ia ka jingdap jong ka  Ingmane bah  da ki paid riewngeit kiba wan ban ai khublei khadduh ia u archbishop  Most Rev Dominic Jala.
Lashai ka sngi balang kaba dei ka sngi leit ontep ia u Archbishop Most Rev Dominic Jala, yn shah ia ki paidriewngeit ba kin ai burom bad ai khublei khadduh  tang haduh 12:00 baje mynsngi.
Ha ka por 1:00 baje nohphai sngi kin sdang ia ka Mass bakhuid bad yn pynbud da ka jing leit ontep ia u Archbishop ha syndah jong ka Ingmane bah Laitumkhrah.
Shillong:Da ki phew hajar ngut ki paidbah ka ri KhasiJaintia la khmih lyn ti ba kin iawan ban iatuid sha ka Dorbar bah u Briu Hynniewtrep ba la buh ban pynlong ha ka 30 tarik Jymmang halor ka jing shah sloit iktiar ki Rang bah shnong bad Dorbar shnong ha ka IingKashari High Court.
Kane ka dorbar bah kaba dei ka sien ba nyng kong banpynlong ha katei ka sngi, la khot da ka synjuk ki rangbah shnong (sorbad khapsor) ban iakren iathir halor ki kam ba iadei bad ki dorbar shnong bad kiwei kiba ktah khamtam na ka jing mih na ka rai jong ka Kashari.
Haba iakren bad u general secretary Ka Syn juk Rangbahshnong u bah RL Blah u la ong ba la khmih lynti ba ki paidbah kin iawan tuid da ki phew hajar sha kane ka dorbar bah jong ka bri hynniew trep.
’U Bah Blah u la ong ba ha ka jingshisha la mut banpynlong ha madan Student Jaiaw, hynrei hadien ba la don bun kinongkitkam shnong na kylleng ka ri Khasi bad Jaintia ki la ia phun bakan long kaba eh ban pynieng kali na ka jingkhim ka jaka, la thmu banrah noh sha madan Polo kaba kham biang nadong shadong ka jaka ieng kali.
“Ngi dang pan jingbit na u Deputy Commissioner ka EastKhasi na ka bynta katei ka jingialang bad ngi dang dang ap ia kajingbit na u DC", la ong u Bah Blah.
Ka jingthmu ban khlot pynlong ia kane ka Dorbar bah kalong ruh ban lum ban lang ia ka jinglong kawei jong ka jaidbynriew.
Halor kane ka Synjuk ki Rangbah shnong ka khot ka la wer ia baroh kikhun ka Bri u Hynniewtrep ban iapoi sha kane ka Dorbar bah ah katei kasngi bad ki la kyntu ruh ia baroh ki Dorbar ha ri Khasi Jaintia ba kiniapoi ryntih ha katei ka sngi, la pynkut u bah RL Blah.
Lah ban kdew ba kane ka jingiakhih ki Rangbah shnong ka la mih hadien ba ka Kashari Meghalaya High Court ka la weng noh ia ka bor jong kaDorbar shnong bad ki Rangbah shnong ha kaneka jylla haduh ba uwei naki Sordar u la shah kem halor ka jingleh pyrshah ia ka rai jong ka Kashari.
La sngewthuh ba ha katei ka jingialang ne ka Dorbar bah ki Rangbahshnong kin sa shim ruh ia ka rai na kin iaid nangne shakhmat halor kane ka kam.
Yn tuid ki paidbah Mawlai sha ka dorbar bah ha Polo Ka Mawlai Town Durbar kaba la long ha ka 23 tarikJymmang 2015 da kawei ka jingmut jong baroh ki 15 Shnong ka la raiban kyntu ia baroh ki nongshong Shnong ka Mawlai Pyllun ban ia mihryntih ha ka 30 tarik u Jymmang 2015 sha “Ka Durbar Bah Ka Bri UHynniewtrep" ka ban long ha Madan Polo por 11 baje mynstep thik.
Ha shwa ia kane, yn ia kynduh lang baroh ha Lad Mawroh (hajan KaFCI) ha ka por 10:30 mynstep.
Na ka bynta ka burom jong Ka Mawlai Pyllun bad khamtam na ka byntaKa Bri U Hynniewtrep, la khmih lynti ba ngin ia mih paidbah ryntih daka lynti kaba jaijai sha Madan Polo bad hadien ba la wai ka Durbarruh, la ong ka kyrwoh na u Bah S D Khongwir u President Mawlai Town Durbar.
Shillong: Ka Khasi Jaintia Presbyterian Synod Sepngi lyngba ka Trust Department kan pynlong ia ka Food Fest Cum Sales of Work ha ka 25tarik Risaw 2019 ha Madan Student naduh ka por 10:00 baje mynstep, kum shi bynta ban pynmih Fund ia ka K.
J.
P.
Synod Sepngi Guest House, Vellore.
Ka K.
J.
P.
Synod Sepngi da ka jingisynei U Blei, ka la lah ban thied ia ka jaka ha ka snem 2011 kaba jngai kumba 8 kilometre na CMC Vellore.
Ka jingthmu jong ka Synod ha ka batei ia kane ka Ïing ka long ban iarap ia kito baroh kiba donkam jaka sah ha ba ki leit phah sumar ia kiba ha iing ha sem jong ki sha Vellore.
Kumta ban lah ban tei iakane ka iing (Guest House) ka Synod kan pynlong da ka Food Fest Cum- Sales of Work.
Kin don ki Stall ki bapher bapher, kynthup naduh ki Stall jingbam bapher bapher, Kum ki jingbam Khasi, Mizo, Naga, Chinese, Thai bad kiwei kiwei, kin don ruh ki Dukan bam ba kyrpang kum naka Soul Kitchen, Biryani Hut, You and I Arts Café, Smoky Falls Tribe Café, kin don ki Games ba pher bapher.
Kan don ruh ka jingpyni iaki Kali iaka ba yn wanrah sha phi daka Rani Motors, Shillong Hyundai, Syrpai Automotive Mahindra and Mahindra, JN Suzuki.
Bad kyrpang kan don ruh ka dukan ne jaka ban die iaki jain ki nep bad ki tiar ki tar kiba rim (Jumble Sale) na ka bynta ki briew kiba duk kiba suk kiba lah ban thied iaki haka dor kaba bit dor.
Kumta naka liang ka KJP Synod Sepngi ngi da kyrpad  ia baroh ba kin sngewbha ban ia snohkti lang bad ngi ka Synod hakane ka Food Fest cum Sales of Work naka bynta kane ka jingthmu kaba bha.
Ngi ngeit ba ka jingiashimbynta jong phi kan long ka jingkyrkhu kaba khraw.
Shillong: U myntri u ba dei ia ka koit ka khiah u bah Alexander L Hek mynta ka sngi u khot ia ka jingialang bad ki nongpyniaid ia ka  GVK Company.
Ha kane ka jing ialang na ka liang ka tnad ka koit ka khia ki la ai da  ka jingpynbna (notice) pyrshah ia ka Company GVK ba lada kam lah ban pynbeit ia ki kynrum kynram ha ka 60 sngi kin pynduh pyndam noh ia ka Soskular ka ba iateh bad ka Company.
Ia kane ka jingialang ka ba pynlong ha ka sien ka ba lai ha ka ba la pynlong ha ka nyngkong  25 tarik u Naitung ha ka ba ngi la sngap ia ka jing dawa jong ki bad ngi la ialeh ban pynbeit ia ki kynrum kynram.
Ha ka 5 tarik u Nailar la pynlong biang  ka jingialang ha ka ba  kala long ka jinngialang ka ba shuh ia kynnoh iwei ia iwei ha pdeng ki nongtrei EMRI bad ka GVK,bad na ka liang ka Union ki la shuh mih jyndat khlem da lah pynbeit.
Hynrei mynta ka sngi ngi la pynlong ia ka jing ialang bad ka GVK, Ka tnad law bad ka tnad labour.
Na ka liang ka tnad labour bad ka tnad law ka la pynshai ba ka jingiakhih jong ki MEMRIWU kadei ka kam pohing jong ki hapdeng ki nongtrei bad ka company na ka liang ka Sorkar kam don eiei ban ong halor ka ne ka bynta.
Na ka liang ka law ki la pynshai ruh ba na ka liang ka Sorkar ka iateh soskular bad  ka Company hynrei lada ka Company kam lah ban pynbiang ia ka jingdonkam jong ki paidbah na ka liang ka Sorkar ka lah ban pynduh pyndam noh ia ka Soskular bad ka GVK.
Na ka liang u ba Hek u la iathuh ba la pynmih ia ka jingpynbna (notice) ban ki dei ban pynbeit noh ia ki kynrum kynram hapoh ka EMRI ha ka 60 sngi, hynrei lada kam lah yn hap ban pynduh pyndam noh ia ka Soskular ha lor ka jing bym lah ban pynbiang jong ki ia ka jing donkam  ia ki paidbah bad ngi lah ban khot tender noh da kawei.
Ngim don eiei ban leh bad ki nongtrei ka nongtrei jong ka EMRI namar ba ngi ia teh bad ka Company ym dei bad ki nongtrei namar kim hap hapoh ka jingpyniaid jong ngi ki hap hapoh ka jing pyniaid jong ka Company.
Shillong: U Lat jong ka Jylla Meghalaya u Tathagata Roy mynta ka sngi u la leit sngewlem ia ka met jong u Archbishop Rev Dominic Jala  ha iing mane bah Laitumkhrah kum ka dak ban burom ia Archbishop.
U Lat ka Jylla u la ioh ruh ban ia kren bad kiba ha iing jong u Archbishop bad ka para khatduh kaba la don hapoh iing mane bah ha kane ka por.
Na ka liang jong u Lat ka jylla u la pynpaw ia ka jingsngewlem jong u bad  duwai na ka bynta ka ka jingjahthai ka mynsiem  bymjuh kut jong u Archbishop.
Ha kane ka jingleit sngewlem  u Lat la synran lang da u myntri khynnah ba rim jong ka sorkar pdeng u KJ Alphons, u myntri ka tnad ka koit ka khiah u Bah Alexander L Hek.
Ha kane ka jingwan la ia kynduh ruh ia u Bishop Rev Victor Lyngdoh u ba la don lang ha kane ka por ha iing mane bah.
Ha kane ka sngi na ka liang jong ki nongialam seng sain pyrthei na ki party bapher bapher, ki la leit ban leh burom khatduh ia u Archbishop mynta ka sngi ia kaba yn sa pyndep ia ka jingtep don burom la shai ka sngi ha iing mane bah Laitumkhrah.
Shillong: Mynta ka sngi, ki dkhot jong ka KSU Mawkyrwat Circle, ki la pynlong ia ka jingshong kyllaiñ myngor.
Ka jing pynlong ia katei ka shong kyllain myngngor, ka long na ka bynta ban dawa ban thung noh ía u DMHO bapura hapoh ka District bad ban pynstet tei bad plie ïa kaa jospital 100 jingthiah.
Shillong:  Ka Dorbar Shnong Thangskai ka kwah ban pynshai halor ka jingmih ka khubor ha ka tarik 19tarik Risaw 2019, ba ka ong ba ka kyrshan ia ka Star Cement na ka bynta ka public hearing ban tih mawshun ha Shnong Brishyrnot.
Kumta ka Dorbar Shnong lyngba u waheh Shnong Bah Phaibiang Syrti ka kwah ban pynshai ba ka khlem kyrshan ia ka Star Cement, halor kane ka kam hynrei ka kyrshan pat ia ka 6 Shnong Wah Lukha Association ban pyrshah ia kane ka jingialang paidbah.
Ka Dorbar Shnong Thangskai kan sa ujor halor kane ka khubor ba thoh pynthohbria ia ka shnong bad ka kwah ruh ia ki pulit ban tohkit khnang ban lap ia kiba donkti kiba mut ban pynthohbria ia ka shnong ka thaw jong ngi, ong ka kyrwoh na U Ma  Phaibiang Syrti, Waheh Shnong Thangskai.
Ha kawei pat ka khubor, ka 6 Shnong Wah Lukha Association ka pynpaw ia ka jingsngewnguh bad ai khublei ia ki paitbah baroh kiba wan kyrshan ia ka 6 shnong ha ka 19tarik Risaw  2019, ban pyrshah ia ka jingpynsngew paidbah jong ka Star Cement.
Ka ai khublei ia ka Khasi Student’s Union(KSU) Jaintia Hills District unit hapoh ka jingialam u Samla Ohibait Dkhar, ka KSU Narpuh Circle hapoh ka jingialam u Samla Kwilnis Suchiang, Ka Jaintia Student’s Union (JSU)  Central Body hapoh ka jingialam u Samla Lawyerson War, Ka Jaintia Student’s Movement (JSM)  hapoh ka jingialam u Samla Leningstar Rymbai, Ka United Hynniewtrep Movement (UHM)  East Jaintia Hills Unit hapoh ka jingialam u samla Yoomeki Kyndait, Ka STIEH hapoh ka jingialam ka Kong Deiwi Tongper, Ka RUDS hapoh ka jingialam u Haranki Syrti.
Ka ai khublei ruh ia ka Dorbar Shnong Umkiang hapoh ka jingialam u waheh Shnong Bah Lasting Pala,  Ka seng samla Shnong Umkiang hapoh ka jingialam u Samla Shanbor Dhar, ka Eastern Narpuh Border Fishing Association hapoh ka jingialam U Ma Decided Suja, Ka Seng Samla Shnong Sonapyrdi hapoh ka jingialam u Syrosse Lamare,  ka ai khublei ruh ia u Waheh Shnong Pyrtakuna Bah William Shylla,  ka ai khublei ia baroh ki briew bad ki paitbah kiba wan naduh na Mynkre, Chiehruphi, Wahiajer, Lumshnong, Donaskur, Dona Umbluh bad ia kiwei pat ki briew kiba wan na kiwei pat ki shnong kiba kyrshan ia ka jingpyrshah jong ka 6 Shnong ia ka Public Hearing jong ka Star Cement.
Ka kyrwoh na ka 6 Shnong ka ong ba kam don ei ei ban siew kylliang ia baroh ki sengbhalang bad ki Dorbar Shnong kiba wan kyrshan ia ka,  hynrei kan duwai kyrpang sha u Blei ban ioh ka jingkyrkhu na U bad ban ioh ruh ka jingshemphang ia ki nongialam sengbhalang bad Waheh Shnong khnang ba phin lah ban shakri bha ia ka imlang ka sahlang bad ban pynbha ruh ia ka shnong ka thaw bad khamtam ia ka Ri bad ka jaitbynriew hi baroh kawei, ong ka  kyrwoh ba phah da U Daiapherbha Lamare,  Secretary 6 Shnong Wah Lukha Association.
Shillong:  Ka Great Mercy Langte napoh South West Khasi Hills, na ka Shnong Nongnah, ka khun jong U Bah Sranningstar Paliar bad ka Kong Kasmutia Langte,  kaba dei ruh kawei napdeng ki nongjop jong ka Meghalaya Super Star Season-II ha ka iakop rwai bad kaba la shah jied ruh ha ka India Talent Five bad ka long ruh ka nongshad ba tbit jong ka AMDA.
Ka Great Mercy, ka la shah jied pynban ha ka jingiakob thei bhabriew ka ban sa long ha ka 31tarik Risaw, 2019 ha ka Grant Finale ha Nongbah Guwahati.
Kumta na ka liang ka Great Mercy Langte ka kyrpad ban vote ia I lyngba ka Facebook page da kaba click ia ka Fashion Wizard bad phin sa wad ia ka dur kaba don bad ka kyrteng jongka, da kaba like in ioh 1 vote,  share 2 vote bad da kaba ai symbol 1 vote.
Kumta na la liang ka All Meghalaya Dancer’s Association, ryngkat ka Great Mercy Langte, ki kyrpad ia ki paidbah ka jylla khamtam ia kito kiba ju pyndonkam ia ka Facebook Account ba kin plie khnang ia katei ka page jong ka Fashion Wizard ban vote, ba kan ioh ia ka jingjop kaba donburom ia ka Jylla Meghalaya.
Shillong: Ka Thadlaskein Sports Association (TSA) ha ka jingialang jong ka ba la long ha ka 19tarik mynta u bnai ha High Wind Hotel Thadlaskein, ka la ioh ban jied thymmai ia ki nongkitkam jong ka na ka bynta ka samoi treikam jong ki snem 2019-2023.
Ki nongkitkam ki long President – Bah Kitbok Rymbai, Vice-President – Bah Kmenlang Suting, General Secretary – Bah S.
S.
Langi, Asstt.
Genl.
Secretary – Bah Kit Phawa, Treasurer – Bah Kamwakwah Papiah, Football Secretary – Bah Embolden Phawa.
Ki Dkhot ka Executive Member pat ki kynthup ia u Bah Bishar Pale, Bah Ling Dhar, Bah Sonil Talang, Bah Shain Marbaniang, Bah Aje Rymbai, Bah Ha-I-Niang, Bah Emi Rymbai, Bah Dios Kharsahnoh, Bah Lenis Suja, Bah Poibiang Mukhim, Bah Welcome Mukhim, Bah C.
Shylla, Bah P.
Nongpluh bad ki Auditors ki kynthup ia – Bah Iakerda Dkhar bad u Bah Mikhel Nongrum.
U Ex Officio Adviser da uno uno u BDO jong ka Thadlaskein Block.
Shillong:  Ka kynhun ki dkhot kumba 30 ngut jong ka Meghalaya State Coordination Committee of the Coal Owners, Miners, Exporters, Transporters & Dealers Forum (kiba la ia wan na kylleng ki bynta jong ka jylla bad Assam) bad la ialam ia kane ka kynhun da U Chairman Bah Sonny L Khyriem bad la synran lang da ar ngut ki muktiar P.
Yobin bad U Bah K.
Ksoo, ki la leit ia kynduh ia U Chief Minister Conrad K.
Sangma, ha ka iing sah jong U ha Shillong, ha ka 17 tarik U Risaw 2019, ban ia kren halor ki jingeh jong ki nongtrei dewiong jong ka jylla ba wat hadien 3 bnai tam jong ka jingailad ka iing bishar ba ha khliehduh jong ka Ri – ka Supreme Court ban tih dewiong katkum ki kyndon ain, ka Sorkar jylla kam pat sdang ban pynphrang ia ka kam shakhmat.
Hadien ka jingiakren kaba bniah, U Chief Minister U la mynjur ba kum ka jingsdang yn pynlong shwa da ki jingiasyllok ban pynsngewthuh ia ki briew kiba trei ia ka kam dewiong halor ka rukom tih thymmai ba don kyndon da ki kynja Workshop ha man la ki Distrik jong ka jylla, khnang ba ki paidbah kin kham shai bad peiphang.
U Chief Minister U la mynjur ruh ban thaw ia ka kynhun ia syllok bad ia mir jingmut ka ban tip kum ka Consultative Committee, kane ka kynhun kan kynthup ia ki ophisar ka Sorkar jylla, ki Mining Consultants kiba la ithuh da ka Sorkar Kmie bad ki nongmihkhmat na ka Seng ki nongtrei dewiong, khnang ban wad bad thaw ia ki lynti halor ka rukom tih dewiong kaba thymmai ka ban long katkum ki kyndon jong ka ain – ki ban ia biang lang ia baroh bad ban ia burom kylliang ruh ia ka mariang.
Shillong:  Ka jingiakhun ha ka kylla ialehkai kaba ar jong ka lympung ialehkai Shillong Premier League ka Shillong Sports Association,  ba la long hynnin ka lah sngi U Blei jong ka taiew, ha JN Stadium.
Polo, ka la kut noph ha ka jingiakhaid bym shym  ba la don satia ba lah ban ia pynkhih ia ka jar.
Da kane ka jingiakhaid, ka Rangdajied United FC kan iai neh ha ka klyrdan ba nyngkong hadien ba ka la ioh ba kan khur 16 poin o katba na ka liang ka Ryntih SC, kan ioh ba kan khur 11 poin.
Ha ka jingshisha, u poaidbah uba bun ba la hiar ban sakhi ia kane ka jingiakhun, u la ap khmih lynti bun bah.
Lashai ka sngi ka jingiakhun kan long hapdeng Laban SC pyrshah ia ka Shillong Lajong FC.
Shillong:  Ka jingialehkai khein poin ne league ba khatduh jong ka Super League 2019 jong ka  ‘Kyrmen Shylla Contribution Trophy ‘ ba la pyniaid da ka East Jaintia Hills District Football Association  ka la long hapdeng ka Dhana SC bad ka Rymbai Wahshnong SC.
Ka jingialehkai ka la long kaba itynnad haduh katta katta namar kine baroh ar  kynhun ki donkam ban jop ban ioh rung sha ka jingiaknieh neh ne playoff, bad ruh kano kano kaba rem ruh kan shah pynhiar syndon shaka first division.
Namarkata, baroh ar ki kynhun ki la ialeh dur iap ban jop iwei ia iwei.
Ha ka kylla step, ka jingialehkai ka la shu kut haka jingiakhait.
Ha ka kylla miet pat, haka minit ba 69 ka Dhana SC kala ioh ban pynkhih nyngkong iaka jar jong ka Rymbai Wahshnong SC.
Ha ka minit ba 79 pat ka Rymbai Wahshnong kala ioh ban pynphai iaka kol bad dei haka minit kaba 89 pat u nongialehkai ka Rymbai Wahshnong u la ioh ka kabu ban kawang tyngeh iaka bol naphrang jaka u kol bad jlang kala leit shapoh kol ka Dhana.
Tad haduh ba kut ka jingialehkai une u nam tam jong ka Rymbai Wahshnong SC u la neh bad da kane ka jingjop la pynlong syndon iaka Rymbai Wahshnong ban ioh rung sha ka jingiaknieh ban neh watla baroh shikatta ka dei ka kynhun kaba duna point eh baroh shi katta.
Ki kynhun kiba la rung shwa sha ka jingiakhun neh ki dei ka Khliehriat West FC, Ka Sutnga SSCC, bad ka Thanngskai Tiger SC.
Ka jingialehkai qualifier  ba nyngkong kan long hapdeng ka Khliehriat West FC  pyrshah iaka Sutnga SSCC ha ka 25 tatrik Risaw ha madan ka seng.
Kane ka long katkum ka khubor bala phah da u Tournament Director  ka EJHDFA  u bah Coming TM Tlang.
Nongpoh: Ki Pulit ka Umiam Police, ki la ujor da ka ejahar pyrshah ia u Samla Ferdynald Kharkamni, President ka KSU, North Khasi Hills District, kata hadien ba ki la kynnoh ba utei u nongialam ka KSU, u la leit ban ktah kti ia u Officer In-Charge lem bad ia uwei u Head Constable ka Umiam Police Station.
Katkum ka jingiathuh da u Bah C.
Syrti, SP ka Ri Bhoi, la ong ba katei ka jingjia ka la jia mynha ka miet jong ka 15 tarik mynta u Bnai, ha kaba utei u Nongialam ka KSU ha Ri Bhoi, ha ryngkat bad kumba 25-30 ngut eiei ki samla, kiba la kam ialade ba ki dei ki dkhot ka KSU, ki la leit kynsan sha katei ka Thanad, da kaba leit kren khor bad ktah kti ia utei u OC bad Head Constable jong katei ka Umiam PS.
Haba iathuh halor katei ka jingjia, u Bah C.
Syrti, u la ong ba ka daw kaba la pynlong ia katei ka huri hura, ka dei tang na ka daw ba kawei ka Bolero Pick-up, kaba la niah da uwei u bar jylla, kam shem la ailad ia u ba un iaid shakhmat, ha kaba tang na kata ka daw, uwei na ki dkhot ka KSU, u la leit ban shoh ia utei u draibar ha kawei ka dukan bam ha Sumer.
U la iathuh ruh, ba ki Pulit hadien ba ki la ioh jingtip halor katei ka jingshah shoh, ki la leit sha katei ka jaka bad ki la rah noh sha Thanad ia utei u dkhot ka KSU bad ruh ia utei u nongniah jong katei ka Bolero Pick-up.
Kumta hadien ba ki Pulit ki la rah ia utei u dkhot ka KSU, u Samla Ferdynald Kharkamni lem bad ki dkhot ka KSU kiba la don kumba 25-30 ngut, ki la leit ban tur sha katei ka Thanad da ka jingdom bad ha katei ka por, la ong ba u la kren da ki kyntien khor pyrshah ia u OC bad ruh ia u Head Constable, namar ka jingkem jong ki ia u dkhot ka KSU, la ong u Bah C.
Syrti.
Shuh shuh, u la ong ruh ba ynda ki la rung shapoh katei ka Thanad, ym tang ba u la sdang ban kren khor bad khlem da sngap shuh ia ka jingpynshai halor katei ka jingjia, pynban u la pynibor da kaba ktah kti ia u OC bad ruh ia utei u Head Constable, kiba dang don ha la ka kam.
Kumta halor katei ka jingshah kynnoh ktah kti da utei u President ka KSU, ki Pulit katei ka Thanad, ki la dep ruh ban ujor da ka ejehar pyrshah ia u Samla Ferdynald Kharkamni, uba dei u President ka KSU, NKHD, ia kaba na ka liang ki Pulit ka Ri Bhoi ruh, ki la dep ba register ia ka case katkum ki kyndon ain, namarkata ka jingtohkit halor katei ka jingjia kan dang iaid shakhmat, u la bynrap.
Ka bos, kaba leit tynrah ia ka jaka pynieng khilon jing pynbna, hajan ka State Central Library, ha ka 21tarik Risaw 2019, ha ka por 2.
30 nohsngi.
Katei ka jingleit tynrah ka la pynmih ia ka jingdheng kali kaba jur ha katei ka thain, ha katei ka nohsngi: Shillong Trafic Police.
Nongpoh: Ki bor Pulit ka Ri Bhoi lem bad ki Magistrate, mynta ka sngi ki la hap ban hiar kyrkieh sha University of Science Technology, Meghalaya, kaba don ha Killing, Ri Bhoi, namar ba ka la don ka jingiakynad bad ka jingbym iasngewthuh jingmut hapdeng ki para samla pule Garo bad ki samla pule na Arunachal Pradesh, kiba pule ha katei ka University.
Ka jingtip kaba la iohlum, la ong ba mynta ka sngi ha ka por 11 baje eiei mynstep, ha kaba ka la mih ka jingiahuri hura bad ka jingbym iasngewthuh jingmut hapdeng kitei ki samla pule jong kitei ki ar kynhun, kaba la wanrah ruh ia ka jingiapyni bor bad kaba la ktah ia ka shongsuk shongsain ia ki para samla ba pule ha katei ka skulbah.
Katei ka jingjia kam shem la poi sha kaba heh, namar ynda ki bor Distrik bad ki Pulit ki la poi sha katei ka jaka, la lah ban tem noh ia katei ka jingkulmar bad ka la don ka jingiakren sngewthuh jingmut, ia kaba la lah ban tem noh ia katei ka kynrum ka kynram ba kitei ki samla ki la poi sha ka miej jong ka jingiakren iasuk noh.
Shillong: U Director jong ka NEIGHRIMS, u Dr D M Thapa u la ong “Ngan nym mih bad ka jing shah kawang ktieh, nga kwah ia ka jingtohkit  wat lada ka dei ka jingtohkit jong ki kynhun CBI ruh ha NEIGHRIMS ".
Halor ka jingkynnoh ba ka NEIGHRIMS kam trei kam bha  shuh kum ba long mynshuwa, na ka liang jong u Director u khot sngewbha ia u myntri ka koit ka khiah jong ka sorkar pdeng ba un wan peit da lade bad u kloi ban ia lam ia u myntri ka sorkar pdeng ban pyni ia ka hospital.
Haba ia kren bad ki lad pathai khubor mynta ka sngi  ha ophis trei kam jong u halor ka rai jong ka Governing Body kaba la dep long ha ka 14 tarik u Risaw 2019 ha Delhi ha kaba ka Governing Body ka la phah hiar shuki noh ia u kum u Director jong ka NEIGHRIMS, U Dr Thapa, u  la ong ruh ba na ka liang jong u,un thoh sha ka Governing body ban pan ia ka jingpynshai halor kino ki nongrim ba la shim ia katei ka rai ban phah hiar shuki ia u na NEIGHRIMS, ba lada ki don ki jingkynnoh un nym kwah ban sah wat tang shi sngi ruh, hynrei  khlem da ioh ia ka jingpynshai yn nym leit.
Haba jubab ia ki jingkylli ba balei ki dkhot Governing body kim shem la don uwei ruh u ban iashah ha ka liang jong u, U Dr DM Thapa u la iathuh  ba kaei kaba ki ia kren hapoh jong ka Governing body um don jingtip ei ei, namar ba khlem shah ia u ban don lang ha ka jingialang bad khlem ai ruh ia u ia ka lad ban pynshai.
U Director u la ong ba kane baroh ka don ka jing iasylla ban weng ia u na katei ka jaka bad u la ong ba lada u la leh kano kano kaba bakla dei ban ai jingpynshai lane dei ban phah tohkit, katkum ka lynti ka ba dei bad lada dei ban phah tohkit da ka kynhun CBI ruh un pdiang.
Haba jubab ia ka jingkynnoh jong u ia ki lad pathai khubor u la ong ba un nym jer kyrteng, hynrei ki don ki jingthoh kiba u la buh.
Na ka liang jong u Director mynta ka sngi u la ong ba u pan map lada ka la pynmong ia kiwei pat ki lad pathai khubor ia ka jingkynnoh jong u, hynrei um shem la kynnoh ia baroh.
Shillong: U Chief Electoral Officer (CEO ) jong ka jylla Meghalaya u bah FR Kharkongor ha ba ia kren bad ki lad pathai khubor u la iathuh ba ka jingwan thep vote ha 26-Shella konstituensi  bun ki long kmie ki ba la wan shim bynta ha ka ba ka  jingpoi jong ki paidbah ban thep vote ha kane ka ilekshon shiteng samoi hapoh jong ka 26-Shella Konstitwensi kan poi  shaduh  ka 80%.
U Bah Kharkongor u la iathuh ruh  ba ka ilekshon ka la iaid beit iaid ryntih lait noh ka jing hap u slap kaba shiphang por bad ynda la rang u slap ka la iaid beit biang ka jingthep vote, ka don ruh ka jingthut jong ka  mashin thep vote ha Laitiam Polling Station ia kaba la lah ban pynbeit ia ka ha dien khyndiat por.
U la  iathuh ba ka polling station kaba poi bun tam ki nongthep vote ka dei ka Wahutim kaba la kot sha ka 92.
37% bad kaba duna eh kiba poi ki nongthep vote ka dei ka MeSEB-MCCL polling station ha kaba ki nongthep vote ki la poi tang 47.
37%.
U la bynrap da ka ba ong ba ka niew vote kan long ha ka 24 tarik mynta u bnai, ia ka jaka buh ia ki kot thep vote la pynap pulit ha ki lai kyrdan, kiba ha khmat eh kin dei ki pulit CrPF, ki pulit jong ka jylla bad kawei ka kynhun pulit.
La iathuh ba ha kane ka election la ioh ban kurup tang ka kyiad.
Shillong: Ka tnad Shillong Traffic Police ka la pynbeit ia ka rukom iaid kali ka ba shipor  ha ka sngi leit ontep ia u Archbishop Most Rev Dominic Jala, ka ban long ha ka sngi balang 23 tarik Risaw 2019 ha Catheral Laitumkhrah ka ban sdang trei kam naduh ka 6:00 mynstep.
Kin ym shah rung kali na Dhanketi point sha Donbosco point bad kin ym shah ruh ban rung na Donbosco point sha  Dhanketi point.
La pynbeit ruh ia ki jaka buh kali ha ka 23 tarik Risaw kata na ka bynta ki kali rit kan long ha Salesian Training Center (Reserved), Donbosco Technical School (Reserved), Malki Play ground,Christ king College basket ball Court, St Marry school Cumpus, Moreao Instituetue of Integral Training, ST Anthony College Basketball Court, St Margret Compound ,St aNthony H.
S School Stadium, Loreto Convent School, New Parking lot of Loreto Convent School,St Edmund College Parking lot.
Ia ki kali heh pat ki lah buh ia ki jaka ban buh ha Nongthymmai Playing Ground Madan iewrynghep, kiba wan na ki thain Laitkor, Bucher Road ki ba wan na ki thain Upper Shillong bad SRGT, Polo kiba wan na G.
S road na ki thain Mawlai –Phudmuri.
Shillong: Ki paid riewngeit  kiba na kylleng ka Jylla mynta ka sngi ki la wan tuid sha ingmane  bah ban ai khublei khadduh ia u Archbishop Dominic Jala.
Ha kane ka sngi la sakhi ruh ia ka jingwan jong u symbud Myntri rangbah u Prestone Tynsong, ka kong Ampereen Lyngdoh,U Ma Vincent Pala, ki khynnah pule na ki skul bad ki kolej bapher bapher.
Ka met U Archbishop Dominic Jala ka la poi hynnin ka sngi ha Guwahati airport kumba 2:45 nohphai sngi ha kaba ki la pynrung ruh ha Donbosco Provincial House ha Guwahati bad rah ruh sha ki lai tylli ki parish Ribhoi ha Byrnihat Parish,Nongpoh Parish bad Umsning Parish bad wan sha Mawlai Parish ha ka por kumba 11:00 baje mynmiet.
Ha lynti lynti la sakhi ruh da ki phew hajar ngut   ki paidriewngeit ki ba ieng ap ban pdeng burom bad ai ia met jong u Archbishop.
Ha Mawlai parish la pynlong ia ka Mass bakhuid na ka bynta ka jingjahthait bymjukut  jong ka mynsiem u Archbishop.
Hadien ka Mass ki la rah noh ia ka met jong u sha ing kmie ha kaba ki la buh ha ing kmie baroh shimiet.
Ynda la step ha ka por 5:00 baje eiei ki la wan shaw noh ia ka met ha kaba ki la rah sha Nazareth Hospital ban leh ia ka ba donkam bad ha ka por 10:00 baje mynstep ki la leit rah sha ing mane bah Cathedral ban buh ia ka met u Archbishop khnang ba ki paidriew ngeit kin ai ka jingkhublei khaduh.
Yn leh lehniam khadduh ia u Archbishop ha ka 23 tarik ha kaba ka Mass ba khuid kan sdang ha ka por 1:00 nohphai sngi bad ia ka met jong u Archbishop, yn tep donburom ha syndah ka ingmane bah.
Shillong:  U Director ka Don Bosco Museum, u  pyntip paidbah ba ka Don Bosco Museum (DBCIC), kan khang ha ka 23 tarik u Risaw ban pynpaw ia ka jingsngewlem ia ka jing khlad noh jong u Rev.
Archbishop Dominic Jala DD, kaba dei ka sngi leit on tep.
Shillong: Ka jingiakhun ha kane ka elekshon shiteng samoi ha Shella, kumba imat kan long ka jingiaknieh nam jop hapdeng ki lai ngut ki kyrtong bah Balajiedkupar Synrem ka UDP,  bah Mosjo Rock Feller Wanswett na PDF bad kong Grace Mary Kharpuri ka kyrtong shimet.
Kiwei pat kiba iakhun ki long u kyrtong ka BJP bah Joshua Warjri, bah Komen Laitmon kum kyrtong shimet bad u bah Batyngshain Ryngnga na ka Congress.
Ka jingthep vote kaba sdang 7 baje kala kut ha ka 5 baje janmiet mynta ka sngi.
Na ka jingtwad jingtip na kiba bun ki jaka ba hap ha Shella konstitwensi, kiba bun ki nongthep vote kila pynpaw ba ka jingiakhun kan long hapdeng kine ki lai ngut watla u UDP u lah ban iakhun ha jan baroh ki jaka ban ianujor bad kiwei kiba iakhun ha ki katto katne ki jaka.
Ha ka jingiaid sngap lyer ha ki katto katne ki jaka thep vote, la sngewthuh ba ki don ki jaka ba baroh ki kyrtong ki don la kajong ka jingkhlain.
Ka Elekshon sha ka Shella konstitwnesi la hap ban pynlong hadien ba la khlad kyndit noh u Dr Donkupar Roy uba dei u MLA bad Lamphang ka iing dorbar.
Ha ka jingkren sha ki lad pathai khubor, u Chief Electoral Officer (CEO) u bah FR  Kharkongor, ka Shella ka don 58 tylli ki jaka thep vote ha baroh kawei ka konstitwensi bad ka jingpoi ki nongthep vote ka la long 84.
56 percen ha kaba ki shynrang ki wan thep vote 12631 ngut katba ki kynthei 12560, kaba mut na ka 29790 ki wan ban thep vote 25191 ngut.
Ha ka elekshon ba la dep ha u snem 2018, ka jingdon kiba wan thep vote ka la poi 84.
4 percent.
Ka la don ruh ka jingpynthut shiphang na ki paidbah namar ba ka la don ka jinghap slap hynrei kila ia mih biang pat hadien ba la jem u slap.
‘Ka elekshon ka la iaid beit iaid ryntih khlem kano kano ka jingthut lait noh ka jingthut ba malu mala ka mashin VVPAT ha Laitiam Polling station bad la bujli da kaba biang", la ong u bah FR Kharkongor.
U bah Kharkongor ula iathuh ar tylli ki mat ba kongsan ha kane ka elekshon ka long ka jingpynphriang ia ka khubor ban pyndonkam da ki tiar ba lait na ka jingma ia ka mariang da kaba kiar ban pyndonkam ia ka plastik bad kawei ka long ka jingpyndonkam ia ka Skylo ba la pyndonkam ban phah jingtip da ka Whatsapp wat na ki jaka bym don netwok mobile.
La don ruh 2 tylli ki Polling Station ba la buh tang da ki pulit, ki ophisar kynthei suda nalor ka Model Polling Station bad kawei ka jaka thep vote ia kiba duna dkhot met.
Ka la don ruh ka jingkurup kyiad 823.
6 litre kaba long T.
1.
32 lak, hynrei kam don ka jingkurup pisa.
Ka jaka thep vote ba duna tam ka dei ka MESEB-MCCL kaba long tang 47.
37 percent katba bun tam ka dei ka Wah-u-im kaba poi 92.
86 percent bad ka Kaletek ka dei ka Polling Station ka bym pat lait kali bad la hap iaid da ka lieng kynda.
Lashai u CEO yn hiar sha Sohra ban bishar bniah na ka bynta ban pynkhreh ia ka jingniew vote.
Shillong:  5ngut ki nongkem mrad ki la shah kem ha ki pulit jong ka South Garo Hills District, ha ka ba ki pulit ki la pynap shrip  bad na ka kti jong ki nongbehmrad  la ioh ban pynlait ia kawei ka mrad kaba la tip kum ka Kyrbei.
Ka Kyrbei ka dei ka mrad kaba la jan duh jaid mynta, ia kane ka mrad na ka liang jong ki pulit kin aiti sha ka tnad khlaw ba dei peit ia ki mrad  bad ha ka juh ka por ki pulit kin tohkit ha kaba ia dei bad kane ka kam.
Lah ban pynkynmaw ba dangshen ki pulit jong ka jylla Assam ki la kem ia u wei u briew bad kila ioh ban kurup ia kawei ka kyrbei bad na ka jingphla jong u ba la shah kem ula iathuh ba ia ka Kyrbei la thied na Meghalaya.
Shillong:   Ki 29,582 ngut ki paidbah ka Shella kin jied ia ki 6 ngut mynta ka sngi ban long u MLA ba thymmai.
Ka jingialap elekshon ka la kut ha kane ka sngi Saitjain por 5baje janmiet.
Ka jingjied kan sdang naduh ka por 7 baje mynstep haduh 4 baje janmiet.
Ki hynriew ngut ki kandidet ba la mih madan ki kynthup ia u kyrtong ka United Democratic Party (UDP) bah Balajied Kupar Synrem uba dei ruh u khun u Dr Donkupar Roy ba dang shu khlad, u kyrtong ka Bharitya Janata Party (BJP) bah Joshua Warjri, u kyrtong ka Congress (INC) bah Batyngshain Laitmon Ryngnga, u kyrtong ka People’s Democratic Front (PDF) bah Mosjo Rockfeller Wanswett, bad 2 ngut ki kyrtong shimet, Grace Mary Kharpuri and Komen Laitmon.
Ka jingniew ia ki vote kan long ha ka 24 tarik.
Ha Shella ki don  29,582 ngut ki nongthep ne nongjied kynthup 14,844 ki kynthei bad 14,698 ngut ki shynrang.
Nongpoh:  Ha ka sngi Saitjain, ki paidbah Nongshong shnong ka Baridua, ki la pynlong da ka jingialum paidbah, kaba long ruh kum ka jingdawa na ka Hima Mylliem, ba ki dei ban pynlong noh ia ka jingiajied Rangbah shnong thymmai hapoh jong katei ka shnong.
Lah ruh ban kdew hangne, ba ka Hima Mylliem, hadien ba la weng noh ia u Bah Ioanis Narleng, Rangbah shnong barim ka Baridua, ka la jied ia u Bah Agustine Nongrum, ba un long kum u Rangbah shnong ba shipor bad u ban peit ia kam ki jam hapoh jong katei ka shnong.
Hynrei haba iadei bad katei ka jingthung Acting Rangbah shnong da ka Hima Mylliem, ki paidbah jong katei ka shnong, ki la pynpaw ba ia mynta kim hun shuh bad ki kwah ba ka shnong kan don la u jong u Rangbah shnong uba pura bad uba jied da ki paidbah ka shnong.
La sngewthuh, ba ka nongrim hi kaba la pynlong ia ki paidbah jong katei ka shnong ba kim banse ban iai mih paidbah na ka bynta ban dawa na ka Hima Mylliem, ba ka dei ban pynlong noh ia ka jingiajied rangbah shnong, ka dei hadien ba ki la shem jingeh hapoh ka shnong ka thaw, namar ka jingbymdon ia u rangbah shnong uba pura.
Lyngba jong katei ka jingialang ha katei ka sngi, ki paidbah jong katei ka shnong, ki la pynlong da ka jingiasoi paidbah, kaba long ruh kum ka rai kaba kin pynpaw ba kim hun ia u Acting Rangbah shnong ka Hima Mylliem, hynrei ki kwah la u jong u Rangbah shnong ba pura.
Ki paidbah jong katei ka shnong, ki la iathuh ba haba iadei bad katei ka kam rangbah shnong hapoh ka Baridua bad lyngba jong katei ka jingiasoi paidbah, kin sa phah bad ban dawa na ka KHADC ba kan ai bad thung noh da u rangbah shnong uba ba pura bad uba monlang da ki paidbah.
Ki paidbah jong katei ka shnong, lyngba katei ka jingialang, ki paidbah ki la dawa ruh ba dei ban ailad ia ki longkmi ban ioh iashimbynta ha ka kam jied rangbah.
Shillong: Ka Phudbyrnei SC bad ka Laitmawhing SC kin iaknieh ia ka nam lahduh ka lympung second Division ka TASA hadien ba ki la jop ha ka jingiakhun semi phainal ha ka sngi Saitjain.
Ha ka jingiakhun ba nyngkong hapdeng ka Phudbyrnei bad Nongwah ka long kaba iakhaid hynrei ha kaba kut ka Phudbyrnei ka la pynliem ia ka Nongwah da 1-0 kol.
Ia kane ka shikol la thep da u Yestarjone Sanglein ha ka 25 minit jong ka kylla step.
Ha ka jingiakhun semi phainal ba-ar, ka Laitmawhing ka la pynliem noh da 2-0 ia ka Kyrphei SC.
Ia ka kol ba nyngkong jong ka Laitmawhing la thep hi da u bak jong ka Kyrphei u Pyntngen Kharshandi ha ka 60 minit bad ia ka kol ba ar la thep da u Slat Kharshiing ha ka 67 minit.
Ha ka jingialehkai Women League pat, ka Mawlum Tyrsad ka la pynliem da 1-0 ia ka Mawsawrit.
Ia kane ka kol namjop la thep da ka Manita Khongsit ha ka 19 minit jong ka kylla step.
Haba phai ha ka jingialehkai U-15, ka Bara FC ka la pynbam jem da u 6-0 ia ka Pyndenumbri SC.
Ka jingialehkai ha ka lah sngi U Blei (21/10/19) ha ka U-15 ka Nongspung AYCSA pyrshah ia ka Tyrsad Umkseh ha ka por 3 baje.
Shillong:  Ka jingialehkai Badminton ka 1st Badminton Tournament 2019 ba la pynlong da ka Umsning Area lapynkut hynnin ka sngi Saitjain Indoor Hall Umsning.
Ha ka jingiakhun double ia ka nam lahduh la rah da u Fillterson Kylla bad Jester Nongbet hadien ba ki la jop pyrshah ia u Vicky Myliemngap bad u Mon Partuh.
Shillong:  Ka Nongrim Hills bad ka Laban SC ki la iakhaid da mar shikol ha ka jingialehkai Shillong Premier League ka Shillong Sports Association ha JN Stadium Polo, Shillong.
Ha ka jingiakhun ka Nongrim Hills ka la thep nyngkong lyngba u B Swer ha ka 61 minit katba ka Laban SC ka la pynphai kylla lyngba u A Krose ha ka 29 minit.
Ka jingiakhun ha ka kylla miet watla ki rangialehkai ki la iakhun tyngeh hynrei ki khlem lah ban thep kol haduh ba kut ki 90 minit ka jingialehkaiLyngba kane ka jingiakhaid Nongrim Hills bad ka Laban ki la hap ban iasam noh mar shipoint.
Ka  Nongrim Hills ka la ioh khur 9 point na ki phra sien iakhun katba ka Laban ka la ioh ban khur 6 point na ki phra sien iakhun ha ka kyrdan shatrai duh.
Nongpoh: Da ki hajar ngut ki paid riewngeit ka Balang Katholik ha Ri Bhoi, hynnin ka sngi u Blei, ki la ap ha shilynter ka surok ban pdiang burom khatduh ia ka met u Most Rev.
Dominic Jala, Archbishop ka jylla niambah Shillong.
Ka met jong u Most Rev.
Dominic Jala, kaba la poi ha LGBI Airport Guwahati ha ka por noh phai sngi bad hadien kata la rah sha Provincial House ha Guwahati, nangta pat la leit pynrung sha Parish Byrnihat, sha Nongpoh Parish bad pynkut ha Umsning Pairish, kata hadien ba kin sa rah noh sha Nongbah Shillong.
Na kaei kaba la iohi, la lap ba ki paid riewngeit ha ryngkat ka jingsngewsih kthang bad jaw ummat, ki la pdiang burom ia ka met u Most Rev.
Dominic Jala, da ki syntiew ki skut bad ryngkat ki jingduwai kyrpang na ka bynta ka mynsiem jong une u nongsharai ba hakhliehduh ka Balang ba kynthup naduh na Byrnihat Parish, ha Nongpoh Parish bad kumjuh ruh ha Umsing Parish.
Ha kaba pdiang burom ia ka met  u (L) Archbishop Dominic Jala, ym tang ki paid riewngeit ka Balang Catholic lem bad ki nongialam balang Katholik ba kynthup naduh ki Phadar, ki Sister, ki Katekis bad ki Rangbah Balang bad la wan sngewlem ruh da ki kynrem ki lyndan naduh ki myntri ka sorkar jylla, u Bah Lakmen Rymbui, u MLA ka East Shillong, u MLA ka Nongpoh, u Bah Mayral Born Syiem, u MDC, u Bah Balajied Rani bad kynthup ruh ki heh ophisar ka District, ka Kong R.
M Kurbah, kaba dei ka Deputy Commissioner ka Ri Bhoi District lem bad ki riewngeit na kiwei pat ki Balang, ki la pdiang burom ia ka Met u (L) Archbishop Dominic Jala.
La iohi ruh ba jin lada ka Met u (L) Archbishop Dominic Jala, kan poi ha ka por mynsngi, la ngeit da ka surok kan khapngiah, na ka jingieng ki riengeit ha shilynter ka surok ha Ri Bhoi.
Shillong: Ka met jong u Archbishop Rev  Dominic Jala ka la poj ha Guwahati Airport mynta ka sngi ha ka por 2:45 noh phai sngi ha kad liengsuin Guwahati bad mar ia poi ha kad liengsuin Guwahati,  la rah  ban pynrung shuwa ia ka met u Archbishop ha Guwahati Provincial House.
Na Guwahati yn pynrung shuwa ha ki lai tylli ki parish jong ka Ribhoi District  Byrnihat Parish, ha Nongpoh parish, Umsning Parish bad hadien kane kin sa  rah pat ha  Mawlai Parish.
Ia ka met u Archbishop Most Rev Dominic Jala  mynta ka miet, kin buh ha ing kmie jong U  ha  Mawlai Phudmuri baroh shimiet.
Ha ka 21 tarik u Risaw 2019  haduh ka sngi leit ontep kata ha ka 23tarik u Risaw 2019, yn buh ia ka met ha ingmane bah Mary help Christian ha Laitumkhrah na ka bynta ban ai burom khaduh ki paidriewngeit baroh.
Shillong: U bah Prestone Tyngsong u ba long u   Symbud myntri rangbah ka jylla u la iathuh ba shuwa ban pynbna ilekshon sha ka iing dorbar thawain ha ka jylla ka sorkar u Dr Mukul Sangma kala dep sanction haduh T.
300 klur tyngka ban shna ia ki surok khlem da don pisa.
Haba kren ha ki lad pathai khubor u bah Prestone  u la ong ban kynnoh ba kane ka sorkar kaba mynta ba kam shem la siew ia ki bill jong ki kontraktor ka long kaba bakla, kane ka sorkar ka la ialeh ban siew  man la ka lai bnai ha ka dur jong ki running bill ia ki kontraktor.
La iathuh ba ka jingsah pisa ka PWD ha ki kontraktor ka la kot sha ka T.
800 klur tyngka kynthup ia kaba la mang, ka ba la ai da u Dr Mukul ha ka por jinglong Myntri Rangbah ka jong u shibnai shuwa ka ilekshon kaba la kot sha ka T.
300 klur tyngka.
Ia kane ka rukom mang pisa, la tip kum ka ‘Bank of Sanction’ ha kaba la pyntrei ia ki jingtrei khlem pisa ha kaba kane ka sorkar kaba mynta ka dang ia leh ban siew bad ban pynkhuid ia ki bill jong ki kontrator kaba la kot sha ka T.
800 klur baroh.
“Ban kynnoh tang ia kane ka sorkar kaba mynta ka long ka bym don nongrim namar kum kine ki jingsah ki bill jong ki kontraktor ki juh sah na kawei ka sorkar sha kawei pat ia kaba ka sorkar ka hap ban siew ia kaei kaba ki kontraktor kila pyntrei" u la ong.
Wad paralok 25 haduh 29 kynthei nakano kano ka jakaai number jongphi.
Shillong: Ka kali kamai local taksi, ka la kem ding mynta ka janmiet ha Rhino.
Katei ka kali ka don ia ka number ML 05 E 2824.
Ka khubor pulit ka iathuh ba ka jingkem ding, ka dei na ka daw jong katei hi ka kali bad kam dei ba la don mano mano ba thang ne leh dusmon.
La iathuh shuh shuh, ba ym don ba mynsaw mano mano ruh na katei ka jingjia, tangba ka kali te ka la julor shaba palat.
Ki la don ki kali pynlip ding, kiba leit ban pynlip ia ka ding kaba klang, hynrei, la sngewthuh ba ka shim por ban pynlip ia ka ding, kaba la bam duh ia ka kali baroh kawei.
Kong Linda KongwangKa pla kot ka dei ka pla ha kaba ki khynnah ki ju thep iaki kot ki sla, ki let ki khulom, ki kopi, ki tiphin bam bad kiwei kiwei de.
Ka dei ka shlem saindur iaka jingim bad ka jinglong jong manla u wei pa u wei u khynnah la u dei u ba duk ne riewspah, u ba bieij ne ba stad, ka pla kot ka dei kaba u hap ban kit ban bah naduh dang khynnah.
Namar kat kum ki nonghikai lem bad ki kmie ki kpa ki dei ban pyrkhat na ka bynta ki khynnah kumno ban iarap bad pynsting ia ki ban lait na ka jing bankhia palat ka pla skul ne naka jing shitom kaba lah ban ktah shikatdei ia ki khamtam haki snem ki rta ban dang wan.
Hato ka pla kot ki khun ka khia palat? Hangne phin shem kumno kaia tyngkhuh bad ka jingkoit jingkhiah jong ki khun.
Hato phi ju khmih bniah iaki khynnah kiba iaid pyndem naka jingkhia ka pla skul? Hato phi ju pynleit jingmut iaka jingkhia palat ka pla skul ki khun jongphi? Ka jingkhia palat ka pla kot kalong kumba shim ne pdiang ialade iaka jingmynsaw kaba lah ban ktah shi katdei eh ia ki khynnah.
Katkum ka jingshem haki jaka pule bapher bapher, ban rah iaki bek skul kiba khia man la ka por, ka ktah shibun ia u budlum bad ka met ba shadien baroh kawei jong u khynnah bad ka lah ban don ka jingshah ktah ka ban beh slem ne baroh shirta.
Kat kum ka jing wad bniah naki jing pule bad naki khynnah skul bapher bapher ki iathuh ba la bthah iaki ban wan rah baroh ki kot ki sla sha skul bad lada ki klet ban rah wat tang kawei ka subjek ruh, ki nonghikai kin sa pynshitom ne pynsaja ne wat ban pynieng shabar jongka klas ruh (punishment).
Kane ka jingthoh ka kdew shai kumno ki khynnah ki shah ktah na ki jingkhia palat ki skul bek bad ka ei ka lad ka lynti ban iarap ia ki?.
Ka sorkar India, ka kyntait ia ka lama kaba kyrpang bad ka riti synshar kaba kyrpang na bynta ka Nagaland, kumba la dawa da ka  NSCN-IM bad la ong shuh shuh ba ka jingiakren iasuk bad ka NSCN-IM ha ka syrngiew jong ki ktang suloi, ka long ka bym lah satia ba pdiang.
U nongkren jong ka sorkar India, uba dei ruh U Lat ka Nagaland, u pynpaw ba ka sorkar India, ka kwah ban pynkut noh kloi, ia kane ka jing ia kynad kaba la neh da ki phew phew snem hapdeng ka sorkar India bad ka kynhun NSCN (IM).
U Ravi, u ong ba ki mat jingiakren kiba dei ban poi sha ka rai kaba skhem, ki la biang lut nadong shadong, na ka bynta ban ia soi noh hapdeng baroh ki kynhun.
“Hynrei ha kaba kum kane ka por, ka  NSCN-IM, ka pyrshang da ki lad ki lynti jongka ban nang pyndier por ia kane soskular, da kaba ki rah ia ka mat jong ka lama ba kyrpang ia ka Nagaland bad kumjuh ia ka riti synshar ri, wat haba ki la tip shai ia ka jingthmu jong ka sorkar India" ong ka kyrwoh na U Ravi.
Lah ban pynkynmaw ba ka sorkar India, ha ka jingialam jong U Narendra Modi, ki kren shai ba ki shim ba ka dei ban don tang kawei ka lama bad kawei ka riti synshar, ha baroh kawei ka Ri India.
Ka jing ia soi halor ka jingsdang ka jingiakren, la ia soi ha ka 3tarik Nailar 2015, da U General Secretary, ka  NSCN-IM, U Thuingaleng Muivah bad u nongmihkhmat ka sorkar India, U  Ravi ha ka jing sakhi jong U Narendra Modi, myntri rangbahduh.
New Delhi: Ki shipai India, ki la ther tyngeh mynta ka sngi, ia ki ktem lehnoh, kiba don ha  Pakistan-occupied Kashmir, ha ki bynta jong ka  Tangdhar Sector.
Ha katei ka jinghiar thma, ki la don hynriew ngut ki shipai Pakistan, kiba la iap bad sa ki phew ngut kiwei pat ki lehnoh, ong ka khubor.
Ki shipai India, ki pyndonkam da ki tup ki man ban ia siat ha ki saw tylli ki ktem jong ki ehrang  ha Neelam Valley (PoK), ha kaba ki ju rieh tngen ki ehrang jong ka  Lashkar-e-Taiba bad ka Hizbul Mujahideen.
Ki shipai ki leit thew ia ki ktem kiba don ha  Jura, Athmuqam bad ha Kundalsahi bad ka daw, ka long hadien ba ka India, ka ioh khubor, ba ki don bun bah ki ehrang kiba trei kam na katei ka jaka.
Shillong: Ka met jong U Archbishop Dominic Jala, ka la wan poi ha kad liengsuin ha Guwahati, mynta ka nohsngi.
La synrang lang da U Conrad K Sangma, Myntri rangbah ka Jylla, ki myntri jong ka sorkar Jylla, ki MLA, MDC lem bad kiba ha iing ha sem kiba pdiang burom ia ka met jong U Archbishop Jala.
Ka jing wan poi ka met jong U Archbishop, ka dei hadien 8 sngi kynthih, ba ula khlad ha ka jing tyngkhuh kali ha Colusa County, Oakland, California.
Na ka liang jong  ka Bataw Students Challenger FC ngi dap da ka mynsiem ba sngewsih ban iohi ha ka kot Khubor, ba ngi kyrshan iaka Star Cement ban buh iaka par ha Brichyrnot.
Naka liang jong ngi, ngi pyrshah jur iakane ka jingthmu jong ka Star Cement ban buh iakane ka par namarba kan pynjot iaka mei mariang bad ruh iaka hok long trai ki khun hynniewtrep.
Te kumta ngi kyrpad iaki briew kiba shim kabu iaka kyrteng jongka Club ba kin sangeh shisyndon ban pyndonkam bakla iaka kyrteng jong ka Club namar ka long pyrshah iaka ain.
Kane ka long ka jingpyntip na nga u President ka Bataw Students Challenger FC.
Shillong: U Myntri uba khmih ïa ki kam ri dohkha (fisheries) hapoh ka Jylla, u bah Coming One Ymbon ha ka taïew kaba ladep u la leit sha ki artylli ki Jylla kiba khlain ban pynmih Dohkha hapoh ka Ri India, Andhra Pradesh bad Telangana ban pynthikna ba ki dohkha kiba shalan sha Meghalaya kim dei kiba la injek dawai kum ka formalin lane ammonia.
Ha ka jingleit ka jong u sha kitei ki Jylla, u bah Coming u la leit jurip ruh ïa kiba bun ki jaka, kiba kynthup ïa ki jaka ri dohkha, ki wah, ki pung, ki jaka kiba song ïa ki dohkha bad ki jaka kiba pynïaid ïew ïa ki dohkha.
Ïa u bah Coming la synran ruh da ka Director ka fisheries, ka kong Aiti Mawlong, arngut ki Assistant Director bah A.
Jyrwa, kong D.
Lyngdoh bad ka Fisheries Officer kong M.
Khongjliw.
Katkum ka kyrwoh, ha kane ka jingleit sha kitei ki Jylla, u bah Coming u la ïakynduh ruh ïa ki ophisar rangbah ka tnat Fisheries jong kitei ki Jylla ha kaba u la kyrpad ba kin shalan da ki Dohkha kiba bha sha ka Jylla Meghalaya.
Ha ka jingkren jong u sha ki ophisar kiba ha Andhra Pradesh, u la bthah ruh ïa ki ophisar ba kidei ban da peit bniah shuwa ïa ki dohkha hashuwa ban shalan bad ruh ban phah ïa ka syrnod kaba pyni ba kidei ki dohkha ki bym don dawai.
Na ka liang u bah Coming u la ong, ha ki ophisar ka Andhra ba lada ka don ka jingkhang thied dohkha Andhra, ka jingduhnong kam dei ïa ka Meghalaya hynrei ïa ka jylla jong ki.
Ha kawei ka liang, ki ophisar na ka Jylla Andhra Pradesh hapoh ka jingïalam jong u Deputy Director of Fisheries, u Yakub Basha ki la mynjur ïa ban pynlong ïa jingpeit bniah bad ban peit pyrman ruh ïoh ka don ka jingleh thok haryngkat ruh ban pynsngewthuh ïa ki nongshalan Dohkha halor katei ka phang.
U Yakub u la pyntip ba ka sorkar Andhra Pradesh ka ladep ban thung ïa ka task force committee bad ka Multi Disciplinary Departmental Teams (MDDT) kaba kynthup ïa ki ophisar na ka tnat drugs, food safety, fisheries bad revenue ban pynlong ïa ka jingjurip bad ruh ki la buh ïa kawei ka Quality Control Labs na ka bynta ban tes Formalin bad Antibiotic ha manla ki distrik.
U bah Coming haba kren sha ki lad pathai, u la ong ba kawei ruh ka mat kaba kongsan jong ka jingleit jong u kadei ban pan jingkyrshan na kitei ki jylla ba kin ïarap ïa ka Meghalaya ha kaba ïadei kumno ban pynmih Dohkha.
U la ong ruh ba ka sorkar Jylla ka thrang shisha ban saiñdur thymmai ïa ka tnat Fisheries khamtam ha kaba ïadei bad ka jingthmu jong ka ban pynmih la ki jong ki dohkha bad ban lah noh ban die ha manla ki ïew.
Nalorkata, u ong ruh ba u kwah ba ka Fisheries kan dei kawei na ki tnat kaba lah ban  ai kam ai jam, pynmih jingïoh ïa ki nongrep bad ruh ban kyrshan ïa ka sorkar jylla ha ka ïoh ka kot.
Ki nonghikai, ha Karnataka, ki don mynta da kawei ka buit ban khanglad na ka jing peit kot tuh jong ki samla pule ha ka por eksamin bad kata ka long ban shu tap ia ki khlieh jongki, da ki synduk bad katei ka long ba kin nym ioh lad ban peit kynriang shuh shadiang shamon, hynrei ba kin pynleit jingmut beit ia ka jingthoh lajong.
Kitei ki synduk, ki dei kiba la tar tang ia ka bynta kaba shakhmat, katba ia ki bynta kiba sha kynriang la tap lut khoit.
Ka jingjia, ka dei ha ka sngi thohdieng, ha   Bhagat Pre-University College ha  Haveri, ha kaba ki samla pule, ki tap ia la ki khlieh da kitei ki synduk kot ha ki kamra eksamin jongki.
Ka tnat pule puthi, ka la pan jingshai na katei ka kolej, hadien ba ka dur ka la saphriang ha ki social media.
Ki bor pyniaid jong ka kolej, ki iathuh ba ka dei tang katei ka lynti, kaba lah ban khang ia ka jingpeit kot tuh jong ki samla pule, namar mynshwa, ka la ju don bha ka jingpeit tuh ha ki eksamin bapher.
Ka Bhagat Pre-University College ha Haveri, ka thmu ruh ban pyntrei kam bha bad ban kham pynwandur ia katei ka buit thaw synduk lane ban tap khlieh ia ki samla pule ha ki por eksamin jongki.
Ki aktor ba pawnam ka bollywood, ba kynthup ia U  Shahrukh Khan bad U Aamir Khan, ki ai jingiaroh ia U Narendra Modi, myntri rangbahduh, ba u iakynduh bad ki nongak phlim, na ka bynta ban pynrung ia ka jingmut jong U Mahatma Gandhi, ha ki phlim ruh.
U Modi, u iakynduh bad ki khlur ak phlim, hynnin ka sngi, da ka jingthmu ban rakhe pyn don burom ia ka sngi kha ba 150 jong U Mahatma Gandhi.
La shim bynta ha katei ka jing ia syllok da ki dkhot jong ka  Indian film and entertainment industry ba kynthup ia U  Aamir Khan, U Shahrukh Khan, U Rajkumar Hirani, ka Kangana Ranaut, U Anand L Rai, U SP Balasubrahmanyam, ka Sonam Kapoor, U Jackie Shroff, U Sonu Nigam, ka Ekta Kapoor nalor kiwei pat.
Haba kren ha ka jingialang, kaba la pynlong ha New Delhi, U Modi, u ong ba  ka kynhun ki nongpynmih phlim, ka la leh ia shibun ki kam radbah ha kaba  pyni ia ki kam radbah jong U Mahatma Ganddhi bad u pynpaw ia ka jingsngew donkam ban nang pynkhraw shuh shuh, ha kane ka jingrakhe ia ka lyngkhuh ba 150 snem jong U Mahatma Gandhi.
Shillong: Myn hynnin ka sngi ka United Hynniewtrep Movement, East Jaintia Hills Districts, ka la mih shakhmat ryngkat ki paid nongshong shnong jong ka Elaka Narpuh naduh ka por 7 baje mynstep ban khang lynti bad ban pyrshah ia ka Star Cement ltd ban pynlong ia ka jingialang paidbah ha Bri Chyrnot, namar ba kane ka jingthmu jong kane ka kompeni, ka long ban pyniar iaka jingtih mawshun ha kane ka jaka.
Khlem pynslem kane ka seng hapoh ka jingialam jong u President ka District u bah Yoomiki Kyndait, ki la leit mar mar ban iakynduh ia u DC ha ka 27tarik Nailur 2019 ban buh daka jingujor pyrshah iakane ka jingthmu jong kane ka company.
Ka jingpyrshah jong ka seng ia kane ka kompeni, ka dei hadien ba ki Hynriew shnong jong ka Elaka Narpuh ki la pyrshah jur ia kane ka jingthmu jong kane ka company bad kum ka seng hi baroh kawei kaba don ka jing kitkhlieh iaka im lang sah lang kam lah ban shu shong kli kti ka la mih lang sha khmat ban pyrshah lang, namar ba ha kane ka jaka ka don ruh ka jaka ri mrad bad lada ai lad ia kane ka company ban tih ia u mawshun kan sa ktah ia kane ka jaka ri mrad bad kumjuh ruh kan ktah  ia ki doh um doh wah kiba don ha ka wah Lukha bad kin sa duh jait lut baroh.
Shillong: U President jong ka ri India u Ram Nath Kovind un wan ha ka Skul bah jong ka Jylla ha North-Eastern Hill University (NEHU)na ka bynta ka program XXVI Convocation ka ban long ha ka  4tarik u Naiwieng 2019.
Ha kane ka sngi U President jong ka Ri un long ruh kum u kongsan ha kane ka program ka ban sdang naduh ka por 10.
30 baje mynstep haduh  11.
30 baje mynstep.
Shillong: Ka KSU kum shi bynta ban pynpaw ia ka jingpyrshah halor ka jingpynkylla noh ia ka CAU Kyrdemkulai sha ka CoA da ka sorkar pdeng ka pynlong ia ka jingshong kyllain myngngor ha khmat kane ka skulbah ha Kyrdemkulai.
Kane ka jingiakhih ka long kum shi bynta ban pynsngew ha ka sorkar India ba lyngba ka jingwan ioh kjat u VC ka CAU Imphal ha kane ka skulbah mynta ka sngi ka pyni ba ka sorkar ka sngap mynthi halor ka jingdawa ka seng ban ai noh da ka CAU ba pura ia ka jylla kumba la kular ha u 2010.
Shuh shuh ka jingwan iuhkjat u VC ka CAU Imphal ha kane ka skul bah ka pyni ba tad haduh mynta ka sorkar India, khamtam ka Ministry of Agriculture, kim pat leh eiei ban pynurlong ia ka juban lak ba ki la khlei ha u 2010.
La sngewthuh ba katei ka jingshong kyllain myngngor, ka dei kum ka dak jong ka jing pyrshah ia ka jingwan u Vice chancellor ka Central Agricultural  University Imphal, namar ba u don ia ka jingthmu ban pynioh biang ia ka jaka kaba 200 acre tam ba lah mang na ka bynta ka Central Agricultural University ha Ribhoi District.
U nongialam ka Shiv Sena, ula tyrwa ia ka khusnam, kaba T.
1klur ban ioh khrai khlieh ia ki lai ngut ki briew, kiba la shah kem, halor ka jing kynnoh ba ki pyniap ia U  Kamlesh Tiwari ha Lucknow.
“Nga shim ba kam donkam ia kano kano ka ain ban bud ia kito kiba pyniap ia U Kamlesh Tiwari.
Ki dei ban shah khrai khlieh ha kajuh ka rukom, ba ki leh ia U Tiwari.
Kumta ma nga U Arun Pathak, nga tyrwa ia ka khusnam kaba T.
1 klur ia kino kino, kiba lah ban khrai khlieh ia kito kiba pyniap ia U Tiwari.
Ngan sa siew ia katei ka pisa sha kiba ha iing jongki" ong u nongialam Shiv Sena, ha ka  jingpyni video.
La ong ba ka jingshah pyniap jong U Tiwari, ka long namar ba u kren ia ki hindu bad katei ka jing shah pyniap jongu, ka pyni ba kino kino kiba kren ia ki hindu, kin shah pyniap.
“Ngin nym shah ba kane kan jia ha India" ong U Pathak.
U Tiwari, u dei u nongialam ka  Hindu Samaj Party, ula shah siat iap ha ka sngi thohdieng ha Lucknow.
U dei u nongialam barim jong ka  Hindu Mahasabha bad u dei uba don bynta lang ruh ha ka jingialeh mukotduma halor ka jing ia kajia ha  Ayodhya, kaba dang iaid mynta ha  Supreme Court.
Ki lad khubor ki iathuh ba ki lai ngut kiba la shah kem ki long U  Maulana Mohsin Sheikh (24), U Khurshid Ahmed Pathan (23) bad U Faizan (21) bad kitei ki la pyniap namar ki jingkren jongu ha u snem 2015.
Shillong: Ka kynhun jong ki shipai suin Eastern Air Command mynta ka sngi ka la pynlong ia ka “Air Fest’ ha Hynniewmer Upper Shillong, kum shibynta ban rakhe ia ka  Diamond Jubilee jong kane ka tnad shipai suin ha ka ba ka la pyni nam ia ki liengsuin bad kum juh ia ki helicopter.
Ka Air Fest,  ka dei ka sien kaba nyngkong eh ha ka ba la pyninam ha kane ka dong shatei lam mih ngi jong ka Ri India, ha Shillong ia ki helicopter “Sarang" kiba la pynhun ia ki hajar ngut ki paidbah kiba la poi sha katei ka jaka ban peitkai ia ki.
Na ka liang jong ki shipai suin  mynta ka sngi ki la iathuh ba ka long ka sien kaba nyngkong ban pyninam ia ki helicopter Sarang ha North East, bad ka dei ruh ka sien kaba nyngkong na ka bynta kine ki shipai suin ruh ban pynher ia ki ha ki jaka kiba jrong kum ha Shillong.
Nalor kitei ki Helicopter Sarang, la pynher ruh ia ki liengsuin ia pom ki Su-30 MKI multi-role fighter aircratt kiba don ha ktem shipai suin ha Chabua jong ka jylla Assam, la pyni ruh ba kumno la pyndonkam ia ka Mi-17 da ki shipai commando.
Ha ka jingwad jingtip, ha i por iba lyngkot, la ïoh ban lum lang katto katne ki jingtip halor jong u Archbishop Dominic Jala, u Nongsharai Balang uba jar jar bad u Khraw pyrkhat u bym ju bun ktien.
U Nongsharai Balang uba minot thop ha kaba leh ïa kiei kiei kiba bha tam na ka bynta ka Balang Katholik; u Khraw pyrkhat uba la kyntiew ïa la ka Jaitbynriew ha ka pyrkhat ka pyrdaiñ bad khamtam eh uba kloi ban leh kiei kiei kiba bha na ka bynta ki samla bad kito kiba donkam ïa jingai mynsiem jong u lyngba ka jingïaphylliew jingmut bad ka sneng ka kraw.
Na ki kot ki sla kiba la buh la shem ba ïa u Archbishop Dominic Jala, la kha ha ka 12 tarik u ‘Naitung, 1951 ha Mawlai Phudmuri.
U dei u khun shynrang uba lai jong Babu Marius Leiñ Kharumnuid bad i Kong Maria Hina Jala Kharbhih (kiba la bam kwai ha dwar u Blei).
Kum u khynnah u dei uba sngewtynnat ban pynlut por ha la ïing ryngkat bad la ki kmie ki kpa ban ïarap kam ïa ki bad ruh ban pynlut por ha kaba pule ki kot kiba ai jingtip.
Nga nud ban ong ba u Archbishop Dominic Jala u long uba donbok bha ban ïoh u kpa kum u Babu Leiñ, uba la long u nonghikai ha Sacred Heart Boys’ L.
P School bad ruh u Katekis jong ka Mawlai Parish naduh u ‘Naiwieng 1952.
Une u rangbah u la long u nonghikai uba ‘riewblei, uba nang bha ban pynsngewthuh ïa ki khynnah, uba u nang bha ban biria dei por bad uba sngewthuh ïa ki khynnah.
I Kong Maria Hina Jala Kharbhih pat i dei ka longkmie kaba ‘riewblei, kaba jai jai bad kaba bat ïa ka kyrdan longkmie ryngkat bad ka maiñ kaba pynphuh pynphieng ïa ka.
Kumta, ha u Archbishop Dominic Jala, lah ban ïohi ïa ka sap hikai, ka sap biria dei por bad ka jingsngewthuh ïa ki briew khamtam ki samla kiba u la ïoh na la u kpa; ka jinglong rangbah bad ka maiñ kaba pynphuh pynphieng ïa u kaba u la ïoh na la ka kmie.
Nalor kitei, u la ïoh ruh na ki ka jinghikai ban pynlut por ha ka jingdwai bad ka jingshakri ïa u Blei bad ïa la ki para briew.
Kum u khynnah, u Archbishop Dominic Jala, u la sdang ka jingshong skul ha Sacred Heart Girls’ School kata haduh class I.
U la kynriah sha Sacred Heart Boys’ L.
P.
School na ka bynta ka klas II ha ka por ba long Headmaster u Phadar Albert Correngia.
I Kong Gladys Margareth Warlarpih (89 snem ka rta) iba la hikai ïa u ha klas III i ong kumne, “u dei u khynnah uba stad, uba minot, uba tipsngi bad uba jai jai.
" Kiwei ki nonghikai kiba la ïoh ban hikai ïa u ki long, i Kong Helo Pariat bad i Kong Christina Sun (kiba la bam kwai ha dwar u Blei).
Ka jingïakynduh bad ki ‘Riewniam na Sacred Theological College, Mawlai ha kata kaba la tip kum ka “oratory" ka la phrung ha u Archbishop Dominic Jala ha ka por ba u dang khynnah ban thrang ban long u ‘Riewniam.
Na Sacred Heart Boys’ u la leit sha Don Bosco Technical School, Laitumkhrah ban pule ïa ka klas V.
Haba la plie ïa ka Savio Juniorate ha Mawlai ha ka snem 1961-62, u la leit rung ban pule hangta bad la pynkiew ar klas kata sha ka klas VII.
I Kong Celina Jala Kharbhih iba ju ïaleit skul lang bad u haba ki dang rit, i ong, “Ka jingstad bad ka jingminot jong i ka la pynlong ba in ïoh kiew ar klas shi snem".
Ha Savio Juniorate, u la pyntbit ïa lade ha ka jingpule ban pynkhreh ban long u ‘Riewniam jong ka Jingïasyllok Salesian u Don Bosco; u la pyntbit ruh ha ka jingpule ïa ki sobjek kiba pher bad ha kiwei kiwei ki phang kum ha ka trei ka ktah bad ruh ha ka put ka tem.
U la pyntbit shuh shuh ha ka jingpule ban pynkhreh ban long u ‘Riewniam ha Sunny Side Upper Shillong bad u la shim ïa ka jingsmai kum u ‘Riewniam ha ka 24 tarik u Jymmang, 1969.
Na Sunny Side u la leit ban pule Bachelor of Philosophy bad Bachelor of Arts sha Salesian College Sonada, Darjeeling.
U la pyndep ïa ka B.
A.
Honours ha ka English literature bad u la ïoh khur ruh ïa ka Takma Ksiar ha kata ka sobjek bad hadien pat u la pyndep sa ïa ka M.
A.
, na Pune University.
