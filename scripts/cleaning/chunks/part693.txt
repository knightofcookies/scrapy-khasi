Katba u Heinrich Klaasen u la tied 47 run na ki 48 bol (4x6s & 2x4s).
U Mitchell Starc lem bad u kapten u Pat Cummins ki la khur mar 3 wiket, katba ïa ki ar wiket la khur da u Josh Hazlewood bad u Travis Head.
Kumba ka paw ka Australia ka la shem jingeh ban kamai run na ka daw ka jingïalehkai bha ki nongka-wang bol ka South Africa, hynrei ha kaba kut ka la lah ban kynjoh sha ka thong da kaba kamai 215 run ha ki 47.
2 over.
Lyngba ka jingjop, ka Australia kan pynkhreh ban ïaknieh ïa ka nam lahduh pyrshah ïa ka India ha ka sngi U Blei ha Narendra Modi Stadium kaba ha Gujarat.
Ka kynhun ïalehkai Under-19 jong ka Shillong Lajong FC ka la jam sha ka final ha ka Oil-DFA All India Level Under-19 Inter-Academy Invitational Football Tournament 2023 hadien ba lah pynliem ïa ka Classic FA na Imphal da 1-0 kol.
Kane ka shi kol ka la wan urlong lyngba u Rimankhraw Kharumnuid na ka bynta ban pynlong ïa kane ka kynhun ïalehkai ka nongbah ban jam sha katei ka kyrdan.
Ha kane ka jingïakhun u Badondor Marbaniang u la ïohpdiang ïa ka khusnam Man of the Match.
Lyngba kane ka nam jop ka Lajong kan pynkhreh ban ïaknieh ïa ka nam lahduh pyrshah ïa ka kynhun ka ban khur jingjop ha ka semi final kaba ar hapdeng ka SAI, Manipur bad ka Siniolchu FC kaba na Sikkim.
Ïa kane ka jingïakhun final yn pynlong ha ka lah sngi U Blei (20 tarik) ha ka por 7 baje janmiet ha Duliajan, Assam.
Kum ban shu pynkynmaw ha ka semi final, ka Lajong ka la lah ban pynliem ïa ka SAIL, Bokaro da 4-0 kol.
U Deibormame Tongper u la khur ïa ka hat-trick hadien ba u la ïoh ban thep lai kol, katba ïa ka shi kol la thep da u Nakul Ajay.
U Bah Embhahlang Shadap uba long u nongpynïaid ïa ka jaka pynïeng thuk-thuk naduh Motphran shaduh Bimola hadien ba u la ïohi ïa ka jingjyllei ki kam sniew khamtam ka jingshah kem jong ki nongdie drok hajan ka jaka pynïeng ar shaka ha Bimola kaba la pynïaid da ma u, u la ong ba katei ka jaka ka long kaba jur bha ka jingjyllei ki kam sniew naduh mynshwa kata hashwa ba un shimti ïa ka kam ban pynïaid ïa katei ka jaka pynïeng jong ki thuk-thuk ar shaka.
Ha kaba ïadei bad ka jingshah kem jong kawei ka briew kaba la paw ha ki dur khih ba ka dang bunkam ban pynïaid ïew ïa u drok, u Bah Embhahlang u la ong ba katei ka kynthei kaba la shah kem noh ha ki bor pulit, ka dei kaba la dep ban shah thap teng ha u mynshwa namar ba ka la wan ban die drok ha kitei ki jaka.
“Kaba sngewsih eh ka long ba naduh bym don shuh kane ka jingpynïeng thuk-thuk, ka jingshngaiñ ruh kam don shuh re hangne ki thaiñ", la ong u Bah Embhahlang.
U Bah Embhahlang u la ïathuh ba kiba bun ki nongshong dukan ha kitei ki thaiñ baroh, ki por ba la leit ki ju khang dukan 8:30 ne 9.
00 baje eiei mynmiet hynrei mynta pat ki la khang kumba 7.
30 eiei namar ba kam long shngaiñ shuh ïa ki ba kin ïaid kin ïeng lyngba katei ka jaka namar ba bun eh kiba leh ïa ki kam sniew bapher bapher khamtam ka jingjyllei jong u drok ha kitei ki thaiñ.
U Bah Embhalang uba la shah pynsangeh ban pynïaid ïa ka kam jong u ban buh bad pynïaid ïa katei ka jaka pynïeng ïa ki thuk-thuk ar shaka ha katei ka jaka, u la ong ba ka jingpynsangeh kynsan jong ka Deputy Commissioner (DC) East Khasi Hills District, ka la ktah ïa ki paidbah kiba leit ba wan da ki ar shaka namar haba ki leit donkam, ki ju buh ïa ki ar shaka jong ki ha kine ki jaka pynïeng kali.
Ym tang katta, ka la ktah ruh ïa ka kamai kajih jong u bad ïa ki nongtrei hynrei wat la katta ruh ka jingbym shah shuh jong ka DC ban pyndonkam ïa katei ka jaka pynïeng ïa ki thuk-thuk ar shaka, ka la wanrah pynban ïa ka jingbym shngaiñ shuh ha ka leit ka wan jong ki paidbah mynmiet-mynïong bad ruh ka jingjyllei ki kam sniew khamtam ka jingïadie bad dih drok.
“Nga mynta nga la hap shu shong kumne khlem kam khlem jam bad ka jingphah sumar ïa u khun ruh, ngam don pisa shuh re", la ong u Bah Embhahlang.
Kumta na ka liang jong u Bah Embhah u la kyrpad ïa ka DC ba kan ailad biang ban pyndonkam ïa katei ka jaka pynïeng ïa ki thuk-thuk ar shaka khnang ba kan long ka jaka kaba shngaiñ ïa ka leit ka wan jong kiba bun balang.
“Nga kyrpad rit hakhmat ka DC ba wat long ka mawdohnud hynrei pyrkhat lem ïa ngi ki barit baria khamtam mangi kiba im jakpoh hangne.
Lada phi don ka mynsiem, phi dei ban wan khmih shwa keiñ dalade ïa kane ka jaka pynïeng thuk thuk hashwa ba phin khang," la ong u Bah Embhahlang.
Ka kynhun ki rangïalehkai U-19 ka Jylla kan pynkhreh ïa ka jingïakhun kaba nyngkong ha la ïing pyrshah ïa ka Mizoram ha ka lympung ïalehkai Cooch Behar Trophy.
Kane ka jingïakhun kan sdang naduh ka por 8:30 mynstep ha madan ïalehkai jong ka Megha-laya Cricket Association Ground kaba ha Polo bad la pdiang sngewbha ïa ki peitkai sha kane ka lympung.
Kane ka long ka jingïalehkai kaba nyngkong jong kane ka aïom (2023-24) ban pynlong da ka BCCI mynta u snem ha kane ka nongbah.
Ha kane ka lympung ka Meghalaya kan pynkhreh ban ïalehkai haduh san sien pyrshah ïa ki kynhun ïalehkai ka thaiñ shatei lammihngi.
Nalor ka Mizoram, ka Meghalaya kan pynkhreh ruh ïa ki jingïalehkai ha la ïing pyrshah ïa ka Nagaland (naduh 24 tarik u Naiwieng) bad Manipur (naduh 15 tarik u Nohprah).
Kiwei pat ki ar tylli ki jingïakhun ki ban long shabar na la ïing kin long pyrshah ïa ka Sikkim bad ïa ka Arunachal Pradesh.
Ka Sailung Ïalong ka la pynjem khnap ïa ka Shangpung Lumiawmushai da 5-0 kol ha ka lympung ïalehkai Super Division Football Tournament na ka bynta U Kiang Nangbah Memorial Trophy 2023 ba la pynïaid da ka West Jaiñtia District Sports Association (WJDSA).
U Mebakynsai Pale u la ïoh ban thep ar kol ha kane ka jingïalehkai kaba long ha ka sngi Palei ha Kiang Nangbah Stadium kaba ha Ladthadlaboh, Jowai na ka bynta ban pynlong ïa ktei ka kynhun ban khur ïa ki lai point.
Ha kane ka jingïakhun baroh ar ki kynhun ki la pyrshang ban ïakhun tyngeh naduh kaba sdang ha kaba ki la pyrshang ban ïoh thep kol, hynrei kim shym la lah ban pynurlong.
Hashwa ban kut ka jingïalehkai jong ka kylla step, ka Sailung Ïalong ka la ïoh ban pynkhih jar nyngkong eh lyngba u Mebakynsai Pale ha ka minit kaba 40.
Kane ka kynhun ka la pynbud biang ïa ka kol kaba ar lyngba u Sandeep Siangshai ha ka minit kaba 45+1 na ka bynta ban tam 2-0 kol ha ka kylla step.
Hadien katto katne por ba la bteng ïa ka jingiakhun jong ka kylla miet u Mebakynsai u la thep biang ïa ka kol kaba ar ka jong u ha ka minit kaba 57.
Ka Sailung Ïalong ka la ïoh ei shi kol na ka daw ka jingbakla thep hi u rangïalehkai ka liang pyrshah u Heibormi Sungoh haka minit kaba 80.
Hashwa ban wai ka Sailung Ïalong ka la thep ïa ka kol kaba khatduh lyngba u Soniroi Suchiang ha ka minit kaba 88 na ka bynta ban khur syndon ïa ka jingjop.
Kane ka lympung kan bteng biang ha ka 20 tarik ha kaba ka jingïakhun kan long hapdeng ka Mynthong pyrshah ïa ka Niaw Wasa United ha ka por 1:30 nohphai sngi.
Ki ar kol ba la thep da u Shankupar Kharbyngar ki la biang pura ïa ka Nongkrem SC ban khur ïa ka jingjop kaba ar ha ka Second Division Football League 2023 ba la pynïaid da ka Shillong Sports Association.
Kane ka wan urlong  hadien ba ka lah pynliem noh ïa ka Jongksha SC da 3-2 kol ha ka sngi Palei.
Ha kane ka jingïakhun jong ka Group-A kaba la long ha 1st Ground SSA Stadium kaba ha Polo, baroh ar tylli ki kynhun ki la pyrshang ban ïakhun tyngeh naduh kaba sdang, hynrei kim shym la lah ban thep kol.
Kane ka jingïai pyrshang ka la pynlong ïa ka Jongksha ban ïoh pynkhih jar nyngkong eh hashwa ban kut ka jingïalehkai jong ka kylla step lyngba u Jorboklang khongsngi ha ka minit kaba 45.
Hadien katto katne por ba la bteng ïa ka jingïakhun jong ka kylla miet, ki rangïalehkai ka Nongkrem ki la pyrshang ban ïakhun tyngeh bad dei ha ka minit kaba 60 ba ka la lah ban pynphai kylla shi kol lyngba u Iumeda Mawroh.
Hadien khyndai minit ka Jongksha ka la ïoh ban thep ïa ka kol kaba ar lyngba u Babiang Umsong na ka bynta ban tam da 2-1 kol.
Watla ka Nongkrem ka la shah thep kol, hynrei kam shym la duh mynsiem bad ka la lah ban pynphai kylla ar kol lyngba u Shankupar Kharbyngar ha ka minit kaba 85 & 90+3 na ka bynta ban khur syndon ïa ka jingjop bad ban kamai 6 point na ki ar sien ïakhun jong katei ka group.
Haba phai sha kawei pat ka jingïakhun kaba la long kham hashwa hapdeng ka Sohryngkham SC bad ka Laitlyngkot SC ki la ïasam mar shi point hadien ba ki la ïakhaid mar 1-1 kol.
Kane ka shi kol jong ka Sohryngkham la ïarap pynthep da u rangïalehkai ka Laitlyngkot u Shanker Kshiar ha ka minit kaba 17, hynrei une u rangïalehkai u la ïoh ban pynphai kylla ha ka minit kaba 71 na ka bynta ban ïakhaid mar shi kol.
Ka jingialehkai ha ka sngi Thohdieng kan long hapdeng ka Pohkseh SC pyrshah ia ka Umphrup SC ha ka por 11:30 mynstep, katba ka Laitkyrhong SC ia ka Lumshyiap SC ha ka por 2:30 janmiet.
Ka kynhun ïalehkai jong ka Khliehmawlieh YC ka la khur ïa ka jingjop ha ka jingïalehkai kaba nyng -kong jong ka lympung ïalehkai Super Division ba la tip ruh kum ka NDSA Premier League Football Tournament 2023-24.
Katba Nongpyndeng SS&CC ka la ïasam mar shi point ha ka jingïakhun pyrshah ïa ka Tiehsaw Pengkyllut SC.
Kane ka wan hadien ba kim shym lah ban thep kol haduh kaba kut ka jingïalehkai ha ka sngi Palei ha madan NDSA kaba ha Nongpyndeng.
Ka jingjop jong ka Khliehmaw-lieh YC ka la wan hadien ba ka la lah ban pynliem noh ïa ka Tiehrit FC da 1-0 kol.
Kane ka shi kol ka la wan urlong lyngba Mining Marngar, uba la ïoh ban thep lyngba ka penalty ha ka minit kaba 28 na ka bynta ban khur ïa ki lai point.
Na ka liang ka tournament committee ka la pyntip ba ka jingïalehkai ha ka sngi Thohdieng kan long hapdeng ka Mawkawah SC pyrshah ïa ka Sawlad ha ka por 2 baje janmiet, katba ha ka 1st Division kan long hapdeng ka Lawse pyrshah ïa ka Porshangbet ha ka por 12:05 mynsngi.
Ka kynhun ki ‘thei ïaleh -kai ka Jylla ka la mad biang ïa ka jingshah rem kaba lai sa ha ka Arunachal Pradesh ha kaba ka la shah pynjem khnap haduh 6-1 kol ha ka lympung ïalehkai 28th Senior Women’s National Football Championship 2023-24 kaba la long ha ka sngi Palei ha Sundargarh Stadium kaba ha Odisha.
Ka Yumlam Lali ka la khur ïa ka hat-trick bad ka la ïohpdiang ruh ïa ka khusnam Player of the match.
Ha kane ka lympung ïalehkai ka Meghalaya hapoh ka jingïalam ka Kong Ïaikyntiew Nong-kynrih kam shym la lah ban ïalehkai bha naduh kaba sdang jong ka Group-E ha kaba ka la shah rem haduh lai sien lynter bad ka jingïaid lynti ha kane ka lympung ka la poi sha kaba kut.
Kumba ka paw ka Arunachal Pradesh ka la lah ban ïalehkai bha naduh kaba sdang ha kaba ka la ïoh ban thep kol nyngkong ha ka minit kaba 19 lyngba ka Yumlam Lali.
Kane ka shi kol ka la ïai neh haduh kaba kut jong ka kylla step na ka daw ba ka Meghalaya kam shym la lah ban pynphai.
Hadien ba la bteng biang ïa ka jingïakhun jong ka kylla miet ka Arunachal ka la pynbud biang ïa ka kol kaba ar ha ka minit kaba 55 lyngba ka Yumlam.
Hynrei hadien ar minit ka Meghalaya ka la lah ban pynphai kylla shi kol lyngba ka Marbarin Nongrum.
Watla ka Meghalaya ka la lah ban pynphai shi kol, pynban ka la shah thep biang sa ar kol lyngba ka Yumlam ha ka minit kaba 60 bad ka Kai Rumi ha ka minit kaba 64 na ka bynta ban tam da 4-1 kol.
Hashwa ban wai ka Yumlam ka la thep biang sa shi kol ha ka minit kaba 83 na ka bynta ban khur ïa ka hat-trick bad ïa kawei pat ka kol la thep da ka Giani Ramching Mara ha ka minit kaba 90+1 na ka bynta ban pynlong ïa ka Arunachal ban khur syndon ïa ka jingjop.
Ka Meghalaya kan pynkhreh biang sa ka jingïakhun kaba khatduh pyrshah ïa ka Goa ha ka 19 tarik hashwa ba kan wanphai noh sha la ïing.
Ka lympung ïalehkai Football Invitation Tournament 2023-24 ba la pynïaid da ka Mawlangwir Sport Club kan bteng biang ha ka sngi Saitjaiñ ha Rowell Lyngdoh Stadium kaba ha Mawlangwir, Mawkyrwat.
Ka jingïakhun ha kane ka sngi kan long hapdeng ka Langsning Football Club na Shillong pyrshah ïa ka Khlieh Mawlieh Football Club na West Khasi Hills ha ka por 1 baje nohphai sngi.
Kumta na ka liang kane ka synjuk ka wer ïa ki paidbah ‘riew ïeit phutbol jong ka dong ka thaiñ ba kin wan sakhi ïa kane ka jinglehkai ba itynnad hapdeng kitei kynhun.
Haduh katno ka long kaba shisha kata ka jingong ba ynda wan poi ka rel kit mar haduh ha Byrnihat, Ri Bhoi distrik, ka dor ka mur jong ki mar ki mata kan kham duna ban ïa kaba ka long mynta, ka long kaba hap ban da ïa wad bniah shwa.
Ka jingkiew dor ki mar ki mata kynthup ki marbam mardih ka long baroh shi tyllup ka Ri.
Ngi kynmaw ba ha ki snem 1996-97, ka BJP ka shah rem ha ka ilekshon ha Delhi tang namar ka jingkiew dor palat jong u piat kaba la pynbitar lep ïa ki paidbah nongthep ‘vote’.
Ka Delhi ka khlem don rel ba kit ïa u piat ha kato ka por ne ka rel ka dang shu wan poi mynta u snem ha Delhi?Ngi ïohi ba ki paidbah ha kiwei ki jylla kaba ka jingïaid jong ki rel ka long man la ka minit, ki hap ban mad ïa kajuh ka jingeh kumba mad lem ma ngi shane – ka jingkiew dor kaba la long shaba palat bad kaba thaw ïa kiba bun kiwei pat ki diengpyngkiang na ka bynta ki longïing longsem baduk bad kiba im pdeng.
Watla katta ruh, donkam ïa ka jingwad bniah halor kane ka bynta khnang ban lah ban pynïapher ïa ka jingshisha na ka jingkren laplah.
Hooid, ngim ong ba ka rel kam dei kaba donkam.
Ka donkam.
Tangba ngim dei pat ban shu kren thaw nang ba hana ka dor jong ki mar ki mata kan hiar lada tang shu wan poi ka rel ha Byrnihat.
Lada ka long kumta ba ka dor ki mar ki mata kan hiar lada wan ka rel, ngin ym jin da la ïohi sha kiwei pat ki bynta jong ka Ri ba la don ka rel ba ki briew kin ïa ud ïa nam namar ka jingkiew dor ki mar ki mata.
Ha kaba ïadei bad ka marbam mardih, ngi dang hap ban shaniah iwei ïa iwei pat – kum na Punjab sha Meghalaya lane na Andhra Pradesh sha Meghalaya bad kumta ter-ter.
Tangba ngi donkam ruh ban pynkhlaiñ ïa la ki jong.
Ngi don ïa ki nongrep kiba thung ïa ki marbam mardih ba kongsan bad ki la don ruh kiba pyrshang ban thung ïa ki mar rep ki bym khleh ïa kino kino ki dawai (Pesticide) bad ki pyndonkam da ka sboh mariang kaba pynthikna ïa ka jingkoit jingkhiah na ka bynta kito kiba bam ïa ki.
Katba lah ei, ngi dei ban pynshlur bad ai jingkyrshan ïa la ki jong ki nongrep khnang ba kin ïohnong bad jingïarap ban nang pynïar ïa ka kam.
Lada ki lah ban pynïar ïa ka kam, khlem pep kin pyrshang ban pynmih kham bun ki mar rep bad marbam ban peit ba ki nongshong shnong ka jylla kin ïa ïoh bynta lang.
Kane kam mut pat ba ngim donkam shuh ïa kiwei.
Ngin dang ïai donkam ïa ki mar ki mata kiba wan na shabar tangba lada ki nongrep jong ngi kin lah ban pynmih kham bun na ki lyngkha ki hali jong ki, kan long shisha ka jingkyrkhu ïa ki bad ïa ngi lang baroh.
Baroh shi katta, ki nongrep jong ngi ki rep haduh ban da syrdep namar ki daw bapher bapher.
Ha kane ka pyrthei kaba mynta ha kaba ka jingkylla ka suiñ bneng ka ktah jur ruh ïa ka rep ka riang, ka long kaba donkam haduh katta katta ban ïalam lynti ïa ki nongrep ha kano ka rukom kin lap ban pynthikna ba ki jingthung jingtep kin long kiba seisoh bad ym kiba hap ban shu bret ynda la wan ka aïom kheit.
Ki stad saïan bad ki riewshemphang ha ka liang ka rep ka riang kin kham lah noh synñiang ha kane ka bynta.
Ka jingdonkam kam dei tang kumno ban ïakhun, hynrei kumno ban ïai shan wat hapdeng ki jingkylla kiba bun kiba ktah lut nadong shadong.
Ki nongrep, ban nang pynïar ïa ka kam, ki donkam pat ïa ka rukom kit rukom bah ïa ki mar rep kaba janai.
Hangne keiñ ka wan kata ka jingdonkam jong ka kit ka bah ba kynthup ïa ka jingkit ïa ki mar rep da ka rel.
Dang shen, ngi la ïohi ïa ka jingdie ïa u shynrai, sying bad kiwei ki mar rep na Meghalaya sha kiwei pat ki bynta jong ka pyrthei namar ka don ka jingdawa ïa kine ki mar.
Ka dor lehse ka kham heh ynda la die sha kiwei pat ki Ri khamtam ki Ri kiba la kiew bha ha ka ïoh ka kot bad ka kamai ka kajih.
Lada ïohlad ban phah ïa ki mar rep sha kum kita ki Ri, khlem pep ka dor ka mur jong ki mar rep kan long da kumwei bad kan ïarap ruh ïa ki nongrep jong ngi.
Ka West Jaiñtia District Sports Association (WJDSA) ka khot entry na ka bynta ka lympung ïalehkai Under-13 Football League Tournament Republic Day Cup 2024.
Ka bai rung ka long T.
2000 kynthup lang bad ka bai rangïalehkai 25 ngut.
Ka jingot snem ka long naduh ka 31 tarik Nohprah 2012.
Ki kot donkam ki long ka Adhaar Card, ka syrnot sngikha (Birth certificate) bad kiwei kiwei ki kot ba ithuh da ka sorkar.
Ïa ka entry dei ban pynpoi ha u General Secretary WJDSA bad ka tarik khatduh ban pynpoi ïa ka entry kan long ha lane shwa ka 8 tarik u Nohprah mynta u snem ha ka por 2 baje nohphai sngi.
Ïa ki jingtip kiba kham bniah lah ban phone ha u number 9485432298 & 9612402753.
Man la kawei pa kawei ka Jaidbynriew (community) ka don ha ka ïa ka thong (goal).
Ban ïada ïalade ïa la u pud u sam (boundary), ïa ka jinglong trai halor ka khyndew ka shyiap (land ownership), ïa ka shongkha shongman, ka dustur ka riti (culture), ka niam ka rukom (deity), ka kamai ka kajih, ka ktien ka thylliej (Iinguistic), ka iohkam ka iohjam (employment), la thoh ka tar (literacy), ka roi ka par bad ban ïada ruh na ka jingwan tyllep u poiwir u mynder (influx), ki long ki katto katne ki jingïaleh (struggles) kiba kham ha khmat eh.
Ki ju ong ruh ba kano kano ka jaidbynriew kaba ïaleh (khih) ka dei ka Jaidbynriew kaba im (a community that struggles, will survive).
Kumjuh ruh ha man la ki bynta jong ka jingialeh jongngi, kum ka Jaidbynriew kaba tang shi troh eh, ïa kino kino ki mat (issues) kiba ktah ïa ka ïap ka im jongngi, bun sien hi ngi pyndonkam bakla noh na ka por sha ka por ïa kine ki kyntien – “na ka bynta ka Ri bad ka Jaidbynriew.
"Bad ngi pynlong langkñia ïa ka Ri bad ka Jaidbynriew ha ki bun ki rukom.
Bunsien ruh ba ki nongïalam (leaders) jong ngi ki pyrta jam ïa kitei ki kyntien shongsbai shong rupa, hangta ruh ka jingjemdaw bad jem rngiew ka ri jong ngi (our native land) ka mang jur nangjur pynban.
Shwa ba ngin kren ïa kitei ki kyntien kiba khia thew (reasonable), ngi khlem da khan da pynshongnongrim bha, la hato kitei ki ktien kiba ngi la khlei ha khmat u paidbah ki dei kiba ngi da khlei shisha naduh ka dohnud ne tang na shyntur ban shu padiah tang ban ioh shim kabu (take advantage) ban pynpaw nam ïalade (populatise) ne wat ban shu pynbiej ïa u paidbah (politicize) khamtam ha ka por ilekshon.
Ha man ki khep ba ngi ju iohsngew ïa u ne ka nongkren (speaker) ba pnah thylliej bha ba ki pyrta jam – na ka bynta ka Ri bad ka Jaidbynriew – ngi da sngew myllung (emotional) bad sngew shoh mynsiem (spiritual) haduh katta.
Kitei ki kyntien jali jaum (Spicy words) ngi lah ban ong, na ki khleiñ la thang jwat la bam, ka la pynum hin ïa ka dohnud (innocent) u paidbah byllien.
Dei hangne keiñ u paidbah u shah shet shukor noh, shah pynbiej da kumne da kumtai ha kita kiba kam ieid ri ieid Jaidbynriew, phewse dei pynban ki nongdie ri bad suri kup snieh langbrot ki la klet noh syndon ïa kata ka ‘Ri’ bad ka ‘Jaidbynriew’ na ka bynta ka shuki bad ka buaid (lust for power).
Kitei ki ar kynhun haneng, ki dei kiba ju ïai kren bha man ka por ïa kine ki kyntien – “Na ka bynta ka ri bad ka Jaidbynriew" – Bunsien hi ki pyndonkam bakla (misused) ïa kitei ki kyntien na ka bynta ka jingiohnong shimet jong ki (selfish interests).
Ha ka kyrteng ka ri bad ka “Jaidbynriew" ki nud ban shukor ïa u paidbah uba la pynlong briew manbriew ia ki.
Ynda ki la syaid ka pla bad ynda la ioh ïa ka iktiar (power) kaba u paidbah u la pynkhamti (handover) ha ki, ki la klet syndon ïa la ka kamram ban leh kumba ki la kular ha khmat u paidbah.
Ngim lah ban len ïa ki jingshisha ba ki paidbah ka Bri u Hynñiewtrep Hynñiewskum ki la shah ïalam bakla jur na ka por sha ka por ha ki nongïalam kiba pynmih ïa kitei ki kyntien sbai kyntien rupa.
Ki nud ban pynkylla langkñia bad diengshaindoh (victim) ïa ka Ri tang ban dap ban biang ïalade shimet bad kiba ha ïing ha sem.
Ki ak ïalade kum ki nongïalam pynban ki lilam bad kum ki riew ieit Ri pynban ki die ïa ka Ri.
Ka long ruh ka jingshisha ba ha ki seng ne kynhun bapher bapher, ki nongïalam jong ki ki shim ba ka dei ka kabu (opportunity) kaba biang tam ïa ki (best platform) ban pynkhreh ïa lade ban long nongmihkhmat.
Hynrei kumba la dep kdew shakhmat, ynda ki la ioh ïa kane ka iktiar na u paidbah, pynban ki long da khongpong.
U paidbah u nang khmih lynti bad ioh jingkyrmen ba da ka jingrung jong ki ha ka saiñ hima sima ka jylla (state politics) kin lah ban wanrah ïa ki jingkylla (positive changes) bad ki jingmyntoi ha ki liang ba bun (all round development).
Phew da khongpong pynban, kine ki juh ki briew ki long pynban ki nongpynkhyllem sorkar bad kiba shu heh sa tang ka kob ka sob khlem lah ban pynurlong (fulfilled) wat tang kawei na ki hajar tylli ki kular jong ki ruh.
Ki long shisha kita ki khleiñ la thang bad jwat la bam.
Haba shu sngap ïa ki jingkren (lecture) jong ki lyngba kita ki ktien jali jaum, te keiñ noh artat, imat la da theh um ha ka shang ruh kam liat shuh.
Lada ngi phai sha u pud u sam ka jylla ruh, ngi ioh ba tang u Maieid Hopingstone Lyngdoh (bam kwai ha dwar u Blei) uba la ïeng ïakhun tang marwei hi (lone fighter) ha baroh shi lynter ka jinglong nongmihkhmat jong u.
Ym shym la don wat tang uwei ruh u /ka MLA Khasi – Jaiñtia jong ngi u ban ai lem ka kti ka mon ka kti ka diang (helping hand) ia u Maieid ha ka jingïaleh jong u ban pynbeit noh ia u pud u sam bad ka jylla Assam.
Na kata ka daw, u Maieid u shu sah marwei ha ka jingïaleh (la kum u Robinhood hapdeng khlaw bah) bad dei na kane ka daw ruh lehse ba um kwah shuh ban leit kurim katba ym pat urlong ka jingthrang jong u.
Shisha ha kane ka jylla jongngi la bun sa tang ki politicians kiba shu imain rangbah, hynrei ki reng mattah (politicians with no statesmanship).
Haduh mynta hi, ñiar ba ngin dang iohi ïa ki nongmihkhmat ki ban long kum u Maieid H.
S.
Lyngdoh, Bah Thranghok Rngad, Bah E.
K.
Mawlong, Bah B.
B.
Lyngdoh bad kiwei kiwei kiba la khlad noh lane ki ban shu ïajan bad u Bahdeng Robert Garnett Lyngdoh (Uba dang i palwan bha haduh mynta ruh).
Lah ban ong hangne ba na ka daw ka jingjakhklia eh ka sian hima sima ha ka jylla jongngi, ba u Bah deng um treh shuh  ban dang wan phai biang (return) sha ka state politics.
Na kata ka daw, ka jylla jongngi ka dang ïai sahdien sah (still backward) haduh mynta mynne ruh ba bun kki nongïalam kiba don ha ki ïa ka jinglong statesmanship, kim treh shuh ban dang ïa don bynta (involve) ha ka synshar khaddar(political).
Dei na kane ka daw ruh, ba ka jingbym don ki nongïalam kiba tbit (leaders with statesmanship quality) ha ka jylla, kiba bun na ki jaka jong ngi ki Khasi – Pnar, ki la shah knieh (encroached) lut ha ka Assam.
Lashai lada jia ba u Garo u la ioh jylla la ka jong (Garo land) kaei ka ban jia ïa ki jaka jong ngi sha ki thain West bad South West Khasi Hills District.
Nga tharai kiba bun na ki kin sa kylla Achik land.
Bun na ngi, ngi la klet noh ruh ïa la ki paradoh para snam (Khasi – Pnar) kiba sah sha ki thaiñ Langpih, Block – I, Block – II bad kiwei kiwei ki shnong khappud bad ka Assam, kiba ju shah lehbeiñ bad shah leh tohmet (tortured) ha ki bun rukom na ka por sha ka por ha ki Nepali, lehnoh Karbi ne wat ha ki bor aiñ ka Assam (Assam police).
Ngi la ïakmen tohhoh ba ngi la ioh jylla pura la ka jong (statehood), hynrei haduh mynta ruh ngim pat tip ïa la u pud u sam (boundary) u sdang naei bad u kut shaei.
Lada ngi phai dien biang (remind) ban ïanujor hapdeng ki nongïalam sengbhalang kiba mynta bad kiba ha shwa (NGOs leaders then and now) yn ym don shuh hi ruh kum u Bah Bull N.
Lyngdoh (bam kwai ha Dwar u Blei).
Ngim ju kham iohsngew than ba u Bah Bull un put turoi ïa kine ki kyntien – “Na ka bynta ka Ri bad ka Jaidbynriew" – hynrei u la trei tyngeh met bad mynsiem ban ïada ïa ngi na ka jingtyllep u mynder.
Kumba ka long hi haduh mynta, ym pat don hi ruh napdeng ki spah ngut ki  nongïalam seng ki ban shu ïajan malu mala ka jingshlur bad u Bah Bull.
Kiba bun na kine ki shu long kum ki “ksew pyndem tdong" bad shu byrngem kum u ‘laren khlem da dun slap’ kin don kiba ong ba ha ka por u Bah Bull, ka ‘situation’ ka ïahap ban leh kumto, hynrei mynta pat kam ïadei shuh.
Hynrei ka jingshisha hi ka long ba mano napdeng jong ki u ban nud ban pha ïa la ka jingim (sacrifice one’s life) na ka bynta ka Ri, kumba la leh da utei u radbah jong ngi.
Kaba ijli eh ban peit ka long ba don napdeng kine ki nongïalam seng (watla ym baroh) kiba shu pyrta khleh bieit na ka bynta ka Ri bad ka Jaidbynriew, hynrei ynda la dap ka pla ki sngap noh pat jar, bad ynda la sdang thylli (empty pockets) ki sdang pynkhih biang.
Ki paidbah jong ka Ri ki dei ban bishar bad khmih ïit bha kum ïa kine ki jait nongïalam seng namar kan shu long lehnoh ei lut pynban ïa ka por bad ka bor jong ki (wastage of time and energy) haba ai jingkyrshan ïa ki.
U Bah Bull u la long shisha u Radbah bad u Satarbah (iron man) nalor u Tirot Sing, u Kiang Nangbah bad u Wixkliffe Syiem, ba ka Jaidbynriew Hynñiewtrep jong ngi ka la pynmih.
Imslem Bah Bull, Im Slem ki Riewshlur ka Ri jong ngi.
U Blei ka jingsuk Un ai ha phi ka jingjahthait bymjukut jong ka Mynsiem.
Kyntang ïawai, kam myntoi ïa ngi kum ka Jaidbynriew, ba ngin leit buh syntiew man la ka por ïa kitei ki Riewkhraw jong ngi (na ba ioh kin diaw bad sngewsih noh pynban) haba ïa ki nuksa bad lynti ïaid ba ki la ai ha ngi, ngi lyndet noh ïa ki.
Halor ka jingpyrshah ki kynhun seng bapher bapher kynthup ïa ki seng niam ba ïadei bad ka jingpynlong Tamasa Cherry Blossom ha ka Sngi U Blei.
Hato kaba plie dukan jong ki bym long niam bad kiwei ki jait niam ha ka Sngi U Blei yn ñiew ba ki pyrshah Khristan.
Kumjuh haba pynlong kano kano ka kam leh kmen leh sngewbha ha ka Sngi U Blei ruh ym dei ban shim ba ki pyrshah khristan.
Hynrei haba ki leh la ka jong ka jingthmu bad jingsngewbha katkum ka jingngeit jong ki.
Namar ka Sngi U Blei ruh kam dei ka sngi rakhe kyrpang leh kmen leh sngewbha ym tang jong ki Balang Khristan hynrei jong baroh ki jingleh kmen leh sngew-bha kum ka phutbol, ka kriket bad kiwei kiwei ki jait jingïalehkai ne tamasa bapher bapher ha la ka jong ki ri bapher bapher.
Ka jingsngew pyrshah ia ka jingpynlong ïa ka Cherry Blossom ha Jylla Meghalaya ka pynpaw ba ki nongpynïaid niam ki la shim bad pynïakhleh politic ïa ka niam.
Ha ka jingshisha ka niam kan ioh la ka jong ka kam mane khlem da ktah ïa ka jingsngew kiwei, watla ki pynlong ha kano kano ka sngi ruh ym dei ban bishar ïa kiwei.
To ngin shakri beit ïa u Blei ha la ka jong ka jingshakri.
Namar ka ktien u Blei ruh ka ong, ka bit ban ioh kino kino ki kam ba bha ha ka sngi Sabbaton ruh.
Te balei bym bit ban pynlong Tamasa ha ka sngi u  Blei.
Ka Sngi U Blei ka long jong baroh ki kynhun jaitbynriew ym tang jongngi ki riewngeit Khristan.
Kane nga pynpaw na ka bynta ka jing-ïabha lang jong baroh ki jait niam ha kane ka pyrthei.
Namar baroh ngi ngeit ïa ujuh u Blei.
Katkum ka khubor kaba mih ha ka 23 tarik Risaw 2023 ba ka Sorkar Meghalaya ka la kwah ban pynpoi ïa ka Lynti Rel shaduh East Jaiñtia Hills District, Meghalaya da kaba ong ba lada kit ki Truck ïa u Dewiong shi Truck kan shong dor 2000/- tyngka bad ynda la wan da Lynti Rel ka bai kit nong kan long 500/- shi Truck bad ka jingiohnong jong u paidbah kan long kaba jur bha.
Mynshuwa ha ka por uba synshar ka Sorkar Phareng ka la shna ïa ka Lynti Rel lyngba ki jaka ka Jaiñtia ha Ri Thor haduh Borderpur.
Hynrei mynta ka Sorkar ka la tip ïa kane ka jaka ka Jaiñtia ha Ri Thor bad ka kwah ban shna ïa ka Lynti Rel naduh Kalain lyngba ka Ratacherra (la khajia Pud Assam & Meghalaya) bad shaduh Umkiang – Lumshnong shaduh Khliehriat, kane ka long ka jingpeit bniah jong ka Sorkar Meghalaya na ka bynta ka jingmyntoi u paidbah Khasi Jaintia Hills District.
Hynrei katba ka long mynta ba ka Sorkar kam pat pyntreikam ïa ka ILP hapoh Khasi Jaiñtia ka long kaba eh ïa ngi ki Khasi Jaiñtia ba u Dkhar ne u Nongwei uba na Bangladesh bad kiwei kiwei kin wan tyllep ïa ngi ki paidbah Khasi khlem don kano kano ka aiñ kaba khlaiñ ka ban ïada ïa ngi ki Khasi Pnar.
Kumta ka Sorkar ka dei ban pyntreikam noh ïa kane ka ILP hapoh Khasi Jaintia bad sa pynpoi ïa ka Lyntri Rel shaduh East Jaiñtia Hills District, Meghalaya.
Ka Jaiñtia Dorbar ka pyrshah jur ïa ka Sorkar Meghalaya ban pynpoi ïa ka Lynti Rel shapoh East Jaiñtia Hills District lymda kan pyntreikam shwa ïa ka ILP hapoh Khasi Jaiñtia ban long ka aiñ kaba khlaiñ ban ïada ïa ngi ki Khasi Pnar na ka jingwan rung jubor u mynder Ri hapoh Jaiñtia Hills.
Ka Voice of the People Party (VPP) ka la kren shai ba ka seng da lei-lei kan ym ïatreilang bad kiwei-kiwei seng saiñ pyrthei ka Jylla namar ki nongrim jong ka ki ïapher bak-ly-bak na ki.
“Ka jingkylli ban ïatreilang, ka bym lah long.
Lada ïatreilang, ngin ym thaw hi ïa ka VPP," ong u nongaiktien ka VPP, Dr.
Batskhem Myrboh.
U la ong ba kumba ka long mynta, ki paidbah kim don lad shuh shano kin phai hynrei ka VPP ka ai ka lad ïa ki paidbah namar baroh ki seng ki long kumjuh haba phai sha ki kam saiñ pyrthei jong ki.
“Ka kam saiñ pyrthei jong ki ka pynmyntoi ïa ki katto-katne bad kiba ïajan bad ki hynrei ym ïa u paidbah, katba ka jong ngi ka dei ka saiñ pyrthei kaba rung sha ki tynrai bad kumta ngim lah ban ïatreilang.
Lada ngi ïatreilang, ngin ym lah ban ai pat da kawei ka lad sha ki paidbah," u la ong.
Haba kdew ba ka nongrim jong ka seng kam dei tang ban ïakhun ilekshon, u Dr.
Myrboh u la ong ba ka seng ka thmu ban wanrah jingkylla katba kiwei pat ki seng ki ïakhun tang ban ïoh bor.
“Ka saiñ pyrthei jong ngi ka kham pher na kiwei namar ka dei ka saiñ pyrthei ka ban wanrah jingkylla.
Ha ngi, jop ne rem, kam pher.
Ban pynbor treilang bad kiwei ngim lah namar ngim lah ban ïapeiñ ïa ki nongrim," ong u nongaiktien ka seng.
Halor ka ilekshon MDC, u la ong ba ka seng kam pat shim rai eiei halor katei ka bynta bad ka jingkhmih bniah ïa kito kiba pan tiket ban ïakhun na ka VPP ka dang ïaid.
Haba phai pat sha ka ilekshon MP, u Dr.
Myrboh u la ong ba ka jingïalap ka ïaid ryngkat-ryngkat bad ka jingpynshai paidbah.
Kum ban shu kdew hangne, ka VPP ka la pynbna ïa ka kyrteng u Dr.
Ricky A.
J.
Syngkon kum u kyrtong ka seng u ban ïa aireng ha ka ilekshon ban wan sha ka Lok Sabha.
Lah ban kdew hangne, u MLA ka UDP na Mawkyrwat, Bah Renikton Lyngdoh Tongkhar dang shen haba kylli la ka UDP kan khot ïatreilang ne em ïa ka VPP kumba ïatreilang bad ka HSPDP, u la pynpaw ka jingsngewkmen ba lada ïatreilang bad ka VPP, u kyrtong ba la pynïeng lang un ïoh ïa ka jingjop, hynrei u sngewthuh ba ka la eh ïa ka VPP ba kan ïatreilang namar ka la dep pynbna ïa u kyrtong jong ka.
U Symbud Myntri Rangbah ka jylla u Bah Prestone Tynsong uba khmih ruh ïa ka tnat Kam Pohïing u la pyntip ba shen ka sorkar jylla kan sa khot ïa ka jingïalang bad baroh ki nongïalam na ki kynhun bad seng bapher bapher ban ïatai bad ïakren sani halor ka shithi jong ka Ministry of Home Affairs (MHA), kaba la pynphai ïa ka Meghalaya Residents Safety and Security Amendment Bill (MRSSAB), 2020.
Ïa kane u Bah Prestone u la pyntip ha ka Sngi Balang sha ka kynhun jong ki nongïalam ka seng Hynñiewtrep Youth Council (HYC) kiba la leit ban ïakynduh bad pan jingshai na u, halor ka jingshah pynphai jong katei ka bill 2020.
Haba kren sha ki lad pathai khubor hadien ka jingïakynduh, u President ka HYC Bah Roy Kupar Synrem u la ong ba kum ka seng ki la pan jingshai na ka sorkar halor kane ka rai jong ka MHA bad halor ka jinglong jingman jong ka MRSSAB, 2020.
“Ha kane ka jingïa-kynduh bad jingïakren, u Bah Prestone u la pyntip sha ngi ba ka MHA ka la pynphai ïa ka Bill hadien ba ka la peit bniah bad bthah ruh ïa ka sorkar jylla ba kan phai khmat biang sha ki katto katne ki kyndon kiba la bsut hapoh ka Bill," la ong u Bah Roy.
Ka Sorkar Kmie ka don jingsngew ba kino kino ki aiñ ne kyndon ba la pyntreikam da ka Sorkar Jylla kim dei ban don jingktah ne pynthut ïa ka rung ka mih ki briew shapoh ka Jylla.
Shuh shuh u President ka HYC u la ong, “U Symbud Myntri Rangbah u la pyntip sha ka seng ba ka MHA ka don ïa ki jingsngew bym ïahap haba phai sha ka jingpynïeng ïa ki Entry-Exit Point lane ki khyrdop katkum ki kyndon ka aiñ, namar ba ki khyrdop kin pynthut ïa ki briew kiba kwah ban rung shapoh ka Jylla".
Nalor kane, u la ong ba ka MHA ka la buh ruh ïa ka jingbthah ba kino kino ki Bill ne ki Act kiba la shna da ki Sorkar Jylla kim dei ban ïai pyrshah lane long pyrshah ïa ka Act ba la mynjur da ka Parliament.
Une u nongïalam ka HYC u la ong ba ka seng ka la kyrpad ïa u Symbud Myntri Rangbah ka Jylla ba un ai lem ïa ka kopi jong ka shithi ka MHA khnang ba ki ruh kin lah ban ai jingmut lem sha ka Sorkar.
Ha kajuh ka por, ka Sorkar Jylla ka la rai ba shen kan sa khot ïa ka jingïalang bad ki kynhun bapher bapher ban shong bishar biang ïa ka Bill bad ban pynkylla thymmai katkum ki jingbthah bad jingpynsngew jong ka MHA.
U Bah Roy Kupar u la pynpaw ba ïa mynta um kwah satia ban kynthoh tam halor ka shithi ka MHA, hynrei ka jingdawa jong ka HYC ïa u Lat ka Jylla ka long ba un ai ka jingmynjur ïa ka MRSSAB, 2020 kham kloi kat kaba lah.
Ka Israel ha kane ka kynti ka la pynshisha ba la lap ia ki tiar pynbthei bad ki tiar siat jong ki lehnoh Hamas na ka hospital ha Gaza.
Ha kawei ka dur-khih ba la pynsaphriang paidbah da ki shipai ka Israel, ki shipai Israeli Defence Force (IDF) ki la pyni ia kitei ki tiar ba la ioh sei na ka ïing mala MRI hapoh Al-Shifa Hospital bad ki la pynshisha ruh ba ka Hamas ka pyndonkam ia katei ka hospital kum ka jaka buhrieh tiar.
Ka tnat shipai IDF ha ka sngi kaba bud ruh ka dang bteng ia ka jingleit khynra bad jingwad bniah ha katei ka hospital Al-Shifa ha kaba la suba ruh ba ki lehnoh Hamas ki pyndonkam ia katei ka jaka kum ka jaka rieh tngen namar dei ki riew paidbah kiba thiah pang ha katei ka hospital bad kumta ki la sngewthuh ba kan nym jia eiei lada ki rieh sha lyndet jong katei ka jaka.
Ia katei ka video la pynshisha ba kam dei kaba shu shna ne ‘edit’ hynrei kitei ki shipai ki la leit hi dalade ban pynshisha hakhmat ka camera ba ia kitei ki tiar la leit ban tih bad la lap ruh na kylleng ki bynta jong katei ka hospital Al-Shifa kaba don hapoh Gaza.
Kumta, ki shipai ka Israel ki la ong ba khlem jing artatien, la tikna beit ba ki lehnoh Hamas ki la pyndonkam ia ki hospital kum ki jaka rieh tngen bad ki lah ruh ban buhrieh shuh shuh ia kiei-kiei kiba dang bun bad ka tnat shipai mynta ka dang leit ban wad bniah bad ban tih jylliew khnang ban nang lap ksai shuh shuh ia kiei- kiei baroh.
Watla katta, la ong ba ki don bun ki tnat bad ki ri kiba la pyrshah ia katei ka jingkynnoh jong ki shipai Israel bad ong ba ka long tang ka jing pynthame ban ioh ban thombor ia ka Gaza haduh ban da um luit khoit.
Katkum ki khubor la ong ba 11 ngut ki la khlad noh bad kumba 51 ngut pat ki la mynsaw bad la pynkit sha ki jakasumar bapher bapher hadien ba kem ding ka ïingmala ha ka thaiñ Shatei jong ka China hapoh ka nongbah Shanxi.
Katei ka ding ka la sdang ban klang na ka mala kaba saw kaba dei jong ka kompeni Yongju.
Kane ka la jia hapoh ka distrik Lishi jong ka nongbah Luliang kaba don hapoh ka thaiñ Shanxi kaba ka la jia ha ka por kumba 6:50 jong ka step Sngi Balang.
Ki tnat iarap ki la pyntikna ba 11 ngut kiba la ioh sei na katei ka jaka ki dei kiba la khlad noh syndon hapoh jong katei ka jaka.
Katba ia kitei ki 51 ngut pat la ioh ban sei noh bad la pynkit pat mar-mar sha ki jaka sumar bapher bapher kiba don ha katei hi ka nongbah.
Ki tnat iarap ki la ioh ban pyllait ia 63 ngut ki briew na katei ka jaka, ha kaba la pynkit noh pat ia kitei ki 51 ngut sha ki jaka sumar naka bynta ki jingsumar ba bniah.
Haduh mynta ym pat lah pat ban tip ia ka daw jong katei ka jingkem ding ha katei ka mala ba 4 jong katei ka ïingmala hynrei la iohi ia ka tdem iong kaba rben bha kaba mih na katei ka ïingmala ha katei ka step.
Ki pulit pynïaid kali ha nongbah Shillong ki la talasi ïa ki nongñiah ar shaka ban lap ïa ki bym biang ka laisen bad ban bat ïa kiba ñiah khlemakor bad pynher sted ha surok.
Ki pulit ki la pynlong ka jingtalasi ha ki katto katne ki jaka ha nongbah Shillong khamtam hadien ba la sakhi bun ki jingjia kiba ishyrkhei ha kaba ki ar shaka ki rat ne tynrah ïa ki kali bad ïa ki briew kiba ïaid harud surok ne kiba jam na shiliang sha shiliang ka surok.
U SP (traffic) ka East Khasi Hills district, u K Prasad u la ong ba ka jingtalasi ïa ki ar shaka la leh khnang ban lap ïa kiba ñiah ar shaka khlem biang ka laisen, kiba shim pass bad ñiah khlemakor da kaba pynher sted kaba buh ha ka jingma ïa ka jingim kiwei pat.
Kumta u SP u la kyntu ïa ki nongñiah ar shaka ban ñiah katkum ka rukom ban don ka jingshngaiñ ïalade bad ïa kiwei pat.
U la kyrpad ruh ïa ki kmie ki kpa ban tehlakam ïa ki khun khamtam ban pyrkhing ba kin nym ñiah kali ne ar shaka ki bym pat dei ka rta.
Ki ar shaka ki la buh jingma shisha namar ki don kiba  ñiah katkum ka jingbiang maki katba ïa kiwei pat ka long ka jingma ïa ka jingim.
Ka jingñiah ïa ki ar shaka na ka liang ka bym dei ban ïaid ruh ka dei kaba buh jingma bha ïa kiba ïaid harud surok.
Namar kata ki pulit ki hap ban pyrkhing ïa ka rukom ïaid ki ar shaka khamtam ha ki jaka ba khapngiah ha kaba la sakhi ïa ka jingpynher sted.
Ka sorkar kmie kum shi bynta ban weng ïa ki jingeh ba bun jong ki briew ki baduk ha kaba ïadei bad ka ïoh ka kot bad ban pyntikna ha kaba ïadei bad ka jingpyndonkam ryntih ïa National Food Security Act (2013) ka la pynbiang ei da ki jingbam khlem donkam ban siew sha ki longïing kiba shah kynthup ha ka Antyodaya Anna Yojana (AAY) bad Priority Households (PHH) kiba dei ban ïoh jingmyntoi hapoh ka jingtreikam jong ka Pradhan Mantri Garib Kalyan Anna Yojana (PMGKAY), na ka bynta shi snem kaba la sdang naduh ka 1 tarik, Kyllalyngkot.
Ka jingtreikam jong kane ka skhim ka la long sha palat 80 klur ngut ki briew ha kaba ka la ïai bteng haduh mynta.
Ïa kane ka rai la shim kum shi bynta ban pynkhlaiñ ïa ki jingpyntreikam jong ka National Food Security Act, 2013 (NFSA) na ka bynta ban pynïoh jingbam ei sha ki briew ki baduk hapoh ka jingtreikam ryntih jong ka National Food Security Act 2013 (ONE NATION- ONE PRICE -ONE RATION).
Kumta ka sorkar kmie ka la bahkhlieh na ka bynta ban wanrah ki jingpyntoi da kaba pynïoh, pynbiang, mang bad phah ïa ka jingbam rashon ba bun jait ha ki jaka ba la buh ha ki jylla da ka jingïarap jong ar tylli ki skhim ai jingmyntoi sha ki jylla kiba la tip kum ka Food Subsidy sha FCI bad Food Subsidy sha Decentralized Procurement (DCP).
Kine ki ar tylli ki Food Subsidy Scheme ki la shah kynthup ha ka Pradhan Mantri Garib Kalyan Anna Yojana (PMGKAY) na ka bynta ban pyntreikam ryntih hapoh ka National Food Security Act, 2013 khnang ban lah ban pynkhlaiñ ïa ka jingtreikam jong ka Food Security ha ka ri.
Hapoh ka jingtreikam jong kane ka skhim, ka jingsam ei ïa ki jingbam rashon la sam lyngba ka Targeted Public Distribution System (TPDS) naduh ka 1 tarik, Kyllalyngkot, 2023.
U kyrtong jong ka Congress uba la thmu ban ïakhun na Karanpur Assembly konstitwensi jong ka Rajasthan, u Gurmeet Singh Koonar, u la khlad noh ha ka por ba u dang shah sumar ha AIIMS-Delhi, la ong ki nongïalam jong ka seng ha ka sngi Balang.
Une u kyrtong u la don ha ka rta kaba 75 snem.
U Koonar uba long u MLA ba mynta na Karanpur, u la shah pynkit sha Geriatric Medicine Ward jong ka All India Institute Of Medical Sciences (AIIMS) ha Delhi ha ka 12 tarik, Naiwieng.
U la khlad noh na ka jingthut treikam ki bynta ba shapoh jong ka met jong u bad kumjuh ka jingthut treikam jong u khyllai, kane ka la paw katkum ka jingkhmih bniah na ka Death Certificate ba la ai da ka jaka ai jingsumar.
U la shah ktah ruh na ka Hypertension.
Ka jingthep vote na ka bynta ban jied ïa ki 200 ngut ki dkhot jong ka Rajasthan Assembly kan sa long ha ka 25 tarik, Naiwieng.
Ki la don kumba 14 ngut ki nongïakhih kynthup ïa ka nongïaleh ban pynïoh ïa ka hok ki paidbah, ka Aruna Roy, ha ka sngi Ba-ar kiba la buh da ka jingkyrpad ïa u Myntri Rangbah u MK Stalin ba u la dei ban pyllait noh ïa ki nongrep kiba la shahkem ha Tamil Nadu.
Kane ka jingkyrpad ka la long hadien ba ki la don kumba 20 ngut ki nongrep, kynthup kiba bun kiwei pat kiba la pynpaw ka jingpyrshah jur halor ka jingthmu ban thied ïa ki jaka rep na ka bynta ban pyntreikam ïa ka Industrial Project ba la shim da ka SIPCOT (State Industries Promotion Corporation of Tamil Nadu Limited kaba dei ka nongkyrshan jong ka sorkar kaba la kyntiew ïa ka jingbei tyngka) ha Tiruvannamalai distrik kiba la shahkem ha basdang une u bnai.
Katkum ka jingïathuh jong ki nongïakhih, la ong ba kane ka Project kan sa ktah ïa kumba 3,000 akar ki jaka rep kiba don ha kylleng ki 9 tylli ki shnong, ha kaba ki nongrep ki ju rep na ka bynta bun snem ha kaba la thmu ban aiwai sha ka kompeni jong ki riewshimet.
“Ngi da pynrem jur halor kane ka jingleh jong ka sorkar Tamil Nadu bad ïa ki pulit jong ka kiba la kem bad set ïa ki nongrep kiba la pynlong ïa ka jingïakhih," la ong ka Aruna Roy jong ka Mazdoor Kisan Shakti Sangathan ha ka jingthoh ba ka la phah.
“Ngi la tip ba ki la pynlong da ka jingïakhih kaba jai-jai ha kaba ki la pyrshah halor ka jingthmu pyntreikam ïa ki kot dulir jong ki na ka bynta ban shah thied ki jaka rep kaba la long da palat 100 sngi bad pyrshah jur halor ka jingthmu pyntreikam jong ka sorkar," ka la bynrap.
Ki shipai jong ka tnat Assam Rifles ha ka sngi Ba-ar ki la pyllait noh ïa ki 43 ngut ki shipai jong ka Myanmar kiba la leit ban pyndem hakhmat ki pulit jong ka Mizoram hadien ba ka la mih ka jingïakynad hapdeng ki shipai ka tnat Myanmar Army bad ka CNA/CDF ha khappud Myanmar.
Na ka daw jong ka jingdon jong ka jingïakynad kaba dang shen, ki 39 ngut ki shipai Myanmar ki la leit ban pyndem ha ka janmiet jong ka sngi Saitjaiñ bad ki 4 ngut kiwei pat ki la leit ban pyndem ha ka step jong ka sngi Ba-ar sha ki pulit jong ka Mizoram.
Kine ki shipai ki la shah buh ha Zokhawthar Police Station hashwa ban phah ïa ki sha ka shnong Hnahlan.
Kumba la ïathuh, la ong ba hadien kane la aiti ïa ki sha ki shipai jong ka tnat  Assam Rifles kumba la bthah da ka Home Ministry.
Ki shipai Myanmar ki la long kiba nyngkong ban shah pyllait bad shah phah sha ka shnong Hnahlan kaba don ha Champhai distrik hashwa ban phah pynphai biang ïa ki sha Myanmar da ka Helicopter jong ki shipai ka tnat Indian Air Force.
Kumba la ïathuh ka tyllong khubor, la ong ba ïa ki 42 ngut ki shipai Myanmar la aiti sha ka ri jong ki ha ka por 1:00 nohphai sngi jong ka sngi Ba-ar, katba ïa uwei pat dang pynsah namar ba u dang don ki jingmynsaw ha kaba u dang shah sumar ha Champhai District Hospital.
Kane ka jingwan tam pud jong kine ki shipai Myanmar sha ki bynta jong ka ri, ka la long naba ki la shah kthong ha ki shipai CNA bad CDF ha ka por ba la don ka jingïakynad hapdeng jong ki ha kaba la mih ruh ka jingïasiat.
Ka jingtih beaiñ ïa ka khyndew ka shyiap na rud jong ka wah Brahmaputra ha Dibrugarh ka buh jingma shibun ïa ka sorbar Dibrugarh.
Na ka jingbym adkar jong ka jingtih ïa ka khyndew bad shyiap na ka thaiñ Poolbagan shaduh Panchali, ka Dibrugarh ka don ha ka jingap jingma.
Kumba la ïathuh ka tyllong khubor, la ong ba ki ‘riewpynkheiñ aiñ ha kaba ïadei bad ki kam tih beaiñ jong ki ïa kine ki mar pohkhyndew narud wah ki la ïaid da ka lynti kaba bakla ban tih ïa ka khyndew ne shyiap na ka wah Brahmaputra hajan Poolbagan shaduh Panchali ha kaba kane ka la ap jingma shibun ïa baroh kawei ka thaiñ.
Kine ki briew ki la shah pynshisha ba ki la pyntrei ïa ka kam jong ki da ka lynti kaba beaiñ ha ryngkat ka jingïatreilang bad ki heh ba dei khmih jong ki khlaw ki btap bad ka jingtih beaiñ ïa u shyiap na ki bynta jong ka Poolbagan bad Panchali kiba don ha Dibrugarh.
“Ka tnat ba dei khmih ïa ki khlaw ki btap kam lah ban leh ei ei ha ka ban pyrshah halor kine ki kam beaiñ.
Namar ka jingbteng jong ka jingtih beaiñ ïa ki marpoh khyndew ha kine ki thaiñ ki pud sawdong jong ka Dibrugarh ki ap jingma bha," la ïathuh ka tyllong khubor.
Kumba la ïoh jingtip, la ong ba ka jingtih ïa ka khyndew ktieh ne shyiap na ki bynta ba marpdeng jong ka Brahmaputra ka la ïai bteng bad kumba la sakhi la ong ba ki la don kumba 15-20 tylli ki lieng ba la ju pyndonkam na ka bynta ban kit ïa kine ki marpoh khyndew kiba la dep tih.
Ha kaba ïadei bad kane, la ong ba ka jingdon bun ki hukum ba la phah da ka National Green Tribunal ha u 2018, ka Ministry of Environment, Forests and Climate Change ha ka sien kaba nyngkong ka la pyllait ïa ki kyndon ha kaba ïadei bad ki jingpyntreikam bad khmih bniah ha kaba ïadei bad ka jingtih beaiñ ïa u shyiap ha ka ri.
Ka sorkar Manipur ha ka sngi Balang ka la pynbna ïa ka skhim pyntreikam halor ban shna ïing na ka bynta ki briew ki bym don jaka sah shuh namar ki ïing ki la shah pynjulor bad shah thang ha ka por ba la don ki jingïakynad kiba jur kiba la jia naduh ka 3 tarik, Jymmang, la ïathuh ki heh ba dei khmih.
Ki heh sorkar, ki la ong ba ki la don kumba 4,800 haduh 5,000 tylli ki ïing kumba la ïoh jingtip kiba la shah pynjulor ha ki thaiñ kiba don ha ki jaka them bad jaka lum jong ka Manipur.
Kane ka skhim kan treikam tang na ka bynta kito ki ïing kiba la shah pynjulor bad shah thang ha ka por ba don ki jingïakynad ba la mih na ka jingïapher jingmut hapdeng ka kynhun jait bynriew Meitei bad Kuki-Zomi hamar ba la dep ban pynlong ïa ka jingïaid paidbah ba la tip kum ka Tribal Solidarity March ba la pynïaid da ka All Tribal Students Union Manipur (ATSUM), la ïathuh ki heh sorkar.
Hashwa ban pynlong ïa ka ilekshon Parliamentary, ka Lakhimpur distrik ka la sakhi ïa ka jingmih jingrung jong ki dkhot jong ki seng saiñ pyrthei ha kaba ki la mih na kawei ka seng bad leit ban pynïasoh bad kawei pat.
Ha ka sngi Balang, ka kynhun ba la pynrung seng ka dei kaba hap hapoh ka jingïalam jong ka Bharatiya Janata Yuva Marcha (BJYM) ha Lakhimpur distrik, kaba dei ka seng ïasoh jong ka BJP ha ka jaka treikam jong ka seng.
Ka seng ka la pynshisha da kaba ong ba ki la don kumba 500 ngut ki samla jong ka Lakhimpur distrik, kynthup ki dkhot jong ka TMPK, khamtam kiba na ki 76 tylli ki Legislative Assembly Constituency (LAC), ki la leit ban pynïasoh bad ka seng BJP hapoh katei ka kynhun seng.
Ha kane ka prokram la leit ban ïashim bynta da u President jong ka seng BJYM u Siddhartha Ankur Baruah, u General Secretary u Tridibjyoti Moran, Jila Probhari Biswajit Khaund, u President jong ka BJYM Lakhimpur distrik u Pijush Baruah, u President jong ka seng BJP ha Lakhimpur distrik u Phanidhar Baruah, u MLA ka Lakhimpur u Manab Deka ha ryngkat ki nongïalam jong ka seng.
Kum shi bynta ban pdiang burom ïa kine kiba dang wan pynïasoh bad ka seng, u Phanidhar Baruah bad u Manab Deka ki la ong ba ka jingleit ban pynïasoh jong kine ki samla kan sa nang pynkhlaiñ shuh shuh ïa ka jingtreikam jong ka seng BJP.
Ka jingkieng kaba don hapoh ka shnong Mawkaton ha West Khasi Hills kaba pynïasoh ruh ïa ka surok Mawkaton-Nongstoiñ ka la sdang ban pei thliew bad jot ha ki bynta jong ka jingkieng.
Ha kaba ïadei bad kane, ka HYC Lai Lyngdoh Circle ha ka 14 tarik mynta u bnai hapoh ka jingïalam u samla Wandap Marweiñ kum President bad u samla Willberthsoon Kharsyiemlieh kum General Secretary ryngkat ki dkhot, ka la ïoh ban leit ïakynduh ïa u Executive Engineer ka PWD (Roads), Nongstoiñ Bah S Massar ban ïakren bad kyntu ban maramot noh ïa katei ka jingkieng.
U samla Wilberthsoon Kharsyiemlieh u la ong ba nalor ka jingnang jot jong katei ka jingkieng, ka HYC ka la lap ruh ba ka surok Mawkaton-Nongstoiñ ka la nang sniew ha kaba ka la donkam ban maramot ban pynbha khnang ban lait na ka jingduh nong ïa ki paid nongshong shnong ha kitei ki thaiñ kiba pyndonkam ïa ka jingkieng bad katei surok ka la sniew shaba palat.
Shuh shuh u la ong ruh ba ha ka jingleit ban ïakynduh bad ïakren ka HYC, na ka liang u Executive Engineer u la kular ban phai khmat ïa kitei ki mat bad ban pynbha noh kloi-kloi ïa katei ka jingkieng bad ïa ka surok ruh kin sa thaw lad kham kloi.
Ki pulit ki dang bteng ban pynlong ïa ka jingleit khynra sha kylleng ki jaka khnang ba kin ïoh kem lut ïa ki briew kiba la leh ïa ki kam thok lyngba ka ram.
Kane ka la jia hadien ba kawei ka Call Centre thok kaba la pynngop ïa ki briew da kaba kular ban pynbiang ïa ka ram ka la shah pynpulom noh bad phra ngut ki briew kynthup kawei ka kynthei kaba pynïaid ïa kane ka kam ki la shahkem, la ïathuh ki pulit jong ka kynhun Special Task Force (STF) ha Uttar Pradesh.
Ki la ong ba ka kynhun jong kine ki runar ka la pyntreikam ïa kane ka kam ha kawei ka shlem treikam kaba ki la shim wai kaba don ha ka thaiñ ba don ki karkhana jong ka Sector 63 ha Noida ha ki hynriew bnai ba la leit bad la antad ba ka la thok bad shukor ïa palat 300 ngut ki briew da ki klur tyngka.
“Ki phra ngut kiba la shahkynnoh, ki kynthup ïa u snar nongïalam jong ka kynhun runar, ki la shahkem na Noida na ka bynta ban pynngop ïa kine ki briew halor ka jingthmu ban ai Loan sha ki da kaba ki lah ban shu Online na India Bulls Consumer Finance ha ka ban pyndonkam da ki kot sakhi thok ha kaba la phah sha ki nongshim ram lyngba ka Whatsapp," la ong ka jingthoh ba la phah da ka kynhun STF.
Kane ka kynhun ki runar ka la shah pynpulom noh ha ka kynhun STF jong ka Lucknow hapoh ka jingtreikam jong u Additional Superintendent of Police Vishal Vikram Singh ha ka Sngi Palei.
Ka kynhun STF ka la ïoh ban kurup ïa san tylli ki Mobile Phone, 17 tylli ki ATM ne Credit Card, lai tylli ki Laptop, ar tylli ki Tablet, 13 tylli ki Pre-activated SIM Card, 13 tylli ki Accounting Register, 75 tylli ki kot sakhi thok bad ki jingbuh jingkheiñ jong palat 1 lak ngut ki nongpyndonkam ïa ka Call Centre, la ïathuh shuh shuh ki pulit.
Ki kot sakhi thok ba la ïoh ban kurup ki kynthup ïa ki ID Card ba la shon ha ka kyteng jong ka India Bulls, ki shithi ba la pdiang ban ai ram bad ki shithi ba la pyntikna ban ai ram, la ong ka jingthoh, ha kaba la bynrap shuh shuh ba kine ki nongshim ram ki la shah pynngop ha ka kyrteng jong ki jingpynrung kyrteng, ki jingsiew ha kaba ïadei bad ka jingpyntreikam, ka GST bad ka Insurance ka ban long pyrshah ïa ka Loan napdeng kiwei pat.
Ïa kine kiba la shahkem la tip kyrteng kum u snar nongïalam ha kane ka jingjia, u Chhaya Singh, Priya Shukla, Aanchal Chaudhary, Sulekha, Ankit Singh, Vijendra Pratap Singh, Archana Prajapati bad Shivani Thakur, la ïathuh ka jingthoh.
Ka la don ka jingujor ejahar ba la buh ha kaba ïadei bad ka jingjia ha ka Sector 63 Police Station kaba don ha Noida hapoh ki kyndon jong ka Indian Penal Code kiba kynthup hapoh ka kyndon 419, 420, 467, 468, 471 bad hapoh ka Information Technology Act bad ka jingtohkit ha kaba ïadei bad kane ka jingjia ka dang ïai bteng haduh mynta, la bynrap shuh shuh ka jingthoh ba la phah da ka kynhun pulit.
Ha shwa ban don ka ilekshon Lok Sabha, u nongïalam jong ka seng RJD bad u Symbud Myntri barim jong ka Bihar u Tejashwi Prasad Yadav u la pyrshang ban jop ha kaba ïadei bad ka jingai jingkyrshan sha ki paidbah da kaba wanrah da ka lad kumno ma u bad ka seng jong u ki la trei shitom bha na ka bynta ban pynbiang kam pynbiang jam bad ban wanrah ïa ki lad ki lynti ha kaba ïadei bad ki lad aikam-aijam.
Nalor ba u la thalaiñ tyngeh ïa u Myntri Rangbah jong ka Bihar bad u President jong ka seng JD (U) u Nitish Kumar lyngba ki nongkynthoh jong u, u Tejashwi ruh u la kynthoh kylla ïa u Myntri Rangbahduh u Narendra Modi halor ki lad pynïoh kam-pynïoh jam ha ki jingïalang jong u ba la pynïaid ha  ka por ba don ka ‘Jan Vishwas Yatra’ ha Gaya.
U la pyllait paidbah ïa ka ‘Jan Vishwas Yatra’ jong u khnang ban ïakynduh ïa kiba bun ki briew jong ka jylla ha ka 20 tarik, Rymphang.
Ha ka por ba u la ai jingkren ha ka jingïalang paidbah ha kaba la ïashim bynta da kiba bun ki samla, u Tejashwi u la ong, “Ki jingkular jong u Myntri Rangbahduh u Narendra Modi ha kaba ïadei bad ka jingpynbiang ïa 2 klur ki kam, kam shym la urlong hynrei ka jingkular jong nga ka la treikam.
Ha ka por ba don ka ilekshon Assembly ha u snem 2020, nga la kular ban ai da kumba 10 lak ki kam sorkar.
"“Haba nga la ïohlad ban long kum u Symbud Myntri Rangbah, nga la ai kumba 5 lak ki kam ha ki 17 bnai.
U pakhynnah jong nga u Nitish uba la phai kylla noh u la ïai bteng ïa ka kam bad ngi sa kumba katto katne por, nga la hap ban lah ban pyndep ïa ki jingkular," u la bynrap.
U nongïalam jong ka seng RJD u la buh ka jingkyrpad ïa ki briew ba ki la dei ban leit sha Patna ha ka 3 tarik, Lber ban ïashim bynta ha ka ‘Jan Vishwas Maharally’ ha Gandhi Maidan, ha kaba yn sa ïashim bynta da ki heh nongïalam jong ka kynhun synrop ka liang pyrshah ka ‘INDIA’, kynthup u President barim jong ka seng Congress u Rahul Gandhi.
Ki don haduh 154 tylli ki shnong hapoh ka jylla Meghalaya ki bym pat ïoh bording ilektrik satia wat haduh mynta.
Katkum ka jubab kaba la ai da u Myntri ka tnat Bording ka jylla u Abu Taher Mondal ha ka jingkylli kaba khlem poi ne ïakren ha ki kynta kylli jingkylli ba la wanrah da u MLA ka Mawlai, la pyntip ba ki don haduh 154 tylli ki shnong hapoh ka jylla ki bym pat ïoh bording ilektrik.
Katkum ka jingkheiñ kaba la ai da u Myntri ïa ki shnong bym pat ïoh bording ha ki district, kata ha East Garo Hills ki don 10 tylli ki shnong, 4 tylli ha East Jaiñtia Hills, 4 tylli ha East Khasi Hills, 2 tylli ha Eastern West Khasi Hills, 8 tylli ha North Garo Hills, 17 tylli ha Ri-Bhoi, 50 tylli ha South Garo Hills, 3 tylli ha South West Garo Hills, 12 tylli ha South West Khasi Hills, 17 tylli ha West Garo Hills, 12 tylli ha West Jaiñtia Hills bad 15 tylli ha West Khasi Hills.
Halor ka jingkylli la hato ka sorkar ka don jingthmu ne em ban pynbiang bording sha kine ki shnong ha ki por ban wan, u Myntri ha ka jubab ba la ai u la ong, hooid, ka don ka jingthmu ban pynïoh bording sha baroh ki shnong bym pat ïoh bording lyngba kino-kino ki skhim ban wan bei tyngka da ka Sorkar Kmie.
Ki shipai ïada ri ki la ïoh ban siat ïap ïa lai ngut ki lehnoh Maoist ha ka por ba ka la don ka jingleit khynra lehnoh ha ka thaiñ Abujhmad jong ka Kanker distrik jong ka Chhattisgarh ha ka step jong ka sngi U Blei.
Ka jingïasiat kaba markylliang hapdeng ki lehnoh bad ki shipai ïada ri ka la jia ha ka por 8 mynstep ha ka bynta ba shaphang Shathie jong ka Abujhmad, hajan ki jaka lum kiba don hapoh ki bynta jong ka khlaw ka ban poi sha ka shnong Koylibeda.
Ka Abujhmad ka dei ka jaka ka bym pat da shah khmih bniah bha ha kaba la ong ba kane ka jylla ka kham heh ban ïa ka jylla Goa, bad ka la long ka jaka kaba la synshar donbor da ki lehnoh Maoist.
Ka kynhun ba la ïatreilang hadpeng ki shipai jong ka District Reserve Guards (DRG), Sashastra Seema Bal (SSB) bad Border Security Force (BSF) ki la leit sha katei ka jaka kaba don ha ki jaka khlaw hadien ba ki la ïoh jingtip shaphang ka jingdon jong ki lehnoh, la ïathuh ki heh shipai.
Ym slem hadien ba ki la poi ha katei ka jaka, ki lehnoh ki la siat sha ka kynhun jong ki shipai, bad nangne ka jingïasiat kaba markylliang ka la sdang.
Ha ka por ba la don ka jingïasiat, lai ngut ki lehnoh Maoist, ki la kyllon ïap hadien ka jingshah siat, la ïathuh shuh shuh ki shipai.
“Ngi la ïoh ban kurup ïa lai tylli ki tiar siat na ki.
Ka jingpyntreikam ka dang ïai bteng khnang ban lah ban ithuh ïa ki," la ong u District Superintendent of Police jong ka Kanker distrik u Kalyan Elesela.
U Myntri Rangbahduh u Narendra Modi un sa leit jngoh ïa ka jylla Tamil Nadu ha ka 27 tarik bad ka 28 tarik, Rymphang na ka bynta ban ïashim bynta ha ki prokram jong ka sokar bad kumjuh ki prokram jong ka seng ha Tiruppur, Madurai, Thoothukudi, bad Tirunelveli distrik.
U Modi un sa poi ha Sulur Airport na Thiruvananthapuram ha ka por 2.
05 janmiet ha ka 27 tarik, Rymphang.
Un sa leit sha Palladam na ka bynta ban don bynta ha ka jingïalang paidbah ban pynlong da ka kynhun Tiruppur Wing jong ka seng BJP.
Ka kynhun ba dei khmih halor kane ka bynta, ka la buh ïa kiba bun ki jaka ban pynlong ïa ki jingïalang ha kaba kawei na kine ka dei kaba la don ha ka jaka kaba palat ïa 1,200 akar ka jingheh ha ka shnong Madappur.
Ka jingpynkut ïa ka prokram jong u President jong ka seng BJP ha ka jylla u K Annamalai ba la tip kum ka En Maan En Makkal Padayatra ruh kan sa long ha kane ka jaka.
Ka sorkar jylla lyngba ka tnat General Administration Department (GAD) ka la sdang ban wad jaka na ka bynta ban tei ïa ka Meghalaya House ha ka jylla Karnataka.
Ha ka byrta (Expression of Interest) ba la pynmih da ka tnat, la ong ba ka tnat ka kwah ban thied jaka kaba don hapdeng 5,000 haduh 8,000 square metre ha Bangalore Urban District, Karnataka ban shna ïa ka ‘Meghalaya State House’.
Namarkata, ka tnat ka la khot la wer ïa ki trai jaka ba kin wan shakhmat ban tyrwa ïa ka khyndew kaba biang bad kaba long katkum ki kyndon ba la buh ha ka EOI.
Kumba ka long mynta, ka tnat GAD ka don ïa ki Meghalaya House ha New Delhi, Kolkata, Mumbai, Vellore bad Guwahati.
Hynrei naduh ki snem kiba mynshwa, ki la don ki jingdawa ban tei ïa ka Meghalaya House ha Bangalore namar ka jingbun ki briew na kane ka jylla kiba pule bad kiba trei ha Karnataka nalor kiba leit ba wan sha katei ka jylla.
Katto-katne ki kyndon na ka bynta ki trai jaka ki long ba ka khyndew ka dei ban lait surok, ka khyndew kam dei ban don hapoh u pud u sam jong ki jaka ba la mana la ki dei jong ka Wildlife lane Forest ne shipai bad kam dei ban doh hapoh ki National Park.
Ha kajuh ka por ka khyndew ka dei ban don hajan jong ka Kempegowda International Airport, bad ka tnat GAD kan peit bha ïa ka jingjngai hapdeng ka khyndew bad ka kad liengsuiñ ha ka por ba ka bishar ïa ki jingtyrwa ki trai jaka.
Ka Seng Khasi Nongmensong kan pynlong ïa ka Shad Suk Mynsiem 2024 ha ka 2 bad 3 tarik Lber ha ka madan Shad kumba ju long.
Ha u kyrwoh, u President ka Seng Khasi Nongmensong, u Rangbah S Jala, u la ong ba kane ka shad-ka-kmen ka long ka jingkynmaw bad jingainguh u Khun Khasi Khara shisien shisnem ïa U Blei U Trai Kynrad U Nongthaw U Nongbuh ban neh ka Hok la ka Riti.
U Rangbah Jala u la kyrpad bad khmih lynti ïa ki para khun ka Ri ban ïapoi lang sha katei ka shad ka kmen bad ban ïamih nongshad kynthei bad shynrang bad la ka riam ka beit pura ban phuh ban phieng la ka kam ban sah pyrto donburom.
Ka jingkhlaiñ treikam nala ïing la sem ka long ka bynta kaba kongsan ha ka ban donkam ban ïada ïa ki samla na ka jingkyrni dih drok, la ong u Myntri Rangbahduh u Narendra Modi ha ka sngi U Blei.
“Na ka bynta ka jingthmu ban tei ïa ka India bad ban lait na ka jingpyndonkam drok, ka long kaba donkam eh na ka bynta ki longïing ba ki dei ban long kiba khlaiñ kum ki jaka ai jinghikai," u la ong ha ka jingai jingkren jong u lyngba ka durkhih ha ka por ba don ka prokram ‘Ashwamedha Yagya’ ba la pynïaid da ka Gayatri Parivar.
“Haba ki dkhot jong ka longïing kim ïakynduh ne shonglang na ka bynta bun sngi, kata ka jingma ka ap bad namar kata ka daw ki longïing ki la dei ban long kiba khlaiñ khnang ban lah ban pyllait ïa ka ri na u drok," la ong u Myntri Rangbahduh.
Ka ‘Ashwamedha Yagya’ ka la long ka prokram pynsngewthuh paidbah kaba heh bad ïada ïa ki Million ngut ki samla ba kin lait na ka jingkyrni ha ka jingdih drok bad ban lah ban tei bad ban im ka jingim kaba bha, u la ong.
U Modi u la ai jingmut ïa ka jingdonkam na ka bynta ban pynbiang ki jingai jingkyrshan sha kiba ki samla kiba la kyrni ha ka jingdih drok bad ban ïai bteng ha ka ban pynkhlaiñ ïa ka ri ba kan lah ban ïakhun pyrshah khnang ban lah ban pyllait ïa ka ri na u drok ha kaba kane ka la don bynta ban ai mynsiem bad pynsngewthuh ïa palat 110 Million ngut ki briew naduh ba la plie paidbah bad sdang pyntreikam ïa ka.
U Myntri Rangbahduh u la ong ba ka jingïohlad jong ki samla ban don bynta ha kine ki prokram la ka long ha ka ri ne ha ka pyrthei kan sa ïarap ïa ki ha ka ban lait na ka jingkyrni ha ka jingdih drok ne ïa ki jingdih pynbuaid.
“Ha ki jingïalap ban pynsngewthuh  paidbah la ka long ha ka ri ne ha ki ri ka pyrthei, ka jinglah ban ïakynduh ïa kiba bun ki samla kata ka nang ïarap ïa ki ha ka ban kiar na ki kam sniew," u la ong.
Ha ka jingai jingkren ha kaba ïadei bad ka jingkhmih bniah jong ka sorkar halor ki Sport bad ka Science, u Modi u la ong ba ka jingjop jong ka Chandrayaan Mission ka la plie lad na ka bynta ban wanrah ki jingpyntreikam na ka bynta ki buit treikam bathymmai, ha kaba kane ka la wanrah ïa ki jingkylla ha ki rukom pyntreikam jong ki samla ha ka rukom kaba dei.
Ki prokram kum ka Chandrayaan Mission ki la wanrah ki jingkylla ha ki rukom pyntreikam ha kaba ïadei bad ka jingïakhun ban aibor ïa ki samla bad ba kin lah ban trei ha ka rukom kaba dei, u Myntri Rangbahduh u la bynrap shuh shuh da kaba ong ba ka Fit India Movement bad ka Khelo India kan sa ïarap ban pynïoh mynsiem ïa ki samla bad ban pynkiar ïa ki ban ngop ha kine ki jingdih kiba ïalam bakla.
U nongïalam jong ka seng Congress bad u MP u Gaurav Gogoi u la kynnoh ba ka seng Bharatiya Janata Party (BJP) ka la pyndonkam bakla ïa ka Information Technology (IT) bad ïa ka kynhun Central Bureau of Investigation (CBI) ban pynibor pyrshah ïa ki nongïalam jong ka liang pyrshah.
Ha ka jingïakren bad ki nongthoh khubor hynnin ka sgni, u Gaurav Gogoi u la ong ba ka jingwanrah jong u MP jong ka seng Congress u Rahul Gandhi ïa ka “Bharat Jodo Nyay Yatra" ka la pynpaw ba ka la don ka jingsngew tikna ba ka la don ka kynhun ka liang pyrshah kaba khlaiñ ban ïakhun pyrshah ïa ka BJP.
" Lada don mano mano ba mihkhmat na ka liang ka liang pyrshah, kata u dei u Rahul Gandhi.
Ka rukom ba ka seng BJP ka thom da ka bor ïa ka liang pyrshah da ka IT bad CBI ka la pynlong ba kiba bun na ki nongïalam jong ka liang pyrshah kim shym lah ban treikam…"Da ka jingwanrah ïa kiba bun ki jingpynkhreh da ki seng saiñ pyrthei na ka bynta ka ilekshon Lok Sabha, ki nongïalam jong baroh ar kata jong ka seng BJP bad Congress ki la don bynta ban ïakawang ktieh kawei ïa kawei pat naba ka jingïakhun ilekshon ka la nang jan.
Ha kaba ïadei bad kane la ong ba ka jingshah ktah jur jong ka seng Congress ha Assam ka la long hadien ba u nongïalam jong ka seng u Rana Goswami u la phah ïa ka shithi iehnohkam kum u nongpynïaid jong ka seng ha Upper Assam.
Kumba la ïathuh ka tyllong khubor, la ong ba u Goswami u lah ban leit ban pynïasoh bad ka seng BJP ha kine ki khyndiat sngi ban sa wan.
U Myntri ka tnat Cooperation ka Sorkar Jylla, Bah Comingone Ymbon u la plie ïa ka jingrakhe “70th All India Cooperative Week" ha ka jingïalang kaba la long ha Moosyiem Shangpung, West Jaiñtia Hills District ha ka 14 tarik Naiwieng.
Ïa kane ka jingïalang la pynlong da ka tnat Cooperation ha ryngkat ka jingïatreilang bad ka Meghalaya Cooperative Apex Bank Ltd, Rural Finance Shillong, bad Meghalaya Livelihoods and Access to Markets Projects (Megha-LAMP) of Meghalaya Basin Management Agency (MBMA).
Ïa kane ka jingrakhe ba la pynlong halor ka phang “Role of Cooperative Marketing in India: A five trillion Dollar Economy and Sustainable Development Goals, bad ka jingïamir jingmut ba kongsan ka long halor ka phang “Recent Developments in Cooperatives.
"Haba kren ha ka jingïalang, u Bah Comingone Ymbon u la kyntu khamtam ïa ki samla ba ki dei ban phaikhmat sha ki kam lajong na ka bynta ban kyntiew ïa ka ïoh ka kot bad ka roi ka par bad u la pynpaw ruh halor ka jingkongsan ban pynkhlaiñ ïa ki kam ïatreilang na ka bynta ban kyntiew ïa ka ïoh ka kot bad ka roi ka par.
Shuh shuh u la kyntu ruh ïa ki dkhot ba kin ïashim bynta shitrhem na ka bynta ban pyntreikam bha ïa ki projek ba la kyrshan da ka sorkar ban ai mynsiem na ka bynta ban long ki nongseng kam seng jam lajong.
Nalor kata, u Myntri u la pynshlur ruh ïa ki kmie ki kpa kumjuh ïa ki samla wad kam wad jam ba kin pynleit jingmut sha ki kam lajong ha ka jaka jong ki kam sorkar.
Haba kdew halor ki sienjam lyngba ka jingpyntreikam ïa ka skhim CM Elevate, u Myntri u pyntip sha ki nongwan ïashim bynta halor ki lad ki kabu na ka bynta ki nongseng kam lajong halor ki skhim bapher bapher kiba aijingkyrshan ban kyntiew ha ki kam jngohkai pyrthei, ka rep ka riang bad ha kiwei kiwei pat ki bynta.
Ha kane ka sngi la ïadon lang ruh u Bah W K Kharbuli, Additional Deputy Commissioner, West Jaiñtia Hills, Kong R C Sohkhlet Registrar Cooperative Societies, MD Meghalaya Cooperative Apex Bank, ki ophisar na ka tnad Cooperation, Megha- LAMP, MBMA bad Meghalaya Cooperative Apex Bank Ltd bad kiwei kiwei.
Ka MLA ka Sutnga-Saipung konstitwensi, Kong Santa Mary Shylla ka la ong ba u MP ka Shillong Parliamentary konstitwensi, u Bah Vincent H.
Pala u la long kum u Panah.
Ïa kane ka MLA ka la kren ha ka jingïalang kaba la khot da ka NPP-Amlarem Block ban pynithuh ïa ka Dr.
M.
Ampareen Lyngdoh kum ka kyrtong ka NPP sha ka ilekshon MP Lok Sabha na Shillong Parliamentary konstitwensi.
Ka la pynpaw ba ki 15 tylli ki snem kiba u Bah Pala u la long kum u MP, ha ka hi marwei ka sngew la kumba u dei u Panah.
Kumta ka la kyntu ïa ki paidbah ban jied MP noh da ka kmie ka ban peit ïa ki jingdonkam jong ki khun ki kti.
Shuh shuh kane ka MLA ka la kyntu ïa ki nongtrei bad nongkyrshan ka seng ba kim dei ban sngap ïa ka jingkynthoh jong kiwei ki seng ba ka NPP ka dei ka seng kaba bamsap bad kaba pyrkhat tang ïalade.
Ka Kong Santa ka la kyntu ruh ïa ki paidbah ban kyrshan ïa ka Dr.
Ampareen Lyngdoh da kaba pynjop donburom ïa ka ha kane ka ilekshon MP ban wan, khnang ba kan ïoh ban bud ïa ki dienjat jong u kpa jong ka, Bah Peter G.
Marbañiang (Bam Kwai ha Dwar U Blei) uba la noh synñiang shibun na ka bynta ka Jylla.
Ha kane ka jingïalang ka NPP-Amlarem Block, la ïadonlang ruh u National General Secretary ka NPP uba long ruh u Symbud Myntri Rangbah ka Jylla, Bah Sniawbhalang Dhar nalor kiwei-kiwei.
Sa tang shisngi ba ka sorkar jylla kan sa pynlong ïa ka tamasa Cherry Blossom ka ban sdang ha ka 17 tarik mynta u Naiwieng bad kut ha ka 19 tarik jong ujuh u bnai.
Ha katei ka tamasa ki nongtem bad ki nongrwai ba pawnam na kylleng ka pyrthei kin sa wan ban ïashimbynta bad pynshongshit ïa ki paidbah ha kitei ki lai sngi lynter hapoh ka Madan Kurkalang ha Bhoirymbong.
Ka kynhun rwai bad tem ïa kaba la tip kum ka SURL ka dei ka kynhun kaba dei ban don bynta ha katei ka tamasa bad ka dei ban tem ha ka sngi sdang jong katei ka tamasa kata ka 17 tarik mynta u bnai hynrei na ki daw bym lah kiar ka la pynsangeh noh ban wan.
Ka SURL lyngba ka sla ‘Instagram’ lajong, ka la pyntip paidbah ba katei ka kynhun kan nym wan tem shuh ha katei ka tamasa namar ki katto katne ki daw kiba la pynthut ïa ka jingpynkhreh jong ki ban wan ïashimbynta ha katei ka tamasa namar ba ka dei ka por ba ki paidbah ka ri India ki don ïa ki jingleh kmen bapher bapher bad ka jingïoh shuti jong ka sorkar.
Kumta ki khmih lynti bad ki rukom ba dei ban leh ym lah satia ban leh ha ka por kaba biang.
Ha katei ka sla ‘Instagram’ ka kynhun SURL ka la ong ba watla na ka liang jong ki, ki la ïaleh ban leh katba lah ban don bynta ha katei ka tamasa hynrei ka long pat kaba sngewsih ba kim lah satia ban leh eiei, kumta ki la hap ban pynsangeh noh ban wan.
Shuh shuh ka kynhun ka la panmap na ki nongkyrshan jong ka kiba la ïai ap khmih lynti ïa ka kynhun SURL ban wan tem ha ka sien kaba nyngkong eh hapoh Ri India bad ki la ong ba ki ngeit skhem ba kin sa don bynta ha ki por ki ban sa wan ha ka por kaba biang.
“Ngi panmap shikatdei eh na ki nongkyrshan kiba la ïai ap khmih lynti ïa ka SURL ban wan tem ha ka sien kaba nyngkong eh hapoh ka Ri India.
Ngi kyrmen ba ngin sa lah ban don bynta ha ka por kaba biang ha ki por ban sa wan", la ong katei ka jingthoh jong ka SURL.
U Myntri Rangbah ka Jylla u Conrad K Sangma ha ka Sngi Palei u la pyntip ba na ka bynta ban ïaleh ban weng ïa ka jingkhapngiah ha ka ïaid ka ïeng ki kali ha nongbah Shillong, na ka liang jong ka sorkar ka la pynkhreh da ki 3 tylli ki Parking Lot ne jaka ïeng kali bathymmai ha nongbah Shillong.
Haba kren sha ki lad pathai khubor, u Conrad u la ong ba ki lynti ne rukom kiba donkam ban sdang ïa ki bun tylli ki jaka ïeng kali ki la dep ban sdang bad la khmih lynti ba ha kane ka Khristmas ne ha u bnai Kyllalyngkot jong u snem 2024, ka thaiñ Nan Polok kan sa don ïa ka jaka ïeng kali kaba thymmai.
Nalor kane, u Myntri Rangbah u la pyntip ruh ba hapoh ka nongbah bad thaiñ Secretariat, la dep ban ithuh ïa ki ar tylli ki jaka ha kaba yn sa tei ïa ki jaka pynïeng kali.
“Ynda kine ki jaka pynïeng kali kin don, kiba bun ki kali kin nym ïeng shuh harud surok bad ha kaba ki surok jong ngi kin sa long kiba kylluid bad ngi don ka jingkyrmen ba kum kine ki lynti kin sa ïalam ban lah pyllait na ka jingkhapngiah," la ong u Conrad.
Ha kaba ïadei bad ki taksi bad bos kamai kiba ju ïeng slem ha ki thaiñ Motphran bad Khyndailad; kaba wanrah ïa ka jingkhapngiah bad dheng kali hapoh ka nongbah, u Myntri Rangbah u la pyntip ba na ka bynta kine ki kali paidbah yn sa pynbiang ïa ki jaka kiba biang.
Haba batai kham bniah ha kaba ïadei bad ka jingtyrwa ban don noh da ki lynti ïaid kjat na suiñ (skywalk) na Barik Point sha Khyndailad, u Myntri Rangbah u la ong ba ïa kane ka projek la hap ban pynsangeh shwa shipor hadien ba ka tnat pulit ka la kdew ba ka jingtrei ïa kane ka projek kan sa wanrah ka jingdheng kali kaba jur, kumta hap ban wad shwa da kiwei ki lad ki lynti ha shwa jong kane.
U Waheh Shnong ka Moodymmai, West Jaiñtia Hills District u Bah Joseph Pariat u la pynshai sha ki nongshong shnong ba ïa ka pisa jong ka shnong ka dei sa tang ban bate ne bhah noh khnang ban ïoh jingmyntoi ki paid nongshong shnong katkum ka hok jong ki.
Kane ka jingpynshai ka la wan hadien ba ki nongshong shnong ka Moodymmai ki la kynnoh ba ka rukom treikam jong u Waheh Shnong ha kaba ïadei bad ka kam pisa pilaiñ ka long ka bym shai.
U Waheh Shnong u la pynshai ba ka jingbym lah ban bate ïa ka pisa jong ka shnong ka dei namar ka jingshah khang ki dkhot ka Executive Committee ban rung sha ïing dorbar ban pynlong ïa ka jingïalang pyrkhat kam.
U la ïathuh ba ha ka 10 tarik Naiwieng, ki dkhot ka Executive Committee jong ka Dorbar Shnong Moodymmai ki thmu ban pynlong ïa ka jingïalang pyrkhat kam ha ïing dorbar hall jong ka shnong na ka bynta ban pyrkhat kumno ban bate bad pyntreikam ïa ka pisa shnong bad kiwei kiwei de ki mat kiba ïadei bad ka jingbha jingmiat jong ka shnong.
Hynrei ynda u Waheh Shnong bad ka EC ki la poi ha ïing dorbar, katto katne ki paid nongshong shnong kim ailad ïa ki ban pynlong ïa kane ka jingïalang ka Executive Committee, la pynshai u Waheh Shnong.
U Bah Pariat u la kyrpad ïa ki longkmie longkpa bad ki ‘riew rangbah jong ka shnong Moodymmai ban ai ka jingïatreilang.
Nangta u la kyrpad ruh ïa ki kmie ki kpa ban kyntu kyrpang ruh ïa ki khun ki kti jong ki ban kiar na ka jingkren ki bym sngewtynnad kiba lah ban ktah mat-ïong ïa ka jingim jong u shimet bad ïa ka longïing longsem.
Ka Jylla Meghalaya kan ïoh ban pan kylliang pisa kumba T.
400 klur hadien ba ka Sorkar Pdeng ka la ailad lyngba ka jinglah ka Jylla ban wanrah katto-katne ki jingpynkylla.
Kane ka T.
400 klur ka wan lyngba ka 0.
5 percent ka jingpynkiew ban pan kylliang pisa bad lyngba ka jingpynkylla ïa ka Meghalaya Fiscal Responsibility and Budget Management (MFRBM) Act kaba la ai jingmynjur da ka Kynhun Myntri ka Sorkar Jylla hadien ka jingïalang kaba la long ha ka Sngi Palei.
Haba kren sha ki lad pathai khubor hadien ka jingïalang ka Kynhun Myntri, u Myntri Rangbah u Conrad K Sangma u la ïathuh ba ka jingpynkylla ïa ka MFRBM Act la leh namarba ka Sorkar India ka shah ban pan kylliang pisa katkum ka jinglah ka Jylla ban wanrah ki jingkylla ha ki tnat treikam jong ka.
Haba kylli katno ka Sorkar Jylla ka lah ban pan kylliang pisa lyngba kane ka 0.
5 percent, u Myntri Rangbah u la ong ba ka jingpynkiew da 0.
5 percent, kan ailad ïa ka Jylla ban pan pisa kylliang kumba T.
400 klur kaba dei katkum ka jingailad ka Sorkar India.
U la ïathuh ba ha kine ki 3 snem ne 4 snem, ka Sorkar India ka la shah ïa ki Sorkar Jylla bapher bapher ban pynkiew ïa ka jingshim pisa kylliang (increase the borrowing limit) katkum ki jingpynkylla kiba la lah ban leh.
Ha u snem ba la dep ruh, u Myntri Rangbah u la ïathuh ba ïa kane ka aiñ la pynkylla namarba ka Sorkar India ka shah ïa ki Sorkar Jylla bapher bapher ban pynkiew ïa ka jingshim pisa kylliang katkum ki jingpynkylla kiba ki Jylla lah ban leh man u snem.
U Myntri Rangbah ka jylla u Conrad K Sangma u la pyntip ba ka Sorkar kan dang hap ban khmih bniah bha kumno ban pynlong ïa ka ktien Khasi bad Garo kum ki ‘Official Language’ ne ktien sorkar jong ka jylla Meghalaya namar ka jingeh kan mih ha kaba ïadei bad ka jingthoh ïa ki kot ki sla sorkar (file noting).
Lah ban pynkynmaw na ka liang jong ka Khasi Author’s Society (KAS) bad kumjuh na ka Hynñiewtrep Achik National Movement (HANM) ki la dep ban dawa na ka Sorkar ba dei ban ithuh noh ïa ka ktien Khasi bad Garo kum ki Official Language jong ka jylla Meghalaya khnang ban nang lah pynkhlaiñ ïa ka jingdawa pynrung ïa kine ki ktien ha ka Khyrnit Phra ka riti synshar ka ri.
Haba kren sha ki lad pathai khubor u Myntri Rangbah u la ong, “Ka mat ban pynlong Official Language kan shong ha ka jingbatai bniah ïa ka jingmut jong ka kyntien ‘Official Language’, kumta ngi hap ban khmih bniah bha namar ba kin don ki jingeh kiba ngin ïakynduh ha kaba ïadei bad ka jingthoh ïa ki kot ki sla ha ka kam sorkar".
Shuh shuh u Conrad u la ong, “Lada ngi leh ha ka ktien Garo hato kane kan pynmih ne em ïa ka jingeh bad kumno ngin leh ïa kane lada jia ba u ophisar u dei uba kren Khasi bad English bad yn ym lah ban sngewthuh, ngin mad jingeh ha ka kam shakri paidbah.
"“Lada ka dei ka ‘Official Language’ kumno ngin weng ïa katei ka jingeh bad lada ngim pyndonkam ïa ka ktien Khasi bad Garo ha kane ka bynta hato kane kan pyndap pynbiang ïa kata ka jingmut ‘Official’.
Dei namar kane ngi hap ban khmih bniah bha halor kitei ki bynta baroh khnang ba ngin lah ban shim ïa ka rai ban ïaid shakhmat," u la ong.
Kumta khnang ba kan nym buh jingeh haba buh ïa ki jingthoh, kumta na ka liang jong ka sorkar ka donkam ban khmih bniah ha shwa ban shim ïa ka rai, namar kum ka sorkar ka kwah ba ka ktien Khasi bad Garo kin long ki Official Language jong ka jylla.
Ka Sorkar Jylla ka la ai jingmynjur ban thaw ïa ka Meghalaya Education Recruitment Board ha kaba yn pyndonkam ban thungkam hapoh ka tnat pule puthi lada ki lait thylli.
U Myntri Rangbah u Conrad K Sangma u la ïathuh ba kane ka Board kan ïarap pynsted ïa ka jingpynrung kam hapoh ka tnat pule puthi kumba long ka tnat ka koit ka khiah kaba la lah ban thung ïa ki doktor kumba 500 ngut.
Ïa kane ka Board yn khliehduh da u Additional Chief Secretary ka tnat pule puthi bad ka jingpynrung kam kan bteng kumba 3 bnai haduh 6 bnai ban pyndep.
Shuh shuh ka kynhun Myntri ka la mynjur ruh ban pynkylla kyrteng ïa ka tnat labour sha ka tnat labour, employment bad skill development.
Ka Kynhun Myntri ka la ai jingmynjur ban pyndonkam noh da ki kot pule kiba pynmih da ka National Council of Educational Research and Training (NCERT) ym shuh da ki kot kiba pynmih da ka Meghalaya Board of School Education (MBOSE) na ka bynta ki khynnah klas-I haduh klas-X.
Kine ki kot yn sdang pyndonkam naduh ka samoi ai jinghikai ka ban sa wan.
Hadien ka jingïalang ka Kynhun Myntri ha ka Sngi Palei, u Myntri Rangbah u Conrad K Sangma u la ong ba ïa ki kot pule ka NCERT yn sdang pyndonkam ha ki lai tylli ki sobjek kiba kynthup ïa ka English, Mathematics bad Science.
U Conrad u la ong ba na ka bynta ki Klas-I haduh Klas- V, kan don ka jingpynkylla ïa kito ki kot pule sha ka ktien lajong namar ki don ki skul kiba ka rukom ai jinghikai ka dei ha ka ktien lajong.
U Conrad u la ong ba kane ka jingleh ka dei namar ka jingsngewkhia ïa ka jinglong jingman ka pule puthi ha kaba la don ka jingïasyllok bad wad bniah haba ïadei bad ki kot pule ha kaba la lap ba ki kot pule ka MBOSE kim pat kot sha ka kyrdan kaba long kum ha ka ri baroh kawei.
U la ong ba kane ka sienjam ka long ban kan kham pynbha ïa ka pule puthi bad saiñdur ïa ki lynnong ha ryngkat ka thong jong ka Sorkar ka long ban lah ban pyndonkam ïa ka rukom thoh ka pule.
Ka UCO Bank ka la pynbna ba ka la kum bakla ban phah haduh T.
820 klur sha ki briew kiba don ‘Account’ bad ka, bad na kane, ka la ïoh biang T.
649 klur.
Ka jingphah bakla ïa katei ka pisa sha ki katto katne ki ‘Account’ ka long lyngba ka Immediate Payment Service (IMPS).
Hynrei da kaba shim ïa kiba bun tylli ki sienjam, kane ka Bank ka la khang ïa ki ‘Account’ jong kito ki briew kiba la ïoh pdiang ïa ka bynta na katei ka pisa bad namarkata, ka la lah ban ïoh biang T.
649 klur na ka TT.
820 klur lane 79 per cent.
Kane ka la paw ha ka jingthoh ba la ai da ka UCO Bank.
Hynrei ka UCO Bank ka khlem pat lah ban pynshai la ka jingbakla ban phah ïa katei ka pisa ka dei na ka jingleh bakla jong ki nongtrei lane na ka daw jong ka jingshah pyndonkam bakla ki kor ki bor ha kiwei pat lane ‘Hacking’.
Lah ban kdew ba ïa ka rynsan IMPS la pyntreikam da ka National Payments Corporation of India (NPCI).
Lada phah pisa lyngba ka IMPS, tang katto katne por, la ïoh ban pdiang ïa ka pisa khlem kano-kano ka jingthut.
Na ka liang ka UCO Bank ka la nang shim shuh ïa ki sienjam ban ïoh biang sa ïa ka pisa kaba dang sah, kata, T.
171 klur, bad ïa kane ka jingjia, la pyntip sha ki bor jong ka aiñ khnang ba kin leh ïa kaba donkam.
Naduh ka 10 tarik haduh ka 13 tarik Naiwieng, ka UCO Bank ka la ïohi ba na ka daw ka jingthut ha ka IMPS, ki la don ki briew kiba don ‘Account’ ha kiwei pat ki Bank ki la phah pisa sha ki briew kiba don ‘Account’ bad ka UCO Bank, hynrei ym shym la ïoh pisa satia pat na kita ki Bank kiba la pyndonkam da ki briew ban phah ïa ka pisa.
Wat hapdeng ka jingkyntu jong ki seng saiñpyrthei, sengbhalang bad ki Balang ha Mizoram, ka Election Commission of India (ECI) ka la rai ban ym pynkynriah ïa ka sngi ñiew ‘vote’ ha ka ilekshon sha ka Ïingdorbar Thawaiñ, la ong u Chief Electoral Officer, u Madhup Vyas ha ka Sngi Palei.
U Vyas, uba la wanphai sha Mizoram na Delhi ha ka Sngi Balang hadien ba u la ïakren bad ki bor jong ka Election Commission, u la ong, “Ka jingñiew ‘vote’ kan long beit ha ka 3 tarik Nohprah katkum ba la pynbeit da ka ECI.
"Ka 3 tarik Nohprah ka dei ka Sngi U Blei bad namarkata, ki kynhun bapher-bapher ha Mizoram ki la kyntu ïa ka ECI ban pynkynriah noh ïa ka jingñiew ‘vote’ sha kawei pat ka sngi.
Kham hashwa, u CEO u la pynpaw ïa ka jingkyrmen ba ka ECI ka lah ban pynkylla ïa ka sngi ñiew     ‘vote’ hadien ba ka NGO Coordination Committee, kaba dei ka kynhun synrop ki sengbhalang bad seng samla pule, ka la ïakynduh ïa u.
Ha kawei pat ka liang, ka jingïalang jong ka Central Committee ka Young Mizo Association kaba la long ha ka Sngi Palei ka la rai ban nang buddien ïa katei ka kam hadien ba ka la dep pynlong ïa ka jingïamir jingmut bad ka NGO Coordination Committee.
U nongïalam ka YMA u la ong ba ïa ka lynti ba shakhmat yn sa shim khnang ban pynbor ban pynkylla ïa ka tarik ban ñiew ‘vote’.
Ka kynhun ki Balang ha Mizoram ba la tip kum ka Mizoram Kohhran Hruaitute Committee (MKHC), kaba la ai da ka jingthoh sha ka ECI, ka la ong ba ki nongïalam ki Balang ki la ieh ha ka NGO Coordination Committee ban shim ïa ki rai aïu ban leh nangne shakhmat halor katei ka mat.
Baroh ki seng saiñpyrthei ba kynthup ïa ka Mizo National Front (MNF) bad ka BJP ki la thoh sha ka ECI ban pynkynriah ïa ka tarik ñiew ‘vote’ namarba ka 3 tarik Nohprah ka hap ha ka Sngi U Blei kaba dei ka sngi ba la ñiew kyntang da ki Khristan kiba don ha Mizoram.
Ka NGOCC, MHKC bad ka Mizoram People’s Forum (MPF), kaba dei ka shnat jong ka Balang, ki la dep ban ai ïa kiba bun ki jingthoh sha ka ECI ban pynkynriah ïa ka sngi ñiew ‘vote’ sha ka 4 lane 5 tarik Nohprah.
U Myntri Rangbah ka Jylla u Conrad K Sangma ha ka Sngi Palei u la pyntip ba ki kam kiba ïadei na ka bynta ban pynlong ïa ka ilekshon MDC ha u snem ban wan ki la ïaid shakhmat.
Lah ban pynpaw ba ka ilekshon MDC sha ka ïingdorbar jong ka Khasi Hills Autonomous District Council (KHADC) bad Jaiñtia Hills Autonomous District Council (JHADC) kan long ha u snem ban wan.
Ki don khubor kiba la saphriang ba lah ban pynjlan shwa shipor ïa ka samoi treikam namar ba lah ban don ka jingpynkylla ha ki kyndon ka Khyrnit Hynriew.
Haba kren sha ki lad pathai khubor ha ka Sngi Palei na ka liang u Conrad K Sangma u la ong, “Ki kam ki jam ki la ïaid shakhmat bad ngi la ïaid katkum ka lynti kaba dei ban ïaid, kumta ngin sa peit haba ngi ïoh ïa kano kano ka jingpyntip na ka tnat kaba dei khmih, ngin sa shim ïa ka rai ha kaba ïadei bad ka jingbuh ïa ki tarik bad kiwei kiwei.
"Ha kaba ïadei bad ka jingsaphriang ki khubor ba ka lah ban don ka jingpynjlan ïa ka ilekhson jong ka KHADC bad JHADC namar ka jingsahteng ban pynkylla ïa ki kyndon jong ka Khyrnit Hynriew jong ka riti synshar ka ri, u Myntri Rangbah u la ong, “Haduh mynta ngam pat ïoh jingtip eiei bad ruh ngam pat ïoh ïa kano kano ka jingthoh ruh bad dei tang ynda ngi la ïoh ïa ka jingthoh, kata sha nga bad sha u Myntri ka tnat District Council Affairs, ha kaba ngin sa lah ban kren eiei.
".
Ka long shisha ka jingsngewsih kthang ïa ki paid nongrep ha ki bynta jong ka West Khasi Hills kiba dang pynkhreh mynta ban lum ban lang ïa u kba kaba ki la ap kyrmen baroh shikatta ynda la dei ka aïom ot.
Pynban da ka jingwan kynsan jong u slap ba jur ka la pynlong ka jingduh kaba khraw bad bijai ei ka jingtrei shitom.
Ïa kane la ïoh sakhi ha ka Sngi Palei jong ka taïew ha kaba ki nongrep kiba na ka shnong Tiehbah Nongstoiñ katba ki dang pynleit jingmut ha la ki lyngkha ban lum ban lang ïa u kba kyndit-kynsan u ‘lapbah u la wan bad baroh u kba uba ki dang ïa lum ki la shu per lut shajrong um bad shah rong noh artad.
Katkum ka khubor na ki nongrep kba la ïathuh ba katei ka jingjia ka la jia ha ki 2.
00 baje eiei nohphai sngi hadien ba u ‘lapbah u la ther tyngeh, u kba uba dang shu dep ot bad uba la lum shi jaka ha kaba satang ban shoh noh la shu shah kit noh ha ka um.
Nalor kane, ka khubor ka ong ruh ba ka jingduhnong la shu antad ba uwei-uwei u trai pynthor u la duh palat ïa ka T.
15,000 eiei.
U kba uba la shah rong noh ha ka um ki kynthup jong u Bah Branli Marweiñ, Bah Tholing Kharlyngdoh, Kong Ispilian Mawlieh bad Eldaris Thongni bad kiwei kiwei ruh.
Na ka liang ki nongrep ki la pynpaw ruh ïa ka jingsngewdiaw kaba jur bad ki la kyntu jur ruh ïa ka sorkar lyngba ka tnat ka rep ka riang ba kan phai khmat lem halor ka jingduhnong jong ki kum ki nongrep.
Ka Joint Action Committee (JAC) jong ka NEHUTA, NEHUNSA bad NEHUSU ha ka Sngi Palei ka la rai ban pynsangeh noh shwa shipor ïa ka jingïakhih ba khlem pud sngi hadien ba u Vice Chancellor (VC) ka NEHU u Prof.
PS Shukla u la pan por haduh san sngi ban peit halor ki mat jingdawa ba kynthup ruh ka jingweng noh ïa u Technical Officer/Senior Consultant.
Hadien ka jingïalang bad u VC, u Chairman ka JAC u Prof.
Lakhon Kma u la ong, “Ngi la rai ban pynsangeh noh shwa shipor ïa ka jingïakhih ka jong ngi bad naduh lashai ka sngi ka 17 tarik ki klas kin sdang biang, ki nonghikai kin sdang ban ai jinghikai bad ruh kiwei ki lah ban leit phai biang sha ki ophis treikam ki jong ki.
"U Prof.
Kma u la ong ba ïa kane ka rai la shim hadien ba u VC u la kyrpad ban ai por san sngi na ka bynta ba un khmih halor kine ki mat jingdawa ba la buh da ka JAC kaba kynthup ruh ka jingweng kam noh ïa u Rohit Prasad kum u Technical Officer/Senior Consultant jong kane ka skulbah.
Shuh shuh u Prof.
Kma u la pyntip ruh ba u VC u la mynjur ban thaw ïa ka komiti ka ban khmih bniah ïa ki mat kiba ïadei bad kane ka kam.
Ha kajuh ka por u Prof.
Kma u la ïathuh ba ha ka jingïalang, u VC u la pyntip ba u Technical Consultant u Rohit Prasad u khlem don hapoh ka NEHU mynta la 15 sngi bad dei namar kane, ka NEHU kam donkam shuh ïa u Rohit ban don hapoh ka skulbah.
U Prof.
Kma u la ong ba ka jingweng shwa shipor ïa ka jingïakhih kam mut ba la pynkut noh ïa ka jingïakhih hynrei ka dei ban ai por ïa u VC ba un khot ïa ka jingïalang jong ka Academic Council (AC) ka ban long ha ka taïew ba nyngkong u Nohprah.
Ha kaba ïadei bad kiwei ki jingdawa, u Prof.
Kma u la pyntip ba na ka liang u VC u la kular ban thaw da ki committee bapher bapher na ka bynta ban pynurlong ïa ka jingdawa khmih biang ïa ka Educationally Backward Area Quota, ka Marking System ki samla pule bad ban thungkam kum ïa ki Statutory Officers bad ki Engineer ka University.
“Na ka bynta ban ïathir bad ban shim rai khatduh halor kine ki jingdawa, u VC u la kular ruh ban khot da ka jingïalang jong ka Academic Council (AC) ka NEHU ha u Nohprah," la ong u Prof Kma.
Ki pulit jong ka East Jaiñtia Hills ha ka Sngi Balang ki la ïoh ban kem noh ïa ar ngut ki briew ryngkat u drok heroin uba don ka jingkhia 21 gram bad 1.
03 gram.
Kine kiba shah kem ki dei kiba la tip kyrteng kum u Manoj Muksor, 23 snem rta bad u Vicky Dkhar, 26 snem rta.
Katkum ka khubor na ki pulit la ïathuh ba ha ka 15 tarik Naiwieng, ki pulit ki la ïoh ka jingtip kaba thikna ba u Manoj Muksor uba wan na ka thaiñ Silchar bad kiew sha ka thaiñ Khliehriat u la wanrah lang ïa ki jingdih beaiñ.
Hadien kane, ki pulit ki la pynlong ka jingpynap shrip ha ka shnong Nongsning kaba don ha surok bah NH6 ban pynlong ka jingtalasi ïa baroh ki kali kiba wan na ka thaiñ Lumshnong.
Dei ha ka por kumba 5.
30 janmiet ki la ïoh bat ïa kawei ka taksi kamai kaba don ïa u Registration Number ML11-3594 kaba shong da ar ngut ki briew ryngkat u nongñiah.
Ha ka jingtohkit la shem ba uwei na kine ki nongshong kali u dei u suba donkti ha ka kam khaïi drok.
Haba la pynlong ïa ka jingtalasi ha ka jingïadon lang ki sakhi ba laitluid, la lap 2 tylli ki synduk sabon na ka pla jong u Manoj bad lap ruh ïa u kynja powder stem uba don ka jingkhia kaba 21 gram.
Ha ka jingtalasi ïa u Vicky Dkhar la lap ïa 34 tylli ki bilor rit kiba don ïa une ujuh u powder uba khia 1.
03 gram bad ha ka jingpeit bniah la pynshisha ba u dei heroin.
Halor kane, ki pulit ki la kem noh ïa ki na ka bynta ban pynlong shuh shuh ïa ka jingtohkit.
Na kine ar ngut ki pulit ki la ïoh ban kurup noh ïa artylli ki mobile phone kynthup ïa ki artylli ki pla.
Ka Embassy of Japan, New Delhi, Japan Foundation, New Delhi ha ryngkat ka jingïatreilang bad ka Indian Council For Cultural Relations (ICCR), North East kan sa pynlong ïa ka North East Japan Caravan 2023 ha ki lai sngi lynter kata naduh ka 17 tarik haduh ka 19 tarik u bnai Naiwieng 2023 ha U Soso Tham Auditorium ka ban sdang ha ka por 3 baje janmiet.
Ka jingpynlong ïa katei ka prokram ka long kum shibynta ban pyninam ïa ka riti ka dustur bad ka lariti jong ki nong Japan ha ka jingkynthup lang ïa ki samla nongshong shnong.
Ki nongpynïaid na Japan kiba la wan poi ha nongbah Shillong ki kynthup ïa ka Maho Hakamata bad ka Yosuke Nakada kiba dei napoh Japan Embassy bad ka Aoi Ishimaru bad ka Keiko Yoshikawa kiba dei na ka Japan Foundation, New Delhi.
Haba kren sha ki lad pathai khubor ha ka Sngi Palei, u N.
Munish Sing, Zonal Director, u la ong ba ka jingpynlong ïa kane ka ‘Caravan’ ka long ban pyninam ïa ki riti ki dustur bad ki kolshor jong ki nong Japan.
“Kane ka dei kabu ban pyninam ïa ka kolshor bad ka lariti jong ki nong Japan kiba ki don bad ba ki khun samla kin don bynta lang ha ki ki kolshor jong ki nong Japan", la ong u Sing.
U N.
Munish Sing u la ong ba ka jingjied jong ki ban pynlong ïa katei ka Caravan ha Shillong ka dei namar ba ka Shillong ka dei kaba don lut ki jaitbynriew bapher bapher bad ka dei ruh ka jaka kaba itynnad bad ki briew ruh ki long kiba sngewtynnad.
“Hapoh Shillong ngin lap ïa baroh ki jaitbynriew jong ka Ri India, ka dei ka jaka kaba itynnad bad ki briew kiba sngewtynnad bad ka dei ka jaka kaba sngewtynnad ban leh kum kine ki jait prokram kolshor bad kumjuh ka dei ka jaka kaba jai jai", la ong u Sing.
Ha katei ka sngi, ka Dr Mazel Ampareen Lyngdoh kan long kum ka kongsan ha ryngkat ka jingïadonlang u Satoshi Suzuki, uba dei u nongrah ktien jong ka Japan sha India.
Ha ka sngi kaba sdang kata ha ka Sngi Thohdieng kan don ka jingpyni bad ka jingpynhikai ïa ki rukom leh Judo bad Karate, ka jingpyni phlim Anime.
Katba ha ka sngi kaba ar pat, kan don ka jingpynithuh ïa ka kolshor jong ki Japan da kaba pynlong ïa ki jingïalehkai bapher bapher, ka jingpyninam ïa ki riam ki beit lane ka ‘Cosplay’ bad ha ka sngi kaba lai pat kan sa don ki jingïalehkai bapher bapher, ka jingpyni ïa ki phlim ‘Anime’, ka jingïakob dro dur bad kiwei kiwei.
Ka kynhun ïalehkai phutbol ka India ka la khur ïa ka jingjop ha ka wat kaba ar jong ka lympung ïaknieh FIFA World Cup 2026 bad ka AFC Asian Cup Saudi Arabia 2027, hadien ba ka la lah ban pynliem noh ïa ka Kuwait da 1-0 kol ha ka sngi Palei ha Jaber Al-Ahmad International Stadium kaba ha Kuwait.
Kane ka nam jop ka la wan urlong lyngba u Manvir Singh uba la ïoh thep kol ha ka minit kaba 75 na ka bynta ban khur ïa ki lai point.
U Manvir u la lah ban thep ïa katei ka shi kol lyngba ka jingïarap pynbuh da u Lallianzuala Chhangte na ka bynta ban pynlong ïa ka India ban khur ïa ki lai point.
Ka Kuwait ha kane ka jingïalehkai ka la hap ban ïalehkai sa tang shiphew ngut ki rangïalehkai namar u Faisal Alharbi u la ïoh pdiang ar tylli ki yellow card hadien ba u la rah ïa ka kjat shalor bad leit dei ïa u Chhangte shwa ban kut ka jingïalehkai.
Lyngba kane ka jingjop ka India kan pynkhreh ban ïakhun sa bad ka Qatar kaba dei ka lahduh jong ka dewbah Asia ha ka 21 tarik mynta u bnai ha Bhubaneswar.
Ha kane ka lympung ïaknieh, ka India ka la don ha ka Group-A ryngkat ka Qatar, Kuwait bad ka Afghanistan, ha kaba ka kynhun kaba wan ha ka kyrdan ba hakhlieh na kane ka group kan ïoh rung sha ka wat kaba lai jong ka FIFA World Cup qualifiers.
Ka India kaba don ha ka kyrdan ba 106 ka la lah ban pynliem teng ïa ka Kuwait (149th) lyngba ka tie-breaker ha ka final jong ka SAFF Championships 2023 kaba la long ha Naitung.
Ka Uruguay ka la lah ban pynliem ïa ka Argentina kaba dei ka lahduh jong ka FIFA World Cup 2022  da 2-0 kol ha La Bombonera Stadium kaba ha Buenos Aires ha ka lympung ïaknieh jong ka World Cup.
Kane ka long ka jingjop kaba kongsan eh na ka bynta u coach uba thymmai u Marcelo Bielsa.
Kumba ka paw ka Argentina kam pat ju shah rem ha ki jingïakhun naduh ka jingïalehkai group kaba nyngkong pyrshah ïa ka Saudi Arabia ha u snem ba la dep ha ka World Cup kaba la long ha Qatar.
Watla ka Argentina ka la mad ïa ka jingshah rem kaba nyngkong, pynban ka dangbat ïa ka kyrdan ba hakhlieh napdeng ki shiphew tylli ki kynhun ki ban ïaknieh na South America (qualifying group) ha kaba ka la kamai 12 point na ki san sien ïakhun.
Ka Uruguay ka la wan ha ka kyrdan ba-ar da kaba kamai 10 point.
Ïa ka kyrdan ba khyndai la bud sa ka Colombia bad ba phra ka Venezuela.
Ka Brazil ka ban sa ïakhun pyrshah ïa katei ka lahduh ha Maracana Stadium kaba ha Rio de Janeiro ha ka 22 tarik mynta u bnai, ka la don ha ka kyrdan basan bad kamai 7 point.
Kumba ka paw ka Uruguay ka la ïalehkai bha naduh kaba sdang pyrshah ïa katei ka lahduh jong ka World Cup.
Ha kaba sdang u Darwin Nunez u la jan ïoh thep kol ha ka minit kaba 10 na ka daw ka jingbakla u rangïalehkai ‘dien ka Argentina u Nicolas Otamendi.
Kane ka long ka sien kaba nyngkong naduh ba ka Argentina ka la khur ïa ka nam lahduh World Cup, ba kane ka kynhun hapoh ka jingïalam u Lionel Scaloni ka la shem jingeh ha ka bynta kaba shapdeng ban khanglad na ka jingpyrshang ki rangïalehkai ka Uruguay.
Kane ka jingbym lah ban teh lakam ka la pynlong ia ka Uruguay ban pynkhih jar ha ka minit kaba 42 ha kaba u Matias Viña u la ïoh da kaba suk ban knieh ïa ka bol na u Nahuel Molina ban rah hapoh ‘box’ bad dei hangne ba u Ronald Araujo um shym la pynlehnohei ïa kane ka kabu ksiar.
Ha ka jingshisha ka Argentina ka la ioh ïa ki kabu ban pynphai lyngba ka free kick ba la shut da u Messi, hynrei u rangapkol u Sergio Rochet u la lah ban pyllait na ka jingthep ha ka kylla step.
Hadien katto katne por ba la bteng ïa ka jingïakhun jong ka kylla miet, ka Uruguay bad ka Argentina ka la pyrshang ban ïakhun tyngeh.
U Messi sa shisien pat lem bad u Angel di Maria ki la pyrshang ban pynurlong ïa ki kabu ksiar hynrei kim shym la lah.
U Messi u la ïoh ban shut ïa ka bol lyng -ba ka free-kick ha kaba ka la leit dei na diengkol ha ka minit kaba 57.
Hashwa ban wai u Nunez u la ïoh ban thep ha ka minit kaba 87 bad kane ka la wan hadien ba ki rangïalehkai ‘dien ka Uruguay ki la lah ban khang lad ia ki jingpyrshang jong u Messi.
“Ngin shym la lah ban ïalehkai bha ha kane ka jingïakhun," la pynpaw u Messi hadien ba la kut ka jingïalehkai.
“Ki rangïalehkai ka Uruguay ki long kiba khlaiñ bor bad ki long kiba trei shitom.
"Kham hashwa ha kane ka lympung ïaknieh rung World Cup, ka Uruguay ka la lah ban pynliem ruh ïa ka Brazil da 1-0 kol.
Ka jingïakhun ka ban wan kan long pyrshah ïa ka Bolivia.
Haba phai sha katei pat ka jingïakhun jong kane ka group, ka Colum -bia ka la pynliem noh ïa ka Brazil da 2-1 kol.
Kane ka la wan urlong lyngba u Luis Diaz uba la thep ar kol ha ka minit kaba 75 & 79, katba u Gabriel Martinelli u la ïoh pynkhih jar nyngkong na ka bynta ka Brazil ha ka minit kaba 4.
Baroh ki briew haba ki la ïoh ïa ka kam ki kwah ban trei kham bha ban kiew kyrdan bad kiew ka tulop, hynrei u Bah Pyndaplang Muksor uba dei na ka shnong Iooksi u la iehnoh ïa ka kam pulit ha ka Meghalaya Police 5th Battalion namar u kwah ban seng da ka jaka ai jinghikai ban long kum ki nongap pahara ban ai kam ïa ki samla.
U Bah Pyndaplang u la rung sha ka kam pulit ha u snem 2008 bad iehnoh pat ha u snem 2021 da kaba seng ïa ka jaka ai jinghikai kaba la tip kum ka Sub Centre Training Tornado Security Agency kaba don ha Iooksi, Umdeinlin, West Jaiñtia Hills District kaba hap ha Mowkaiaw konstitwensi.
Une u samla rangbah u dei u rangïalehkai phutbol jong ka jylla ha u snem 1998 haduh 2008.
Ynda haba u la ïoh ban rung ha ka kam pulit u la ngat khambun ki jaka dei kum ha rilum Garo ha ka por ba ka dang khlaiñ bha ka seng lehnoh GNLA.
Haba ïakren bad u Bah Pyndap Muksor u la ïathuh hadien ba u la iehnoh ïa ka kam pulit u la kwah ban seng da ka jaka ai jinghikai ban pynlong ïa ki samla kiba khlem kam khlem jam ba kin nym ngop ha ki jingdih pynbuaid.
“Ha ka por ba nga ieh ïa ka kam pulit nga trei khatduh ha Resubelpara ha u snem 2021" u la ong.
U la ïathuh ruh ba kane ka jaka ai jinghikai ka la ïaid mynta la lai snem ha kaba palat hajar ngut ki la dep shah hikai.
U la pynpaw ka jingsngewkmen ba ki samla kiba wan shah hikai ki wan na kylleng ka Bri U Hynñiewtrep namar ha ka shi kynhun ki don kiba poi 50 ngut haduh 70 ngut ban shah hikai hapoh 45 sngi.
“Ngam lah ban kular ba hadien ba la dep shah hikai ba kin ïoh kam beit hynrei shisien ba phi la ïoh ban bat ïa ka wait ha ka kti kata kaba mut haba phi la ïoh ïa ka syrnot ha kti ka shong ha ka jingstad jong phi ban wad kam" u la ong.
U la ong biang ba don ki samla kiba la dep shah hikai haba don ki kompani ne ki dukan ne ki hospital ne ki riewshimet ki donkam nongap pahara u la ïarap ban ïakren.
Ha kajuh ka por u la batai ba ka jingwanrah ïa kane ka jaka ai jinghikai sha Iooksi ka long ban suk ïa ki khynnah ba kin sah beit shi jaka hynrei da pynlong ha jaka sor kan ktah ïa ki khynnah namar ki hap ban wad ïing wai.
Nangta u la pyntip shuh shuh ba ka jingshah hikai ka ban sa long shen lada don kino-kino kiba kwah ban wan shah hikai kin sa phone ïa u ha une number phone 8787782592.
Ka West Jaiñtia Police, Para-I SC, Ar Daloi FC, Border Area, Tyllilang bad 12 Daloi FC ki la jam sha ka quarter final ha ka lympung ïalehkai ‘1st Open to All Veteran Football Tournament’ ba la pynïaid da ka East Jaiñtia Hills District Football Association (EJHDFA).
Kane ka la wan hadien ba ki la khur jingjop ha ka jingïakhun kaba la long ha madan Artificial Turf Diengshynrum, Khliehriat haka sngi Thohdieng.
Ha ka jingïakhun, ka Tyllilang ka la pynliem da 3-0 kol ïa ka Wahïajer Narpuh.
U Khrismasius Shadap u la thep ar kol ha ka minit kaba 2 bad 41, katba u Seibor Sohshen ha ka minit kaba 50.
Haba phai sha ka jingïakhun kaba bud ka West Jaiñtia Police ka la pynliem noh ïa ka Para-I SC lyngba ka shi kol ba la thep da u Ram Dkhar ha ka minit kaba 52.
Ka jingïalehkai U-19 kaba nyngkong jong ka Cooch Behar Trophy hapdeng ka Meghalaya bad Mizoram ka la shah pynthut noh ha u slap ha ka sngi Thohdieng ha kane ka nongbah.
Ha kane ka lympung ïalehkai jong kane ka aïom 2023-24 ba la pynïaid da ka BCCI ka dei kaba nyngkong eh ban pynlong ha kane ka nongbah.
Wat la u slap um da dei uba jur, pynban ki bor pynïaid ki la ïai ap khmih lynti ba ka suiñbneng kan ailad, hynrei dei haduh ka ka por 2 baje ba la hap ban pynsangeh noh ïa ka.
Ka Seinbhalang Shkentalang bad ka Jarain C&SC ki la ïasam mar shi point ha ka jingïalehkai jong ka Super Division Football League ba la pynïaid da ka Amlarem Sub Divisional Sports Association (ASSA) hadien ba ki la ïakhaid mar 1-1 kol ha ka sngi Thohdieng ha Mini Stadium Ladjaplem, Amlarem.
Ka jingïakhun ha kane ka sngi ka la long kaba ïakhaid naba baroh ar kynhun ki la ïakhun tyngeh naduh kaba sdang.
Hadien shiteng kynta ka Jarain C&SC ka la ïoh ban pynkhih jar nyngkong ha ka minit kaba 38 lyngba u Judgemiwell Mukhim na ka bynta ban tam shi kol ha ka kylla step.
Hadien katto katne ba la bteng ïa ka jingïakhun jong ka kylla miet ka Seinbhalang Shkentalang ka la lah ban pynphai kylla ha ka minit kaba 78 lyngba u Ruben Dkhar na ka bynta ban ïakhaid mar shi kol haduh kaba kut ka jingïalehkai.
Ka jingïalehkai ha ka sngi Saitjaiñ kan long hapdeng ka YSWC Thangbuli pyrshah ïa ka Amlarem Social Club ha ka por 1 baje, katba ka Umladkhur SC ïa ka YC Pdengkarong ha ka por 2:30 nohphai sngi.
Ka Shillong Lajong FC kan pynkhreh ïa ka jingïakhun kaba lai ha la ïing pyrshah ïa ka Gokulam Kerala FC ha ka Sngi U Blei (19 tarik) ha SSA Stadium ha ka por 2 baje noh phai sngi.
Ha kane ka lympung ïalehkai I-League 2023/24, ka Lajong ka dang kamai tang 3 point na ki lai sien ïakhun hadien ba ka la ïasam mar shi point ha ka jingïakhun pyrshah ïa ka Mohammedan SC (1-1 kol), Neroca FC (1-1 kol) bad ïa ka Sreenidi Deccan FC (2-2 kol).
Ha kaba ïadei bad kane ka jingïalehkai, ka SLFC ka la pynbna ba ïa ki tiket la sdang ban die naduh ka sngi Thohdieng ha kaba ki lah ban ïoh na Electronic Centre (Police Bazaar), Cafe Shillong, Laitumkhrah bad na SSA Ticket Counter.
Ka dor jong ki ïingbasa  ha Ahmedabad, Gujarat bad kumjuh ka bai liengsuiñ ki la kiew kynsan na ka daw ba bun na ki paidbah ki la pynkhreh ban leit sakhi ïa ka jingïakhun final jong ka kriket World Cup hapdeng ka India bad ka Australia ka ban long ha ka Sngi U Blei ha Narendra Modi Stadium.
Kumba katei ka jingïakhun final jong ka world cup ka la nangkiew ha ka jingdon ki paidbah nongpeitkai, ka dor jong ka bai ïingbasa na ka bynta shimiet ka la kiew sha ki T.
2 lak ha ki ïingbasa kiba ïoh ïa ka kyrdan san khlur  (five-star) kiba don ha katei ka nongbah, katba kiwei pat ki ïingbasa ruh ki la kiew haduh hynñiew shah ka dor.
“Ki nongwan sakhi ïa katei ka jingïalehkai final ha ka World Cup kam dei tang kiba napoh ri India, hynrei ki paidbah na kylleng ki ri ka pyrthei kum na Dubai, Australia bad South Africa ki kwah ban wan ban sakhi ïa katei ka jingïalehkai," la ong u President ka Federation of Hotel and Restaurant Association of Gujarat u Narendra Somani.
“Ki la don kumba 5,000 ki kamra ha ki lai tylli ki ïingbasa (three stars bad five star) kiba ha Ahmedabad, katba haba kheiñ lang baroh kiba don ha Gujarat ki long haduh 10,000.
Ka jingngiam jong ka Narendra Modi Stadium ka long kumba 1.
20 ngut ki briew bad ngi khmih lynti ba kumba 30,000 haduh 40,000 ki paidbah kin wan nabar ri ban sakhi ïa kane ka jingïalehkai," u la bynrap.
Kumba ka jingdawa ïa ki kamra ha ki ïingbasa ka la nangkiew, ka dor jong ki ruh ka la nangkiew stet bha.
U la ïathuh ba ka dor kaba mynshwa na ka bynta ki kamra ha ki ïingbasa ka long kaba kham duna, hynrei mynta ki la kiew naduh T.
50,000 haduh T.
1.
25 lak.
“Ki paidbah ki la thmu ban thied ïa ki tiket liengsuiñ hashwa ban kin ïoh ïingbasa.
Ka dor jong ki kamra ka la nangkiew ym tang ha Ahmedabad, hynrei ha kylleng ki nongbah kiba ïoh ban pynlong ïa ki jingïalehkai," u la bynrap.
Ka jingthied online na ka bynta ki kamra jong ki ïingbasa (five-star hotels) ka la kiew sha ki T.
2 lak na ka bynta shimiet.
Ki dor ba la pynpaw na ka bynta ki ïingbasa kum ka ITC Narmada bad ka Hyatt Regency ki long palat ïa ka T.
2 lak na ka bynta ka miet jong katei ka jingïakhun final.
Watki ki ïingbasa (non-star hotels) ki la kiew ha ka dor jong ki haduh hynñiew shah.
Ka dor jong ka bai liengsuiñ kiba wan na Chennai ka long kumba T.
5,000, hynrei mynta ka la kiew sha ki T.
16,000 shaduh T.
25,000.
Ka kynhun ïalehkai jong ka Mawkawah SC bad ka Sawlad SC ki la ïasam mar shi point ha ka lympung ïalehkai Super Division (NDSA Premier League Football Tournament 2023-24 hadien ba ki la ïakhaid mar 2-2 kol ha ka sngi Thohdieng.
Ïa ki ar tylli ki kol jong ka Mawkawah la thep da u Micky Marngar ha ka minit kaba 32 bad u Josgilbert Wahlang (76), katba ïa ki ar tylli ki kol jong ka Sawlad la ïoh ban thep da u Banshembha Ïawren (26) bad u Wilson Ïawren (85)Haba phai pat sha ka 1st Division, ka Lawse SC ka la khur ïa ka jingjop hadien ba ka la pynliem noh ïa ka Porshangbet da 1-0 kol.
Na ka liang ka tournament committee jong ka NDSA ka la pyntip ba ka jingïalehkai ha ka sngi Saitjaiñ ha ka 1st Division kan long hapdeng ka Nonglwai II pyrshah ïa ka Marskuiñ SC ha ka por 12 baje noh phai sngi, katba ha ka Super Division ka jingïalehkai kan long hapdeng ka Upper New Nongstoiñ pyrshah ïa ka Mawliehbah SC ha ka por 2 baje janmiet.
Ki nongrep ha kine ki ar sngi ki la mad jingeh na ka jingther jong u slap khlem dei aïom.
Kane ka por ka dei ka aïom jong ka jingot kba – don kiba la lah ban pyndep bad don kiba dang sah.
Ka jingwan noh jong u slap ha kane ka por ka buh jingeh shikatdei ïa ki nongrep namar ki lah ban duh bun bah u kba mynta ka kynti.
Ki la ïa trei shitom la bun bnai naduh ka aïom bet, bad ynda la dei ka por ban ot, u slap u la pynthut bad kjit ïa ka umsyep ba ki nongrep ki la theh baroh shi katta.
Ka long shisha kaba i pangnud ban peit ïa ka jingshah lynshop ki nongrep na ka por sha ka por ha ki bor jong ka mariang.
Ha ka jingleit ba dang shen sha them Ri-Bhoi, la ïohi ba ki dang bun bah kiba khlem pat ot kba bad ka lah ban shimpor da ki taïew ban lum ban lang ïa u kba.
Hynrei kane ka jingwan lynshop jong u slap ka lah ban pynsah sa tang u jyntang kba ha lyngkha bad baroh u soh un hap lut sha madan.
Na ka bynta ki nongrep, ki bor jong ka mariang ki long thik kum ka waitlam arliang syrti – jingkyrkhu bad jingtim.
Ha ka por ba donkam ïa u slap bad lada u wan, ki nongrep ki ïoh jingkyrkhu.
Hynrei ynda la dei ka por ban kheit lane ot ïa u soh, da ka jinglynshop jong u slap ka long noh kum ka jingtim.
Tangba ngim lah ban leh eiei namar ngi dang hap ban ïa im lang bad ka mariang – ngi donkam ïa ka mariang bad ka mariang ka donkam ïa ngi.
Ha kum kine ki khep, ka sorkar ka dei ban wan shakhmat ban siew ïa ka bai lutksan jong ki nongrep.
Ka sorkar ka dei ban phah jurip ha ki Block Development Officer (BDO) ïa ka bai lutksan na ka jingshah lynshop u kba bad ka dei ban siew ha ka dor kaba biang khnang ba kan long kum ka jingkyrshan ïa ki nongrep kiba la duh noh ban kheit ïa u soh jong ka jingtrei shitom.
Kiba kum kine ki jingwan lynshop ki ktah jur ïa ki nongrep ba ki pynduh mynsiem ruh ïa ki.
Namarkata, ki ju don ki nongrep kiba iehnoh ïa ka rep ka riang bad ban wad noh da kiwei pat ki kam bylla namar kim sngewlah ban kyrda lada wan ka ‘nem sniew bad ka jingshah pynjot ha ki bor jong ka mariang.
Sha ri thor, ki don bun bah ki nongrep kiba ju dkhat noh ïa la ka jong ka jingim namar ka jingbym manbha ka rep ka riang.
Ka jingdkhat ïa la ka jingim ka dei namar ba ki la shim da ka ram na ki jaka kynshew pisa ne ki ‘riewshimet, hynrei namar ka jingbym seisoh, ki sngewthuh ba kin ym lah shuh ban siew ïa kata ka ram bad namarkata ki jied noh da ka lynti ban pynïap ïalade.
Ka long shisha kaba sangsot namar lada ki nongrep kim khlaiñ, ka Ri kan duk na ka daw ba yn hap ban shu thied ïa ki marbam na shabar.
Ka Ri kan ïakynduh jingeh lada synjor ka rep ka riang namar baroh ki donkam ïa ka bam ka sa lada dei kiba ‘riewspah ne duk.
Mynta, lada tlot bad synjor ka rep ka riang, ka Ri kan hap ban thied marbam mardih na shabar bad tang hangta, ki duk ki suk ki la ïap lypa namar ka dor ka mur kan long kaba shyrkhei.
Namarkata, ngin hap ban kyrshan ïa la ki jong ki nongrep da kaba thied ïa ki mar ki mata na ki khnang ban im ka Ri bad ki nongshong shnong baroh.
Ka sorkar ka dei ban ai jingkyrshan kaba tyngeh ïa ki nongrep khnang ba kin ym kynran dien na ka rep ka riang.
Ngi dang donkam ban pynmih shibun u khaw, soh, bad ki jhur namar kumba ka long mynta, ïa kaba bun ka marbam ngi hap ban shaniah na shabar.
Katno kan long kaba sngewtynnad lada ngi lah ban pyndap pynbiang hi dalade ïalade lane ban ïeng ha la ki jong ki kjat ha ka jingpynmih marbam.
Hynrei kata kan ym urlong lano-lano lada duna ki nongrep kiba dei ki budlum jong ka ïoh ka kot.
Lada bun ki nongrep bad pahuh ki marbam, ngi lah ban kynshew ïa ka pisa kham bun namar ngim donkam shuh ban ïa thied ïa pet na shabar shnong lane jylla lane Ri.
Tangba lada kim ïoh ïa ka jingkyrshan ha ka rukom kaba dei, ngim dei ban khmih lynti ba ki nongrep kin nang roi namar wat kiba don lypa ruh kin iehnoh bad wad da kiwei pat ki kam bylla.
Kum ki nongshong shnong ngin ïa ai ïa ka kti kamon ka kti kadiang ïa ki nongrep ki jong ngi khnang ba kin nang lah ban ai ïa kaba bha tam ha ka rep ka riang bad kaba bha tam ruh kan phai kylla sha ki.
Ha kum kine ki khep ba wan lynshop ka mariang, ma ngi ruh ngi pangnud ban ïohi ïa ki ummat jong ki nongrep.
Tangba ngi kyrmen ba ki nongrep jong ngi kin ym duh mynsiem bad ba kin nang ïai trei shitom kham tyngeh ha ki aïom ki ban wan.
Na ka liang ka sorkar ka dei ban phah ïa ki lad jingïarap kiba mardor sha ki nongrep khnang ba kin ïoh ïa ka jingkyrmen bad jingkyrshan.
Ha ka kyrwoh jong u Myntri Rangbah ka Meghalaya u Kapten Williamson Sangma sha ki paidbah ka Jylla ha ka jingdap phra snem ka jylla Meghalaya u la ong ba kane ka snem ka la long ka ban sah kynmaw ha kiba bun ki liang.
Ka snem ka la sdang da ka jingkylla ha ka lyngwiar saiñ hima – sima da ka jingwan ka Sorkar Kmie kaba thymmai bad ruh ka jingwan ki sorkar thymmai ha bun kiwei kiwei pat ki jylla.
Kane ka snem ka la iohi ïa ka jingïailong skhem jong u paidbah ha ka jingshaniah jong u ïa ka nongrim jong ka synshar paidbah bad ka jingpynkhie im pat ïa ki nongrim jong ka jinglaitluid.
Hynrei ha kajuh ka por ka lynti jong ka lashai kan shong shibun ha ka jingioh ban kheit ïa u soh jong ka longbha manbha ha ka jingim ba man la ka sngi jong u luk u lak, ka ban shong shibun kumno ki seng saiñ hima – sima kiba pher kin ïakynduh ïa ki jingeh kiba mih na kawei ka por sha kawei pat da ka mynsiem jong ka jingïatreilang.
Ki paidbah bad ka Sorkar Meghalaya kim ju long kiba randien ha ki kam ki ban pynstet ïa ka roi ka san jong kane ka Jylla kaba dang sahdien.
Ka jingpynlong ïa ka Jylla Meghalaya, ka la long ruh halor ka nongrim ban kyntiew ïa ka roi ka san sha ka kyrdan jong kiwei kiwei pat ki bynta jong ka Ri.
U Kapten Sangma u la ong ba, u ngeit skhem ba ki paidbah  bad ka Sorkar Jylla kin ïai buh barabor ia kane ka thong hakhmat jong ki wat hapdeng ki rukom treikam kiba pher jong ki seng saiñ hima – sima jong ka Jylla.
Ha kaba kren halor ka jingioh ban kheit ïa ki soh kiba la ih na ka jingtrei shitom bad ka jingpynjaw ïa ka umsyep, u Kapten Sangma u ong, ba la don shibun ki dieng – pyngkiang kiba la hap ban ryngkang hapoh kane  ka shi snem.
Hynrei la katta ki thiar bad ki sup ka Jylla ki la lum haduh 1.
47 lak tone ka jingpynmih ïa ka bam, u phan la pynmih haduh phraphew hajar tone bad ha kaba kut jong kane ka snem yn wanrah haduh shiphew hajar hektar ka khyndew rep hapoh ka ring – um – rep, ka ban pynmih ïa ka jingkyrmen ba ki lyngka bad ki pyntha kin jyrngam da ki jynthung jynbet.
Ha ka liang ki surok bad lynti – syngkien ki ban plie lad ïa ka kit ka bah ïa ki jingpynmih jong ki nongrep ki jongngi, yn don haduh kumba lai hajar san spah kilometer ha kaba kut jong kane ka snem.
Ha ka liang jong ka thoh ka pule ka jingroi jong ki skul kiba ai jingnang jingstad ïa ki khynnah ki jongngi ka la long haduh 1.
86 lak ki khynnah hapdeng ka snem 6 bad 11 snem.
Ki skul middle ki la roi haduh 363 tylli kaba kynthup ïa ki khynnah hapdeng 11 bad 14 snem.
Ki lad umbam umdih ki la poi mynta haduh 96 tylli ha ki kylleng ki nongkyndong jong ka Jylla.
Ki nongkyndong kiba la ioh jingshai da ka ding elektrik kila long haduh 440 tylli hapoh kane ka snem.
Ki jynthiah hapoh ki aspatal ki la kiew shaduh shi hajar tylli na ka 761 tylli ha ka snem 1973 – 74.
Halor ka synshar – khadar, la pynkhlaiñ ïa ka tang hapoh kane ka shi snem da ka jingthmu ba kan kham jan sha u paidbah.
La pynbha shuh shuh sa ar tylli ki district, 4tylli sub – division bad 6 tylli ki administrative unit.
Kane ka jingpynkha ïa kine ki shnat synshar ka long ban pynkhlain ïa ka nongrim ha kaba ki kam pynroi pynsan kin lah ban ieng bad ba ki jingtreikam jong ki, kin lah ban long kiba beit bad kiba ryntih, ki ban lah ban wanrah ïa ka jingmyntoi ïa ka imlang sahlang bad ïa ka longbha manbha jong u rit u ria, u luk u lak, u kup shiliang u sem shiliang.
U Kapten Sangma ha kane ka kyrwoh ka jong u, u la pynshai ba ka Sorkar jong u, ka la pyntreikam ïa ki kam pynroi pynsan ha kylleng ki kyndong kynshrot jong ka Meghalaya, khlem da don kano kano ka shah shiliang khmat ne ka thew shiliang.
Ka Sorkar Meghalaya hapoh kane ka shi snem ka la ïaid da ka lynti jong ka ban pyndap pynbiang bad ïaleh ruh ban set ïa ka pei ka jot, khamtam ïa kito ki jaka kiba dang sahdien bad kiba kyndong tam.
U Kapten Sangma u la ong, wat ngi la lah ban kheit ïa ki katto katne ki soh hadien ka jingioh ïa ka jylla Meghalaya, hynrei ki kam kiba dang dei ban pyndep ki dang don hakhmat kaba ka Sorkar ka dang dei ban treikam da ka jingthmu ban kyntiew ïa ka ioh ka kot jong u paid byllien ka Jylla.
U Kapten Sangma u la ong ba ngi dei ban dang ïai shakri ha kane ka snem thymmai, da ka jingshlur bad ka jingkyrmen ban pyndem ïa ki jingeh ha ka ban shakri ïa ka jylla.
Kaba eh ban khanglad ïa ka shongkha khleh.
Ka rukom shongkha khleh ka don lajan ha baroh ki ri ka pyrthei naduh hyndai hynthai.
Namarkata ka long kaba eh ban khanglad ïa kane ka kam shongkha shongman.
Ha Jylla Meghalaya jongngi ruh ka long kaba jwat ban khanglad ïa kane ka rukom ïa shongkha khleh.
Wat la ki don ki shnong kiba pyrshang kum ban shu ong noh kiba ïaleh ban khanglad ïa kane ka jingïashongkha khleh napdeng ka jaitbynriew Khasi bad kiwei ki jaitbynriew.
Hynrei ym lah ban khanglad da lei lei ruh ïa kane ka jingïashongkha khleh.
Tang kawei ka lynti ka long ïa kito ki kynthei Khasi kiba ïa shongkha khleh bad ki jaitbynriew bym dei Khasi la dei ban shu pynduh noh ïa ka jingai schedule Tribe kumba kynthoh ki riew wohdong ban thaw aiñ lyngba ka District Council ban pynduh schedule tribe ïa ki bad yn shim beit ba ki dei ki bym dei ki schedule tribe hynrei kin hap ha ka General Quota ha ki kam ki jam baroh.
Lehse kane ka dei ka aiñ ba kim dei ban dawa bha ban ioh ïa ka Schedule tribe.
Lada pyntrei kam ïa kum kane ka aiñ kan ïarap shibun eh ïa kane ka jingshongkha khleh hapdeng ki kynthei Khasi bad ki bym dei Khasi.
Hynrei ban khanglad ïa ka jingïashongkha khleh ym lah ban khang ne pynduh.
Hato, kam long mo ka jingjah burom ïa ka longïing longsem, ïa ka ri bad ba ka jaidbynriew, ba u longkñi u knieh noh shalade ïa ka burom bad ïa ka iktiar ka jong u longkpa, tang namar ka jingkyntiew kurim kaba donburom ka jong ki khun kti ki jong u ?Ngam don jingartatien ban ong, ba kane ka jinglong bad jingleh jingkam jong ngi ki khasi ka la wallam barabor ïa ka jingsngewsih bad ka jingbynñiaw ha ka jingim jong ngi hi.
Ha kum kane ka jinglong jingman, don mo na ngi, kiba la ju pynleit jingmut, ba kane ka jingleh jingkam jong ngi ka la wallam ka jingmyntoi kaba long ka jingkyrkhu ïa ngi u paid khasi ne ka long kaei kaei ka bym itynnad dur ïa ka ban peit bad iohsngew ruh kumjuh ?Ym lah ïa ka ban len, ba la don bun bah na ngi, kiba kynmaw kyndiang bad mad ruh ïa kane ka jinglong bad jingjia ha ka jingim kaba shimet jong ngi hi.
Hynrei, namar ka jingbym pynleit jingmut bha bad shim khia ïa, ka shu ïai long bad shuh ïai bteng haduh mynta mynne, bad ngam don jingartatien ruh ban ong, ba lada ngim pyntreikam bad pynbeit noh ïa ka, kan iai long bad ïai bteng lynter taid lyngba ki sngi bad ki por ba dang wan ruh kumjuh.
Ngam don jingartatien ban ong, ba kane ka jingleh jingkam jongngi, ka la wallam, ym tang ïa ki jingsngewsih bad jingbynñiaw, hynrei, ka jingjah burom ïa ka ïing ka sem, ïa ka ri bad ïa ka jaidbynriew hi baroh kawei.
Te, katkum kine ki jingpynsngew jongnga, nga sngew ba ka la dei ïa ngi, ban pynsangeh noh mardor ban pyntrei kam ïa ka, khnang ba ngin lah ban ioh ïa ka jingsuk bad jingtngen mynsiem ha ka jingim jongngi.
Halor ïa kiei kiba nga la ioh ban pynsngew, ioh don napdeng jongngi hi ki paid khasi, ki ban ong pat, balei ngin pynsangeh noh ïa kaei kaba u longshuwa u manshuwa u la ong bad leh, ka long kaei kaei bym lah ban long haei haei ruh em.
Hooid, kam long kaba dei ïa ngi ban ïaid lait na kaei kaba u longshuwa u manshuwa u la ong bad leh.
Lada ka dei ïa ngi ban ïai pyntreikam ïa ka, ka la dei ban don ki nongrim kiba skhem bad kiba dei biang ha kaba ngin ym don jingartatien ban pyntrei kam ïa ka.
Hynrei, kaba sngewsih ban ong, haba kylli ïa kito ki briew kiba ong, ba ngi dei ban pyntreikam beit ïa ka kumba la seng nongrim u longshuwa u manshuwa, ka jubab pat ka long beit, ym tip.
Haba baroh baroh ngi ïa ong ym tip, kam shym la dei ïa ngi ban pynsangeh noh ha ka ban pyntrei kam ïa ka ?Nalor ïa kiei kiba la pynsngew haneng, kane ka jinglong bad jingleh jingkam ka jongngi, ka wallam ïa kine ki jinglong kiba ktah ia ka jingim jongngi hi, bad kita ki long kumne :-1.
Ngi wallam ka jingpynrem kaba dalade ïalade hi, kaba long hakhmat ka pyrthei bad khamtam eh ïa ka burom ka jong U Blei.
Naduh ka sngi ka jingïaieid samla ka jong ki khun ki kti jong ngi, ki la ïa pynithuh iwei ïa iwei pat ha la ki jong ki kmie ki kpa, jong baroh arliang ki longïing longsem.
Bad dei ruh haba ki kmie ki kpa jong ki, ki la sngewthuh shai ba kano kano ka sang ka ma bad ino ino i jingpynwit iba rit eh iba lah ban khanglad khanglynti ha ka jingkyntiew kurim ka jong ki khun ki kti kam don, ba ki sa shah sngewbha ïa ki ban ïa leit ïa wan laitluid, ha ryngkat ka sneng ka kraw bad duwai ruh ïa ka jingdon ryng-kat ka jong u Blei ba ki khun jong ki kin ym hap bad kyllon noh, ha kaba ka jingkyntiew kurim jong ki kan long kaba jop, kaba pynsngewbha eh ïa u Blei.
Hynrei, kaba sngewsih ban ong, ba ynda haba la poi ka sngi ka ïa ban ïa pynbeit noh ia ka jingkyntiew kurim ka jong ki khun ki kti, ki kmie ki kpa lem bad kiba ha-ïing hasem ki paralok para marjan marpar jong baroh arliang kur, ki ïa pynlong ïa ka jingïawad dong wad daw pat, ioh dang don shuh shuh kano kano ka daw kaba khanglad ïa ka jingpoikha jingpoiman ki khun jong ki, da kaba leh klet ïa kaei kaba ki la pynsngew ha la ki jong ki khun ki kti bad kiba haïing hasem naduh kaba sdang ka jingïaieit ïathoiñ ka jong ki khun ki kti jong ki.
Kane ka long bad jingjia, ka long wat ha ka jingïapoi kha poi man ka jong ki khun ki kti kaba la long ruh katkum ka jingpynbeit ka jong ki kmie jong ki hi.
Ka pynlong bad pynlah ïa ngi ban leh pop bad kren ïa ka lamler :- Kane ka ktah khamtam ïa kito ki longïing longsem ki bym don la u longkñi.
Khnang ban pyni pyrthei ba ki don la u longkñi, ki pynlong kñi da u riewshisngi, u bym dei uba mih na ka juh ka kpoh, hynrei tang namar ba u dei uba ïateh kur lane ba u dei na kajuh ka jaid ka kynja.
Ka pynkyrtoh ïa ka jinglong jingim jongngi hi :- Don bun bah ki riewrangbah kiba da sngewkhyllew bad sngew sarong ba ki dei ki briew kiba bitnam bad kiba dei biang ban mihkhmat kum ki longkñi ha ka jingïapoi kha poi man ka jong ki pyrsa jong kim, da kaba leh klet pat ba ïa ka iktiar bad ïa ka burom kaba ki don hok halor ki khun la jong, la sliah bad la dep sliah da u kñi jong ki khun ki kti ki jong ki ha ka jingïapoi kha poi man ka jong ki khun jong ki hi.
Te, katkum kine ki jingpynsngew bad pynshai baroh, nga sngew ba kam dei shuh ïa ngi, ki longkñi ban knieh noh ïa ka burom bad ka iktiar ka jong u longkpa, dei u longkpa hi uba dei hok ban mihkhmat ïa la ki jong ki khun ki kti, namar dei tang ma u, uba don ka jingkitkhlieh kaba dei biang na ka bynta la ki jong ki khun.
Kaba khatduh kaba nga kwah ban pynsngew ka long, ba lada baroh baroh ngi ri khuid ïa la ka jingim, kaba long katkum ki kyntien kiba ngi la khlei, ba kaba ho-oid kan long ho-oid bad kaba em kan long em, naduh kaba sdang, ha ka jingïakren bad ka jingïapyni ïa pynshai jongngi bad la ki khun ki kti, nga ngeit ba ki jingïalang jongngi ki arliang kur, ka jingïawad dong wad daw kan ym don, hynrei kan shu long beit beit, tang ka jingïapynithuh iwei ïa iwei bad ban ïa pynbuh beit ïa ka sngi kyntiew kurim ka jong ki khun ki kti jong ngi hi.
Ka lympung ïalehkai Open Volleyball Tournament 2023 ba la pynïaid da ka shlem treikam u District Sports Officer, West Jaiñtia Hills kan sdang ha ka 20 tarik bad kut ha ka 22 tarik mynta u bnai ha Lion Mission Compound, Pohskur.
Ha kane ka lympung kin don haduh 8 tylli ki kynhun ïalehkai ki ban ïashim bynta ha ki ar tylli ki Pool (A & B).
Ha ka Pool-A ki kynhun ki long ka Spikers, Lion Mission Compound Dorbar Shnong, Chullai Brothers Chutwakhu bad Madankynsaw Mookyndeng Knorsyiem.
Katba ha ka Pool-B ki la long ka Kiang Nangbah Govt.
College, Khimusniang, Lion Sports & Youth Affairs bad Ïakrehlang SC Nangbah.
Ha ka 20 tarik ka jingïalehkai kan long hapdeng ka Spikers pyrshah ïa ka Lion Mission Compound Dorbar Shnong ha ka por 12 baje mynsngi.
Ka Chullai Bro-thers Chutwakhu ïa ka Madankynsaw Mookyndeng Knorsyiem ha ka por 12:45 mynsngi.
Ka Kiang Nangbah Govt.
College kan ïakhun pyrshah ïa ka Khimusniang ha ka por 1:30 baje nohphai sngi.
Ka Lion Sports & Youth Affairs ïa ka Ïakrehlang SC Nangbah ha ka por 2:15 baje nohphai sngi.
Ka Lion Mission Compound Dorbar Shnong pyrshah ïa ka Madankynsaw Mookyndeng Knorsyiem ha ka por 3 baje bad ka Chullai Brothers Chutwakhu ïa ka Spikers ha ka por 3:45 janmiet.
Man la u riewkhraw la ju pynkynmaw burom ïa u da kaba shon shap ïa ka dur, ne ka kyntien jong u ha ki lut tyngka ne ki pisa kiba shna kyrpang.
Kum kine ki pisa kiba la pynmih teng khat, ki ju kylla long ki mar ba kordor, bad hadien habud ki ju shong dor shibun shah ban ïa ka dor long kum kata ka pisa.
Lehse ki pisa tyngka hyndai kiba don da ka dur ki syiem Bilat, kiba la ñiar ban ioh shuh mynta, kin shong dor da ki spah bad hajar tyng-ka, bad lah ban iohi ïa ki tang ha ki ïing ba la lum ïa ki tiar mynbarim museum), ne kito ki briew kiba smat ban lum ïa kum kine ki pisa kiba pher, kiba mih tang shisien lano.
Ha Ri India, hadien ka jinglaitluid,dei tang ïa u Rangbah Pandit Jawaharlal Nehru ba la shon shap ïa ka dur jong u ha ka pisa ba shong dor 50 pisa.
Na ka daw jong ka spah lyngkhuh snem ka sngikha u Mahatma Gandhi, ka Sorkar India ka pynkhreh mynta ban pynmih ïa ka pisa ka ban shong dor 10 tyngka ha kaba yn shon shap ïa ka da ka dur u Gandhi.
La khmih lynti ba kane ka pisa thymmai kan mih ha une u bnai Nailar jong kane ka snem, bad kito kiba lum ïa kum kine ki pisa bakyrpang, khamtam kito kiba shna ki ri nognwei, ki sap dik dik ban ioh ban buh jingkynmaw ïa kane ka pisa u Gandhi.
Ka jingïakhih ha Jylla Andhra Pradesh ban ioh ïa ka Jylla Telengana bapura bad kyrpang, ka la wanrah ïa ka jingjulor kaba khraw bad kiwei kiwei ki jingtei.
Haduh u bnai Naitung jong kane ka snem, la thang 55 tylli ki bus, ka jingjulor kaba la kot sha ka 20 lak tyngka.
Nalor kine, la pynjot 130 tylli ki kali bad ka jingjulor ka long 1.
75 lak tyngka.
Ka jingduh bakyllum jong ki bor pynïaid bus, ka Road Transport Cooporation ka la poi sha ka 3 klur tyngka.
Ka State Electricity Board ka la duh 9 lak na ka bynta ka jingpynduh ïa ki kor pynmih electric ha Kothagudem thermal station.
Ka jingduh ha ka bynta jong ki rel ka la poi shaka 2 lak, ha kaba la than hynriew tylli ki kamra re, kawei ka engine bad hynriew tylli ki jingkieng rel.
U paidbhur u la pynjulor ruh ïa bun ki ïing – dak ki cinema ki skul ki kper soh grape.
Yn donkam ha duh 9 klur tyngka ban tei pat ïa kine ki jingduh bad jingjulor ha thaiñ Telengana jong ka Andhra Pradesh.
Ka jinglap ïa ki dieng lyngkhot ha ki thaiñ u Lum Ararat, kiba la ong ba ki la don kumba 4,000 snem ei ei kala pynmih ïa ka jingkylli ba kine ki dieng ki la lah ban dei ki lyngkha na ka lieng u Noah katkum ki jingïathuh khana ha ka Kot Bah.
Ki don mynta ki kynhun ki nongwad bad nongtih ki ban krad ia une u Lum uba jrong 5, 170 metre uba la tap da ka ïor bad u thah shi lynter ki aiom.
La ong ba ka jingshem kaba nyngkong ïa kine ki dak kiba la ngeit ba ki ïasoh bad ka lieng u Noah, ka long ha ka snem 1829, da uwei u German, u Dr.
Jacob Von Parrott.
Ha kane ka snem 1969, la khie im biang kane ka jingwad ïa ki lieng u Noa bad kawei ka kynhun na America hapoh ka jingïalam jong u Harry Crawford bad u kpa jong u, ka khmih lynti ban ioh kmba shi million dolar tyngka na ka synñiang u paidbah ba kin ïaid shakhmat ha kane ka jingïaleh jong ki ban lap ïa kane ka lieng.
Ha ka snem 1955, uwei u nong France u Navarr, u la lap ïa kine ki juh ki lyngkhot dieng na kane kajuh ka jaka.
U Crawford u la pynpaw shen ba kane kaei kaei ka long ka maïan kaba buhrieh ïalade, bad haba don kano kano ka maïan, u briew u ïaleh ban lap ïa ka.
Ha Ri Khasi, la kheiñ ba ki la don baroh 72 tylli ki kot khubor kiba la mih naduh nyngkong haduh kine ki sngi.
Bun na kine ki la jah bad la duh ban bun ruh ki don kiba dang mih thymmai.
Lehse ka burom ïa ki kot khubor Khasi ka long ba dei ma ki kiba la mih nyngkong eh hapoh Assam baroh kawei, shuwa ban mih kano kano ka kot khubor Phareng ne ha kano kano ka ktien.
Ka jingdon jong ka radio ne ka jingwan jong ka television lashai lashisngi kan nym lah ban pynblad ïa ka jingpule kot khubor.
Wat ha America ki kot khubor bad ki nongpule ki nang roi katba nang mih ki sngi, bad mynta ki mih haduh 62,535, 394 ki copy kot khubor man la ka sngi ha America.
Ka long shisha ka khubor kaba pynkyndit ban tip ba ki khatar tylli ki longïing ha ka shnong Lower Mawpud kaba hap ha Ranikor konstitwensi, South West Khasi Hills District kim banse ban leit tan na ka um kaba don na paiñkhana jong ka ïingmane Presbyterian Lower Mawpud tang namar ba ka tnat sam um jong ka sorkar jylla kam shym la lah ban pynpoi um sha kine ki longïing kaba la pyntrei na ka Jal Jeevan Mission (JJM) kaba dei ka skhim pynïoh um jong ka Sorkar India.
Katkum ka jingleit wad jingtip ki nongïalam shnong na ka shlem treikam Public Health Engineering (PHE) jong ka Sorkar Jylla kaba don ïa ka jaka treikam jong u Executive Engineer ha Mawkyrwat ba na kane ka skhim JJM la buh thong ban pynpoi um sha 145 tylli ki longïing jong kane ka shnong.
Hynrei hadien ba u kontraktor u la dep sei lut ïa ka pisa, ki 50 tylli ki longïing kim shym la ïoh um kat haduh mynta.
Kumta ki 12 tylli ki longïing kiba don marjan bad ka ïingmane Presbyterian Lower Mawpud ki la hap ban pan jingïarap na ki nongïalam Balang ba kin shah ban tan ïa ka um kaba don ha paiñkhana khnang ba kin ïoh ban dih bad pyndonkam ha ïing, katba kiwei pat ki bym ïoh um ki hap ban leit tong na ki wahduid kaba ki hap ban shu ïaid da ka kjat.
Ki nongïalam shnong hapoh ka jingïalam u Myntri bathymmai u Bah Robertson S Basan haba ki la ïoh jingtip ba u kontraktor u la dep sei ïa ka pisa na ka skhim JJM bad sei ruh ïa ka ‘call deficit’ na ka shlem treikam PHE kaba u la thep ïa ka 5 percent kim shym la don lad shuh hynrei satang ban pynpaw pyrthei lyngba ki lad pathai khubor ban kyrpad ïa ka shlem treikam PHE ba kan phah trei biang ban pynpoi um sha kine ki 50 tylli ki longïing ki bym pat ïoh um.
Kumta mynta ka sngi ka 16 tarik Naiwieng 2023 ka shnong ka la lum ïa ka dorbar kyrpang ban leit jurip ïa ka top um jong ka PHE kaba rim bad ka top um jong ka JJM, ïa ki pipe kiba la poi um sha ïing bad ïakynduh ïa ki trai ïing ki bym shym la poi um.
Haba ïoh ban ïakren bad u Myntri ka Lower Mawpud, Bah Robertson S Basan, u la ïathuh ba u kontraktor u la shu wanrah tang ïa ki pipe ban tan na ka tyllong um kaba rim ba la shna da ka PHE ban pynpoi sha ka top um ka barim jong ka PHE kaba don hapoh shnong ban pynpoi biang sha kawei ka top kaba u la shna na ka skhim JJM ban sam um sha ki 95 tylli ïing katba 50 tylli pat kim shym la poi.
U la ïathuh biang ba kine ki 50 tylli ki ïing ki bym ïoh um ka la ktah ïa ka kamai kajih namar ki hap ban leit tong um bad ki kynthei lei don ka por ba ki ïania para kynthei namar ki kwah ban tong nyngkong.
Shuh shuh u la ïathuh ba ha kaba nyngkong u Myntri barim jong ka shnong u la pyntip ba ka skhim JJM ka poi shi klur sanphew lak hadien pat la ïoh jingtip ba ka poi tang 60 lak.
Kumta ka shnong tang ban ïoh ïa ka jingtip ba shisha ka la dep pan jingtip da ka Right to Information na ka shlem treikam PHE ha Mawkyrwat.
U la ong ba kaba pynkulmar ïa ki nongshong shnong ka dei hadien ba ka shlem treikam jong ka PHE ka la pyllait lut ïa ka pisa sha u kontraktor bad ïa ka ‘call deficit’ la dep pyllait hadien ba la pyni ba la dep ka kam kaba poi lai lak laiphew hajar tyngka hynrei u Myntri barim u la sei noh ïa ka pisa kaba lai lak tyngka bad buh ha ka shnong tang laiphew hajar tyngka.
Nalor kata, u Bah Robertson u la ong ba nalor ki pipe u la pyndait da ki barim bad ka top ka barim kan ktah ïa ka koit ka khiah lada ki longïing ki dih ïa ka um namar ka skhim JJM ka la mang pisa ban shna da ki pipe um kiba thymmai.
“Ka long shisha kaba ktah ïa kito ki longïing kiba la hap ban leit tan ïa ka um na paiñkhana jong ka Balang Presbyterian Lower Mawpud namar kim banse haba kim ïoh um na ka skhim JJM" u la ong.
Nangta shuh shuh u la ong ba lada don ka jingïaseng kaba heh, kine 12 tylli ïing kin nym ïoh um namar ka Balang ka hap ban pynbiang shwa ïa kiba wan jingïaseng, hynrei ha ki bym don jingïaseng heh la shah kylluid ïa kine ki longïing ba kin tan.
U Myntri Rangbahduh ka Canada, u Justin Trudeau ha ka Sngi Palei u la pynrem jur halor ka jingshah pyniap dusmon jong ki khyllung-khynnah bad ki longkmie hapoh Gaza namar ka jingleit hiar thma ba khlem jingisynei jong ka Israel pyrshah ia ki lehnoh Hamas ha kane ka por.
Katba u Myntri Rangbahduh ka Israel- u Benjamin Netanyahu u la ong ba ka pyrthei baroh kawei ka dei ban sngewthuh ba dei ka Hamas kaba sdang bad kumta ruh dei ka Hamas ka ban shah kynnoh halor ka jingïap bad jingduh ei ia ki mynsiem briew ba lui-lui baroh ha kane ka thma.
Hynrei u la ong ba ka Israel kan nym ailad shuh ia katei ka kynhun lehnoh da lei-lei ruh namar lada sangeh ia ka thma ruh kan long pynban ka jingailad bad jingai bor ia kitei ki lehnoh ba kin ioh lad ban pynim bad ban khie khlieh biang hadien- habud.
Ka Indian Meteorological Department (IMD) jong ka Sorkar India ha ka Sngi Palei ka la maham ba ka lah ban don ka jinghap slap ha ka thaiñ Mihngi jong ka jylla ha ka Sngi Thohdieng bad Sngi Saitjaiñ na ka daw jong ka jingdon ka ‘Deep Depression’ ha West Central Bay of Bengal.
Ka IMD ka la maham ba ka slap ba malu-mala ha kiba bun ki jaka, bad uba kham jur ha ki katto katne ki jaka ha ki bynta ba Shathie jong ka Assam bad Mihngi jong ka Meghalaya ka lah ban wan ha ka Sngi Thohdieng bad Sngi Saitjaiñ.
Nalor kine ki jaka, ka IMD ka la ai jingmaham ruh ïa ka jylla Nagaland, Manipur, Mizoram bad Tripura ba ka lah ban don ka jinghap slap kaba jur ha kine ki ar sngi.
Ka Hynñiewtrep Youth Council (HYC), Sengkmie ha ka Lah Sngi U Blei ka la dawa na u Superintendent of Police ka East Khasi Hills ban sospon mardor ïa u ophisar pulit jong ka thanat Pynursla halor ka jingkynnoh ktah kti ïa ki nongïalam bad dkhot ka seng ha ka miet Sngi Saitjaiñ.
“Ki nongïalam ka Ri-War Mihngi Circle, ha ka miet 24 tarik mynta u bnai ki la leit sha thanat Pynursla ban ujor pyrshah ïa ki kali kiba kit mar be-aiñ ban shalan sha Bangladesh.
Ha ka por ba poi ha thanat kumba 10 baje mynmiet, mar sien poi ha khyrdop jong ka thanat, uwei u ophisar pulit uba kyrteng u George Dkhar (2nd OC ka Pynursla) u la patan ïa ki nongïalam bad ki dkhot jong ka seng kiba don 7 ngut da kaba patan shuwa ïa u President, samla Lamphrang Khonglam shapoh thanat bad thap bad shoh ym tang da ka kti, hynrei u la bom ruh da ki dieng ‘lathi’ haduh ban da mynsaw ka met," la ong u President ka seng, Bah Roy Kupar Synrem haba kren sha ki lad pathai khubor hadien ka jingïakynduh bad u SP.
U la ong ruh ba mar sien ïoh jingtip halor katei ka jingjia, na ka liang ka seng ha ka 25 tarik ka la leit sha katei ka thanat ban ïakynduh ïa u ‘Officer-in-Charge’ bad haba pyrshang ban kylli ïa ka daw hapdeng ka jingdonlang jong utei u ophisar (George Dkhar), utei u pulit ha jaka ban sngewthuh la ka jingbakla, u la pyni pynban ïa ka jingsngewmeng ba kaei kaba u leh, ka long kaba dei.
“Kumta ka seng kam banse ban ujor ïa kane ha u SP da kaba kyntu ruh ïa u (SP) ban pynshitom ïa une u ophisar namar ka jingleh jong u ka long kaba be-aiñ.
Kum kine ki jait pulit lada ki don ha thanat, ha ka jaka ba ki paidbah kin sngew shngaiñ ban leit ujor sha thanat ïa kano-kano ka kam pyrshah ïa ki, kin sngewtieng pynban," u la ong.
Utei u nongïalam u la ong ruh ba kum kine ki briew kim dei hok ban don hapoh thanat jong ka Ri-Khasi Jaiñtia bad dei ban beh ïa ki na thanat bad ban pynshitom namar ki la shim ïa ka aiñ ha la ki jong ki kti.
Haba buh jingkylli kumno utei u pulit u la tan ïa ki ‘riew paidbah hapoh thanat bad bom bad tied ïa ki, ha ryngkat ka jingmaham da ki kyntien byrngem bad ‘tien sih, u President u la ong, “Utei u pulit u la ong ruh ïa ki nongïalam jong ngi ba ma ki, kim dei ban bat ïa kiba kum kine ki kali kiba ïaid be-aiñ…ka jingmut jong u ka long ban ïarap ïa kita ki nongleh be-aiñ ne kaei ka jingmut…ne ba u donkti ha kane ka kam, na kata ka daw um kwah ba ki paidbah ne sengbhalang kin lap ïa kiba kum kine ki kam.
"U Bah Synrem haba pynsngew ba ka seng ka la dawa ban sospon mardor ïa utei u pulit, u la ong, “U SP u la kular ba un sa leh ïa kaba donkam bad un sa pyntip ruh sha ngi na ka por sha ka por kaei kaba u la leh halor kane ka ujor.
"Shuh shuh u la ong ba ka seng kan sa phah jingthoh ruh sha ka shlem treikam jong ka Meghalaya Human Rights Commission (MHRC) ban dawa shim khia halor katei ka jingjia.
“Ngim ong ba baroh ki pulit ki long kumjuh, ka jingdon uwei ne ar ngut kum une u briew ka pynthohbria ïa ka tnat  pulit baroh kawei.
Ngin phah kopi ruh sha u DGP ban pynshitom ïa u khnang ba kan ym long ka jingthohbria ïa ka tnat," u la ong.
Nalor kane u la bynrap ba lada ki bor ba dei khmih kim ai ïa ka jingbishar kaba hok, ka seng kan leit sha ki bor ba halor.
U Myntri ka tnat Civil Defence & Home Guards, Bah Comingone Ymbon, u la pyntip ba ka Home Guard ka dei ka kynhun treimon sngewbha ne ka Voluntary Organisation bad ka jingai kam ïa ki, ka long tang haba donkam, bad kumta ym lah ban thungkam pura ïa ki.
U Myntri u la pyntip ïa kane haba jubab halor ka jingkylli kaba la wanrah da u MLA ka Nongkrem u Bah Ardent M Basaïawmoit ha ka Lah Sngi U Blei ha ki kynta kylli jingkylli hapoh ka ïingdorbar.
Haba jubab ïa ka jingkylli, u Myntri u la ong ba ka jingthung kam ba la kot bun snem kam ai satia ïa ka hok ki Home Guard ba kin bat sah ïa ka kam bad ai ïa kano-kano ka hok halor ka jingthung kam ba shipor ne shirta bad ki agency ba thung ïa ki.
U la ong ba ki Home Guard wat la ki la trei slem kim don ïa ka hok ban shah thung kam pura ne ban ithuh noh ïa ka jingtrei jong ki kum ki nongtrei ba pura.
Ka tnat Civil Defence & Home Guard ka dei tang ka Agency ne ka nongpynbiang briew na ka bynta ki kynhun bapher bapher kiba donkam ïa ka jingshakri jong ki.
U Myntri u la pyntip ruh ba ka kamram ban siew tulop ne kiwei ki jingsiew sha ki Home Guard Volunteer ruh ka shong ha ki Agency ba aikam ïa ki, bad bynrap ba baroh ki kam ba ïadei bad ka jingshakri jong kine ki volunteer kum ka jingpynsangeh aikam noh ïa ki, ka jingthungkam biang, bad kiwei kiwei, ka shong ha ka bor jong ki agency kiba siew ïa ki jingsiew baroh.
U Myntri u la ong ba ka tnat ka la pyrshang ban wad ïa ki lad ki lynti kumno ban leh eiei halor ki jingud jingnam jong ki Home Guard.
Haba ïadei bad ka jingpynslem ban siew ïa ka bai nong jong ki, ka long ba kam don ka jingmang pisa ha ka mang tynkga hynrei ka sorkar ka shim ban siew ïa ki da kaba pan pisa ha ki rukom bapher bapher kaba ka sorkar ka don.
Kum shi bynta ban ïakhun ïa ka jingeh ha ka ïoh kam ïoh jam, ka Sorkar Jylla ka la wad bun ki lad ki lynti ban ïakhun pyrshah halor kane ka mat da kaba wanrah ïa ki prokram ne skhim bapher bapher.
Ïa kane la pyntip da u Myntri Rangbah ka Jylla u Conrad K Sangma hapoh ka ïingdorbar haba jubab ïa ka jingkylli ba la wanrah da u MLA ka Nongstoiñ u Bah Gabriel Wahlang ha ki kynta kylli jingkylli ha ka Lah Sngi U Blei.
U Myntri Rangbah u la pyntip ba ka sorkar jylla ka la lah ban pynkha haduh 2.
3 lak tylli ki kam tang ha kine ki lai snem ba la leit noh bad ka don jingthmu ban pynkha sa 1 lak tylli ha kine shisnem ban wan.
U Conrad u la pyntip ba ki prokram bad ki skhim bapher bapher kiba ka Sorkar Jylla ka la pyntreikam ban plie lad ïa ka ïoh kam ïoh jam ïa ki nongshong shnong ki long kum ka skhim MGNREGS, CM-Elevate, PRIME Program, FOCUS, FOCUS+, ki Mission ha ka rep ka riang, ka Meghalaya Grassroot Music Project, Chief Minister’s Youth Centre, National Rural Livelihood Mission bad ka Skill Meghalaya.
Shuh shuh haba jubab ïa ka jingkylli bynrap ïa ka jingdon kiba khlem kam ha ka jylla, u Myntri Rangbah u la ong ba ka jingdon kiba khlem kam ha Meghalaya ka long 3% katba duna haba ïanujor bad ka Ri baroh kawei kaba kot sha ka 4.
7%.
U la pyntip ba ha kine ki lai snem ba la leit, ka jingai kam lyngba kine ki prokram bapher bapher ka la kot haduh 2.
34 lak tylli.
Nangta ha kine ki san snem ban wan ka thong ka long ban pynïoh kam 5.
5 lak ngut bad kumta lada shu kheiñ malu-mala, yn lah ban ai kam kumba 1 lak ha u snem ban wan.
U Myntri Rangbah u la pyntip ruh ba ha kaba ïadei bad ka kam sorkar, ha kine ki lai snem la lah ban thung kam 3000 ngut.
Kine ki kynthup ïa 500 tylli ki kam doktor bad 30 tylli ki nos bad technical staff la dep ban thung hapoh ka tnat ka Koit ka Khiah, 1000 tylli ha ka tnat Pulit bad 1000 tylli ha ka kam nonghikai.
Nalor kata, u la ong ba wat ha ki District ruh la pynkha kam hynrei ym don jingkheiñ.
U la ong ruh ba na ka 5.
5 lak ngut kiba ka sorkar kan ai kam ha kine ki san snem ban wan, ka sorkar ka la buh thong ba 2.
5 lak ngut kan long tang ha ka kam rep, shi lak na ka bynta ki kynthei na ka skhim NRLM, na ka Skill Meghalaya yn pynïoh 1.
2 lak ngut, na ka tnat Kam Jngohkai kan long 50,000 ngut, na ka CM-Elevate 50,000 tylli ki kali, bad ka IT kan pynkha 20,000 ki kam.
Sa 10,000 tylli ki kam kin long ha ki prokram bapher bapher ka Sorkar.
Haba ïadei bad ka jingthungkam da ki District Selection Committee (DSC), u Myntri Rangbah u la ong ba kam long satia kaba shisha ba ki DSC kim shym la khot thep kam namar ki la pynïaid beit ïa ka jingthung kam wat la kam dei eh kaba bun.
Ka tnat pulit jong ka jylla hapoh ka jingïalam jong u Director General of Police (DGP), u Dr LR Bishnoi ha ka Lah Sngi U Blei ki la pynlong da ka jingïakynduh lang jong ki samla pule ka St Anthony’s College ban pynshai halor ka jingma bad ka jingsniew lada pyndonkam bad dih ïa u drok.
Haba ai jingkren sha ki samla pule ha katei ka sngi, u DGP u la ïathuh ba ki pulit jong ka jylla ki la trei shitom ban pynduh jait ïa une u jingdih basniew bad uba kham palat ban ïa ka khlam Corona Virus ne u Covid-19 halor ka jingsaphriang sted.
U la ong ruh ba ka jylla Meghalaya ka dei ka jylla kaba don hajan bad ka Golden Triangle, bad une u jingdih u rung sha ka ri Meghalaya na ki ri ba marjan kata ka  Myanmar lyngba ka jylla Manipur bad kiwei ki jylla kiba marjan.
U Dr Bishnoi u la ïathuh ruh ba la jan baroh ki ri ka pyrthei ki la shah lynshop ha une u jingdih pynbuaid bad ka dei tang ka Vatican City kaba lait na une u jingdih basniew ha kaba um pat ïohlad satia ban rung.
Shuh shuh u la ïathuh ruh ba ka tnad pulit jong ka jylla Meghalaya ka la trei shitom haduh katta-katta khlem shongthait ban ïakhun bad ban pynduh jait ïa une u jingdih bad da ki spah ngut ki briew kiba la donkti ban die bad pynïaid ïew ïa une u jingdih, ka tnad pulit ka la ïoh ban kem ïa ki.
“Ngi la ïakhun thma pyrshah bad u drok ha kaba ha ka shisnem shiteng, ngi la ïoh ban kem 640 ngut kiba la donkti ban khaïi bad pynïaid ïew ïa u drok bad ngi la ïoh kurup 24 kilo u Heroine, 10 kilo u Marijuana, 15 kilo u Crystal Meth uba long u drok ba shyrkhei bha bad kiwei-kiwei ki kynja drok kiba ngi la ïoh ban kurup", la ong u Dr.
Bishnoi.
U la ïathuh ruh ba ka tnad pulit ka la ïoh ban kurup noh kumba 300 tylli ki kali kiba la pyndonkam da ki nongkhaïi ban pynïaid ïew ïa u drok ha ryngkat 600 tylli ki mobile phone.
Ha katei ka sngi ka la don ruh ka jingkilan met kaba la pyni da ki pulit SF-10 sha ki samla pule jong ka St.
Anthony’s College.
Ka Kynhun Myntri jong ka Sorkar Jylla ka la ai jingmynjur ïa ka Power Policy, 2024 bad lyngba kane ka policy, ka Sorkar ka buhthong ban lah tei ïa ki projek pynmih bording hapdeng ki 8 snem bad 10 snem ban wan kiba lah ban pynmih kumba 2,700 mega watt.
Ka Kynhun Myntri ka la ai jingmynjur ïa kane ha ka jingïalang kaba la long ha ka 26 tarik u Rymphang 2024.
Haba kren sha ki lad pathai khubor, u Myntri ka tnat bording, u AT Mondal u la ïathuh ba lyngba kane ka policy, ka Sorkar Jylla kan sa shim ki sienjam ban tei ïa ki projek bording khamtam kiba shu tan um ban pynmih bording lane ‘pumped storage hydro project’ nalor ka jingpynmih bording lyngba kiwei pat ki rukom kumba da kaba den ïa ki wah, kaba tan bording na ka sngi, ka lyer bad dewïong.
U la ong ba kane ka policy ka kyrshan ban wan kiba bei pisa ban tei ïa ki projek bording bad u sngewskhem ba kine ki sa urlong ha kine ki snem ban wan.
Haba kylli kumno ka Sorkar kan leh lyngba kane ka policy khamtam haba mih ki jingpyrshah bad ym ïoh jaka ban pyntrei ïa ki projek pynmih bording, u la ong ba haba ïadei bad ki riewshimet kiba don jaka, hap ban ïakren bad pynngeit ïa ki.
U la ong ruh ka Jylla ka don ka thong ban pynlong kum ka Jylla kaba pahuh bording ilektrik ha kine ki san snem ban wan.
Na ka liang u Chairman cum Managing Director ka Meghalaya Energy Corporation Limited (MeECL), u Sanjay Goyal u pynshai shuh shuh ïa ki bynta ba kongsan jong kane ka policy, ha kaba u la ong ba hapdeng ki 8 snem bad 10 snem ban wan, ka thong ka long ban tei ïa ki projek bording kiba lah ruh ban tei lyngba ki nongbei pisa lane da kaba shu ïasnohkti lang bad ka Sorkar.
U Goyal u la ong ba lyngba ki projek kiba shu den ïa ki wah lane hydro electric project, ka thong ka long ban lah pynmih kumba 300 mega watt ha kine ki 8 haduh 10 snem ki ban sa wan, kumba 2000 mega watt na ki projek kiba shu tan um lane pumped storage hydro project, ki projek bording na u dewïong kumba 250 mega watt, ka bording da kaba tan na ka sngi hapdeng 50 haduh 100 mega watt bad ka bording na ka lyer kumba 80 mega watt.
Kumta lada kheiñ kyllum lang ïa kine baroh, ka thong ka long ban pynmih bording kumba 2,700 mega watt ha kine ki 8 bad 10 snem.
Ka Meghalaya State AIDS Control Society (MACS) kan sa pynlong ïa ka ‘Red Fest’ ha ka sien basan lyngba ka Northeast Multimedia Campaign halor ka phang ‘Northeast United Against HIV/AIDS’ ka ban sa long ha ka 28 tarik u Rymphang, 2024 hapoh ka LARITI Performing Centre kaba don ha Mawkasiang, New Shillong ka ban sdang naduh ka por 10 baje mynstep.
Haba kren sha ki lad pathai khubor ha ka Lah Sngi U Blei jong ka 26 tarik u Rymphang 2024, ki nongïalam ba hakhmat jong ka ‘Red Fest’ ki la ïathuh ba ha kane ka tamasa yn sa don kumba 2,500 ngut ki nongïashim bynta kiba kynthup ruh ïa ki heh ophisar jong ki tnad treikam bapher-bapher ka sorkar jylla.
Na ka liang ka Project Director jong ka MACS, ka Dr B.
Decruse ha ryngkat bad u Bah Ajoy M.
Lanong uba dei u Deputy Director (Mainstreaming), ki la ïathuh ba ha kane ka ‘Red Fest’ kin don haduh kumba 126 tylli ki distrik hapoh ka thaiñ shatei lam mihngi ki ban wan ïashimbynta ha ryngkat ki kynhun tem bapher-bapher kiba napoh ka jylla bad nabar ruh kumjuh.
Ka Dr.
Decruse ka la ong ba ki distrik kiba kham jur ka jingshah ktah ha une u khniang jingpang ki dei ka East Jaiñtia Hills bad ka West Jaiñtia Hills.
Nangta, ka la ïathuh ruh ba mynta ka la don ka jingkiew jong kiba ïoh ïa une u khniang jingpang wat hapoh East Khasi Hills, Ri-Bhoi bad ha West Khasi Hills ruh kumjuh.
“Ka jingjur jong ka jingïoh ïa une u khniang jingpang ka dei lyngba ka jingïashongkha khleh ha Rilum Jaiñtia bad wat ha kiwei-kiwei ki bynta jong ka jylla ruh ka dei lyngba ka jingshongkha khleh, lada ngi phai sha ki jaka nongkyndong, ka jingjur ka jingïoh ïa u khniang jingpang ka dei lyngba ka jingshongkha khleh hynrei lada ngi phai pat sha ki jaka sor, ka dei lyngba ka jingpyndonkam ïa ki thyrnia ban dih ïa u drok", la ong ka Dr.
B.
Decruse.
Ka jingthmu jong ka ‘Red Fest’ ka long ban ai mynsiem bad pynshlur ïa ki briew kiba ïakhun thma pyrshah ïa ka jingpang HIV/AIDS lyngba ki jingrwai bad ka tem ka put namar ki sur jingrwai ki long ka atiar kiba lah ban wanrah ka jingmyntoi ïa ki khynnah samla ba kin jied ïa ka lynti kaba bha bad ba kin im ka jingim kaba thymmai.
U Bah Lanong u la ong lyngba katei ka Northeast Multimedia Campaign kan long ruh kum ka jinghikai ban kiar na ka shongkha khleh khlem kino-kino ki jingïada bad kumjuh ruh ban hikai naba ibeiñ ïa kiwei pat kiba mad ïa une u khniang jingpang.
U Bah Lanong u la ïathuh ruh ba napdeng ki jylla shatei lam mihngi ka ri, ka jylla kaba bun tam kiba ïoh ïa une u khniang jingpang ka dei ka jylla Mizoram kaba long 2.
34%.
