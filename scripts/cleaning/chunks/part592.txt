Ngi sngew sarong ban ïa trei lang bad ka kane ka kam ban kyntiew ïa ki kynthei ban seng kam seng jam bad khmih lynti ba nangne sha khmat kane ka jingprat lynti ïa ki kynthei ban seng ïa ki kam ki jam kan dang kiew rasong ha kane ka Ri India kaba don ïa ka lad ban dang kiew ha kane ka kam shang shuwari.
"Ka WEP, ïa kaba la kynthup ha ka NITI Aayog, bad mynta la pyntrei kam hapdeng ka Sorkar bad ki riewshimet ka dei kawei ka jaka ba kin ïoh ïa ka jingtip kiba ki kynthei kin ïoh ïa ka jingtip bad ka jingbatai ha kaba ïa dei bad ki kynthei ban seng kam seng jam, kane ka ai jingtip ha bun bah ki phang kynthuplang ruh ïa ka jingïanujor da kaba pynshong nongrim na ki skhim ka sorkar bad ka jingsdang ki riew shimet, la pynshong nongrim ha ka jingtip, ka jaka ban ïa tip kum ka rynsan paidbah, ka jingïarap ban kum ka jingbtin lynti bad ka jingkyntiew ha ki liang baroh.
Lyngba kane ka jingtreilang bad ka MakeMyTrip kaba dei ka wei na ki karkhna bala paw, ka WEP ka pynsaphriang bad ïa leh ban wanrah ïa kata ka jingïatreilang ka ban ïa hap dur bad ki kynthei ha ka seng kam seng kam ba kin kiew shakhmat.
Ïa ki aplikeshon na ka bynta ban wanrah ka jingkylla ha kane ka program kan sdang ha ka 13 tarik u bnai ban sa wan lyngba ka website jong ka WEP.
Nongpoh, Naiwieng 26: Ka jingwan poi ki Nongñiah Scooty bad ki Nongñiah Bike da ki kynhun kynhun man la ka sngi na ka jylla Assam kum ka jingwan kai suwari ha ka surokbah National Highway-6 ha Ri Bhoi wat ka dei tang ka jingpyrbyrngia kum ki samla, hynrei haba phai pat sha ka rukom ñiah jong ki, ka long kaba ishyrkhei bad kaba buh jingma ym tang ïa ki bad ka buh jingma ruh wat ïa ki paidbah ba leit ba wan.
Kumba la sakhi, ki samla naka jylla Assam manla ka sngi u Blei ki ju wan beit da ka kynhun kynhun kum shi paralok ban pynlut por ban shangsuwari da ki Scooty bad ki Bike bad kumba la ïohi ne sakhi ka jingwan jongki ha ka jingshisha ka dei tang ka jingïasngewtynnad shi paralok ban pynher ïa ki Scooty bad ki Bike ba ki ñiah, hynrei bunsiem pat lada peit kiwei kiba nabar ka long ka jingsngewshyrkhei ha kaba ka jingpynher jongki ïa ki Scooty ne ki Bike ka la long shaba palat liam.
Haba kren halor kane ka bynta, la ju don ruh ki khem kiba mih ki jingjia ba sngewsih ha kaba tang na ka daw ka jingñiah khlem akor ïa ki Scooty ne ki Bike ka mih ka jingjia ba sngewsih, hynrei haba kren halor kane ka bynta bun kim pat sngewthuh bad dei tad haduh ba ki la kynduh ïa kum kitei ki jingjia ba sngewsih kin sa sngewthuh ba ki la leh ïa kaba bakla.
Ka jingwan jongki ban shangkai sha kane ka surokbah kam don satia kano kano ka jingkhang ne ka jingpyrshah bad ki don ruh ïa ka hok kum kita ki nongshong shnong ka ri India, hynrei kaei kaba sngewkhia ka dei tang ka jingñiah khlemakor ïa ki Scooty ne ki Bike kaba la buh jingma shisha ïa ki bad wat ïa ki paidbah namar ka jingpynher ïa ki Scooty bad ki Bike la sngewthuh tang ka sur ba mih na ki scooty bad ki Bike ha kaba ym ïa hap shuh ïa kata ka rukom ñiah jong ki.
Kum kine ki jingñiah khlemakor ïa ki Scooty ne ki Bike la dei ban tehlakam ym tang ïa kitei ki samla kiba wan na kiwei ki jylla, hynrei wat ïa ki samla trai jylla, namar lada ailad ba kin leh katba mon ban leh sngewbha kan sa poi ka por ba mih ki jingjia ba sngewsih bad lada mih pat ki jingjia ba sngewsih ïano yn kynnnoh.
Nongpoh, Naiwieng 26: Ki nongïalam ka Hynniewtrep Achik National Movement (HANM), Western Zone mynta ka sngi ki la pynpaw ïa ka jingsngewkhia kaba jur ïa ka jingkuman jong ka sorkar Meghalaya ban tuklar halor ka jingpyntrei ka Sorkar Assam ïa ka surok hapoh ka shnong Baghlapara kaba hap hapoh ka Hima Nongspung.
Ka HANM, Western Zone ka la pynpaw ïa kane halor ka jingnang ïaid shaid shaid ka jingtei ïa u surok ha ka shnong Baghlapara kaba hap hapoh ka Hima Nongspung, Raid Warmawsaw ,kaba la tei da ka tnad PWD Assam ha ka jinglut ka T.
71.
59 lak ïa ka surok ba 1.
203 kilometer.
Haba pyntip ïa kane, u Samla Sumar Lyngdoh, president ka HANM, Western Zone, u la ïathuh ba ka seng ka dap da ka jingsngewkhia namar ka jingkuman jong ka sorkar Meghalaya khamtam ka Regional Committee kaba dang pynkhreh ïa ka jingïakren pynbeit pud ban tuklar halor kane ka kam trei surok jong ka Assam ha ka shnong Baghlapara kaba la nang ïai trei bad sah ban pyndep syndon ïa ka.
U la ïathuh ruh, ba watla kiba bun balang khamtam ki bor ka Hima Nongspung ki la dep ban dawa na ka sorkar Meghalaya ba kan tuklar lem halor ka jingïai kyntur pud jong ka Assam da kaba pynbiej da ki kam pynroi ha ki shnong khappud kum ka jingtei ia ki surok bapher bapher khamtam hapoh ka shnong Baghlapara, hynrei la sakhi ba haduh kine ki kynti kam shym la don satia kano kano ka jingshimkhia na ka liang ka sorkar Meghalaya.
“Kaba sngew lyngngoh ka long ba ka sorkar Assam ka la nud ban pynkheiñ ïa ka soskular ba la ïasoi ban pynsangeh shwa ïa ki kam pynroi ha ki shnong khappud jong ki ar jylla katba ki jingïakren pynbeit pud ka dang ïaid shakhamt", ong u Samla Sumar Lyngdoh da kaba kyntu ïa ki bor ka sorkar Meghalaya ba kan phaikhmat mardor halor kine ki kam kyntur pud ka Assam ha ki jaka jong ka jylla Meghalaya.
Shillong, Naiwieng, 26: Ka Employment Monitoring Cell jong ka Khasi Students’ Union (KSU) ha ka sngi Thohdieng ka la dawa ïa ka skulbah North Eastern Hill University (NEHU) ban ailad kyrpang ïa ki samla khasi kiba thep ïa ki kam Non Teaching Posts jong ka Grade-B bad C ba ka skulbah NEHU ka dang shu pyllait shen.
Ka seng hapoh ka jingïalam jong u Chairman ka Employment Cell u samla Reuben Najiar ka la ïakynduh ïa u Vice Chancellor jong ka skulbah NEHU u Prof Prabha Shankar Shukla ban ïakren halor kane ka bynta.
Ha kane ka jingïakynduh ka seng ka la pynkynmaw ïa ka jingïakren hapdeng ka seng bad u Vice Chancellor kaba la long ha ka 16 tarik, Nailar 2023 ha kaba ka seng ka la dawa ban ailad kyrpang ïa ki samla Khasi kiba thep ïa ki kam ha ki kyrdan bapher bapher jong ka skulbah NEHU.
Ka seng ka la pynpaw ruh ha u Prof Shukla ba ka jingdon jong ki samla Khasi ha ki Department bapher bapher jong ka skulbah NEHU kan wanrah ïa ka jingai jingshakri kaba pura namar ka jingsngewtrai ka jong ki ïa la ka skulbah NEHU kaba don hapoh ka jylla lajong.
Kumjuh ka seng ka la ïaiban ruh ïa ka jingjia ba dang shu jia shen hapoh NEHU ha kaba wei u ophisar jong ka NEHU u la thmu ban leh be-ijot ïa kawei ka samla Khasi ha ka 19 tarik mynta u bnai bad kane ka la pynshong syier ïa shibun ki samla pule kiba pule hapoh ka skulbah NEHU.
Ka Seng ka la pynpaw ba na ka liang ki bor ba dei khmih ïa ka NEHU kim dei ban ailad ba kum kine ki jingjia kin nang jia shuh bad ban pyntikna ruh ïa ka jingshngaiñ jong ki samla pule kynthei kiba pule hapoh ka skul bah.
U Vice Chancellor u la mynjur ïa kaei kaba ka seng ka la buh jingdawa hakhmat jong u bad u la ai ruh ïa ka jingkular ba ka skulbah NEHU kan ailad kyrpang ïa ki samla Khasi kiba thep ha ïa ki kam bapher bapher bad kiba lah ban pyndep ïa ki kyndon ba ka NEHU ka dawa.
Shillong, Naiwieng 27: Ka resol jong ar tylli ki jingïakhun ka lympung SSA 2nd DIVISION Football League 2023 ba la long hynne ka Sngi ha SSA Ground, ki la jam sha kaba kut ha kaba ka kynhun Nongrah SC bad ka Pohkseh SC ki la khur namjop.
Haba phai sha ka jingïakhun kaba la sdang ha ka por 11:30 baje mynstep, ka Nongrah SC ka la pynjemkhnap ïa ka Umphrup SC da 4-1 kol.
Ka Nongrah SC ka la ïoh ban lamkhmat nyngkong tang hadien 6 minit ba la ïaid ka por lyngba u Dawandappura Pathaw nangta bud sa ka kol na u Kerionald Pyngrope ha ka minit ba 10, kaba la pynlong ïa ka kynhun ban lamkhmat da ar kol ha ka kylla step.
Hadien ba la jam sha ka kylla kaba ar, na ka liang jong ka Umphrup SC ka la pyrshang ban wanphai bad ïoh pynphai shi kol na u Luckystar Lyngshing ha ka 66 minit, hynrei u Dawandappura Pathaw u la nangpynskhem ïa ka Nongrah SC ban lamkhmat da lai kol ha ka minit ba 79 shuwa ba u Sondingroy Rngaid un thep ïa ka kol kaba khadduh ha ka 84 minit.
Haba phai pat sha ka jingïakhun kaba ar kaba la sdang ha ka por 2:30 baje nohphaisngi, ka Lumshyiap SC  ka la shahrem salit da 1 kol ha ka Pohkseh SC.
Kane ka shi kol la thep da u Hilford Lyngkhoi ha ka 56 minit.
Mynta ka sngi kin don ar tylli ki jingïakhun jong kane ka lympung SSA 2nd DIVISION Football League 2023 ha SSA Ground, ka jingïalehkai kaba nyngkong kan long hapdeng ka Smit SC pyrshah ïa ka Laitkyrhong SC por 11:30 baje mynstep bud sa kaba ar ha ka por 2:30 nohphaisngi hapdeng ka Marbisu SC  pyrshah ïa ka Nongkrem SC.
Shillong, Naiwieng, 26: Ka Sorkar Jylla ka la ai por saw phew san haduh hynriew phew sngi ïa ki Consultant ban phah ïa ka kaiphod halor ka jingthmu ban shna pynheh ïa ka jaka pynher liengsuiñ ha Umroi Airport khnang ba ki liengsuiñ kiba heh kin dup lah ban hiar khyndew.
“Ngim pat tip la ka long ne kam long ban shna pynheh ïa ka jaka ba ki liengsuiñ kiba heh kin dup lah ban hiar khyndew.
Namarkta, ngi dang ap ïa ka kaiphod na ki Consultant hapoh 45-60 sngi," ong u Symbud Myntri Rangbah ka Jylla uba peit ïa ka tnat Transports u Bah Sniawbhalang Dhar.
U la ong ba la thung ïa u Consultant ba thymmai hadien ba la ïoh ïa ka kaiphod ba la phah da uwei na ki Consultants ba la thung dang shen da ka Sorkar, kaba pynpaw ba ka jinglut kan kot haduh T.
7,000 klur ban shna pynheh ïa ka jaka pynher liengsuiñ.
Kane ka dor kan kynthup ruh naduh kaba ot ïa ki lum.
“La lap ba ka dor kam long satia kaba ïahap.
Dei na kane ka daw, ngi la phah sa kawei ka kynhun.
Mynta ngi dang ap ban ïoh ïa ka kaiphod kaba thymmai bad ïa ka rai yn sa shim da ka Sorkar Jylla," la ong u Bah Dhar.
Ha ka 30 tarik u Risaw, ka Ingbishar Meghalaya High Court ka la kyntu ïa Sorkar Jylla bad ïa ki bor ba dei peit jong ka Airport Authority of India (AAI) ban pyndep noh ïa ka jingleh sorjamin ha Umroi Airport na ka bynta ban shna pynheh ïa ka jaka pynher liengsuiñ hapoh ar bnai ban sa wan.
Ka la ong ba ka AAI ka la yntip ba ka dor na ka bynta ban shna ïa ka jaka pynher liengsuiñ ha Umroi Airport la dep phah sha ka Sorkar Jylla bad ka Sorkar Jylla kam pat ai jubab.
U Bah Dhar u la ong ba ka Sorkar ka kwah ban pynlong ïa kane ka kad liengsuiñ kaba lah ban hiar khyndew wat ki liengsuiñ kiba heh.
Ha ka 10 tarik, Nailar, ka AAI ka la pyntip ba ka Ingbishar kan sa pynlong ïa ka jingsorjamin ha Umroi Airport khnang ban lap la ka jaka ka long neem kaba lah ban pynheh ban pynhiar khyndew ïa ki liengsuiñ kiba heh ban ïa ka ATR bad Bombardiers ha ka kad liengsuiñ Umroi.
Shillong, Naiwieng 26 : Ka Khasi Hills Autonomous District Council (KHADC) ka dang pynkhreh ban lum khajna bad ban pyntip sha ka sorkar katno tylli ka don ïa ki khyrdop lum khajna kiba ka la ai jingbit ban lum khajna hapoh u pud u sam jongka.
U CEM ka KHADC u bah Pyniaid Sing Syiem u la ïathuh ba ka Council ka sngewkhia bha halor ka jingjyllei ki khyrdop lum khajna hapoh u pud u sam ka Khasi Hills.
“ Ngi dang lum jingtip ban tip katno tylli ki don ki khyrdop lum khajna kiba la ai jingbit da ka KHADC bad hadien ba la dep lum jingtip katno tylli ki don yn sa phah lang sha ka tnad District Council Affairs (DCA) bad kumjuh ruh sha ka tnad kam Aiñ ka jylla.
“ Nga ngeit skhem ba ha kaba kut une u bnai Nohprah ngin sa ïoh jingtip katno tylli ki don bad tang kito ki khyrdop kiba la ïoh jingithuh bad ai jingbit da ka KHADC kiba lah ban treikam kata naduh ki khyrdop lum khajna, ki khyrdop jongka tnad kam khlaw ka KHADC, ki khyrdop jong ka tnad Revenue lane Trading by Non Tribal" ong u CEM.
U la ïathuh ba la bthah ïa u Secretary ka Executive Committee ban pynkhreh ïa ka thup (list) jong kine ki khyrdop lum khajna kiba don hapoh u pud u sam ka District Council.
Ha kaba ïadei bad ki toll gate ka don ka committee kaba la khlieh da ka District Council Affairs (DCA) ha kaba baroh ki Autonomous District Council (ADC) ki long ki dkhot kynthup ruh na ka tnad PWD, ïathuh u bah Pyniaid.
U la ïathuh ba kine ki khyrdop ruh ki treikam kat kum ki kyndon jongka Sixth Schedule, Forest Act, Trading by Non Tribal Regulation bad kiwei kiwei.
Jowai, Naiwieng 27: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai kaba la long hynne ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun naka liang ka kynhun ïalehkai jong ka Khimusniang kala lah ban pynliem da 4-2 kol ïa ka Mynthong.
Baroh kine ki saw kol la thep da u Precious Tang na bynta ka Khimusniang, u la thep ar kol ha ka kylla kaba nyngkong ha ka minit ba 4 bad 35 bud sa ki ar kol ha ka kylla miet ha ka 46 & 90+2 minit.
Na ka liang jong ka Mynthong ka la pyrshang hi katba lah ban pynphai hynrei ka la ïohlad ban thep tang ar kol, bad ïa kine la thep da u A Khan haka minit ba 15 nangta na u Pynkhreh Talang manit 40.
La pyntip ba ka jingïakhun mynta ka sngi ka 28 tarik Naiwieng, 2023 kan long hapdeng ka 7 Wasa United pyrshah ïa ka Sailung Ialong haka por 1 baje shiteng nohphai sngi.
Shillong, Naiwieng 27: Ka kynhun lehkai kriket jong ka Meghalaya ka la shah rem noh da 252 ron ha ka lympung lehkai jong ka U-19 men’s Cooch Behar Trophy pyrshah ïa ka Nagaland, kane ka la wan hadien ba ka kynhun ka la hap haduh 7 wicket shuwa ban wai bam ha ka sngi ba saw kaba dei ruh ka sngi ba ïakhun ba khadduh hapdeng kine ki ar kynhun kaba la pynlong ha MCA Ground, Polo, hynne ka Sngi.
Haba bteng biang ïa ka jingïalehkai na ka 120/3 ha ka sngi ba ladep, ïa kaba ka kynhun ka dang donkam ban kamai haduh 335 ron ban jop, ki rangtied ka Meghalaya ki la shah pynhap baroh tang hadien ba kynjoh sha ka 202 ron kaba la pynlong ïa ka Nagaland khur ïa ka jingjop.
Haba phaidien, ka Nagaland ka la kamai 245 ron ha ka inning kaba nyngkong, bad ka la buh thong da 319/4 ha ka inning kaba ar, katba ka Meghalaya ka la ïohlad ban kynjoh tang sha ka 110 ron shuwa ban shah pynhap baroh ha ka inning kaba nyngkong.
Haba phai sha ka jingïakhun, u Kishlay Vishlux u la lah ban neh slem hynrei u la ïohlad ban kamai tang 36 na ki 141 bo shuwa ban shah pynhap.
Katba u Shavian Blah u la shah pynhap tang hadien ba kynjoh sha ka 21.
U Charm Marbaniang ruh u la ïoh ban ïarap 21 ron hynrei u la shah pynhap noh ha u Rajesh Das.
Ka Meghalaya kan hap ban mih mynta ka sngi napoh ka jylla na bynta ka jingïakhun kaba bud, bad kane kan long pyrshah ïa ka Sikkim naduh ka 1 tarik Nohprah ha madan Rangpo.
Shillong, Naiwieng 27: Hynne ka Lah sngi U Blei, ka kynhun ki nongïalehkai Muaythai hapoh ka lama jong ka Muaythai Association of Meghalaya, ka la wan shakhmat ban pynbna ba ki don haduh 17 ngut ki nongïalehkai kiba la pyndep ban shah pyntbit ïalade kum ki coach halor ka One Standard Mauythai ka rynsan ïalehkai kaba dei tynrai na Thailand.
ïa kane la pynbna da u President jong katei ka kynhun, u Bah A.
Sun.
Kitei ki 17 ngut ki la ïoh jingithuh na ka International Federation Muaythai Association (IFMA ) hadien ba ki la pyndep ban pyntbit ïalade halor ka OSM level 1 dei lyngba ka rynsan ai jinghikai ba dang shen ba la pynlong da ka United Muaythai Association India (UMAI) ha Kerala, Trisurr naduh ka 16 tarik haduh 19 tarik u Naiwieng  2023.
Kine ki nongïalehkai ki kynthup :-  Mary Christine Wriang (12 Khan), Calfari Warkhyllew (12 Khan), Jubinian Mylliemngap (12 Khan), Daniel Nongsiej (12 Khan), Valerian Marbaniang (12 Khan), Bansahnam Kyrpang Warkhyllew (12 Khan), Edilbert laraplang Ryngdongsngi (12 Khan), Teiboklang Marbaniang (12 Khan), Pynnehbor Mylliemngap (13 Khan), Jeffry John Nongdhar (13 Khan), Blaseibok Kharbuli (13 Khan), Alfred Watklet Riahtam (13 Khan), Aibor Syngkli (13 Khan), Pynsuk Sumer (14 Khan), Dauni Nongrum (14 Khan), Paul Ronghang (14 Khan), Angelus Sun (16 Khan).
Shillong, Naiwieng 27 : Ki la don haduh 1441 ngut ki nongmareh kiba la wan shimbynta ha ka jingïakop mareh thong kaba la tip da ka 3rd Half Marathon ba la pynïaid da ka Assam Rifle, ha Headquarters of Directorate General Assam Rifles, Laitkor, Shillong, kum shi bynta ban saphriang ïa ka khubor “Fit India Movement".
Kane ka jingïakop mareh thong la pynlong na bynta baroh kynthei bad shynrang kiba la 18 snem shalor bad ka la long kaba seisoh ha ryngkat ka jingwan ïashimbyntalang ki dkhot na ka Assam Rifles, 101 Area, Eastern Air Command, CRPF, CISF, SSB kumjuh ruh na ki ba na ka tnat Pulit Meghalaya.
ïa kane ka jingïakop mareh thong la ïoh ban bynta ha ki ar kyrdan, kawei ka long haduh 21 Kms katba kawei pat ka long 10 Km.
Ki la don haduh 747 ngut kiba la mareh ïa ka 21 Km, bad 694 ngut kiba la mareh ïa ka10 Km.
Ha kane ka sngi la wan kongsan da u Lat ka jylla, u Phagu Chauchan u ba la ai ka jingïaroh ïa baroh kiba la wan ban shimbynta ha katei ka ïakop mareh ba la pynlong ha ka step sngi U Blei (26 tarik Naiwieng) u ba la sam ruh ïa ki khusnam sha ki nongjop.
Ki nongmareh ha ka 21 Km ki long 290 ngut ki ba dang hapdeng ka 18 haduh 30 snem, ki don haduh 199 ngut kiba hapdeng ka 30 haduh 40 snem,123 ngut kiba dang hapdeng 40 haduh 50 snem bad 135 ngut kiba la palat ïa ka 50 snem.
Napdeng ka thup kiba hapoh 30 snem la jop da u Emphius Nongrum ha ka 21 Km katba ka Bandasharai Marwei ka la wan ba nyngkong ha ka thup kyrdan ki kynthei.
Katba ha ka jingïakop mareh ba 10 Km, ka namjop la ïohrah da u Iohborlang Nongspung katba ka Marqueenless ka la jop na ka liang jong ki kynthei.
Shillong, Naiwieng 27: Hadien lai sngi ba la ïaid ka rynsan ïakura 7th Elite Men’s National Boxing Championship, ki paidbah ka jylla ki ïoh ban sakhi ïa ka jingïakhun u Shiva Thapa, rangïakura ba la khur takma hynriew sien ha ka Asian Championship bad u Amit Panghal ba la khur takma ksiar ha ka Commonwealth Games 2022, ha kaba ki la lah ban sei madan ïala ka jong ka sap da kaba jop bad bteng sha kawei pat ka wat jong ka 7th Elite Men’s National Boxing Championship ba la pynlong ha SAI Indoor Hall hynne ka sngi.
Nalor kitei arngut, ka la don ruh sa kawei pat ka jingïakhun kaba la pynshongshit ïa u paid nongpeit kiba la wan sakhi ïa la u jong u rangïakura napoh ka jylla, u Bhalang Shadap, u ba la pynpaw ïa ka jingkhlaiñbor da kaba pynliem ïa u Enait Khan jong ka DNHDD (Dadra & Nagar Haveli, Daman & Diu) ha ka thup kyrdan welterweight 63.
5-67kg.
Ha kane ka jingiakhun u Shadap um shym la ailad satia ïa u rangïakura ka liang pyrshah, ha kaba u la ïai bteng ban sangah tyngeh tad haduh ba la pynlong ïa u rephri ban pynsngeh noh ïa kane ka jingïakhun hadien ba u Khan u la mynsaw.
Kumba ka long mynta, u Shadap u la long u ba ba ar napdeng ki rangiakura ka Jylla ban jam sha ka wat kaba ar hadien jong u Badonkupar Synnah (light welterweight 60-63.
5kg) u ba la jop hynnin ka Sngi U Blei.
Haba phai sha ka jingïakhun hynne ka sngi, u Panghal na na Services, uba long u lahduh ha ka Asian Games 2018, u la khur jingjop ha ka flyweight 48-51kg pyrshah ia u Shivaji na Maharashtra lyngba ka rai ki nongbishar.
Kumjuh ha ka por janmiet u Thapa na Assam u la iakhun tyngeh pyrshah ia u Abhinash Jamwal uba na Himachal Pradesh ha ka light welterweight 60-63.
5kg bad hapdeng kane ka jingïakhun u la khur ïa ka jingjop da 4-3.
Une u rangiakura u la ioh ka jingkyrshan na kiba bun ki paidbah hynne ka sngi bad ha kaba kut u la lah ban khur ia ka jingjop ha kane ka jingiakhun ha kane ka nongbah.
Ym lah ban len ba u Jamwal u la long u rangïakura uba tbit ha kaba um shym la ailad ïa u Thapa ban shu jop suk.
Hapdeng kane ka jingiakhun kaba itynnad, hynrei na ka liang ki nongbishar ki la rai jop ïa u Thapa na ka bynta ban pynhun ia ki paidbah nongkyrshan.
Kham hashwa ki la don ar ngut kiwei pat ki rangïakura ka Jylla kiba la ïakhun, hynrei ki la mad ïa ka jingshah rem.
U Melvin Malngiang ha ka featherweight 54-57kg bad u Sanjeev Maskut ha ka 46-48kg, ki la shah rem noh ha u Himanshu Srivas bad u Ram Naresh Patel, kiba la mihkhmat na Madhya Pradesh.
Baroh ar ngut kitei ki rangïakura ka Jylla ki la ïakhun tyngeh, hynrei haba wan sha ka rai ki nongbishar ki la shah rem noh.
Nongpoh, Naiwieng 27: Kiba bun ki paidbah nongshong shnong ba hap hapoh ka Raid Madan Kyrdem ha Ri Bhoi District ki la pynpaw ïa ka jingangnud ban ioh noh da ka surok kaba thymmai na Bhoirymbong sha Kyrdem, kaba dei halor ka nongrim ba ka jingsniew palat ka surok ka la ktah shisha ïa ki paidbah ha ka leit ka wan.
Haba kren halor ka jingsniew ka surok, kane ka la ktah shisha ïa ki paidbah nongleit nongwan kiba pyndonkam ïa katei ka surok bad lyngba katei ka surok da ki phew tylli ki shnong ki pyndonkam ha ka leit lyngba jong kane ka surok.
Ki shnong kiba la pyndonkam ïa kane ka surok ki kynthup naduh ki shnong na ka thaiñ Khyndewso shaduh Kyrdem, ki thain Klew, thaiñ Mawbsein bad ter ter shaduh sha Bhoirymbong.
Ka jinglong jingman kane ka surok kumba long haduh mynta ka la buh jingeh ïaki paidbah ha ka leit ka wan, ha kaba mynta la bun bun phew snem kane ka surok ka la jot rathai bad la jynjar ha ka leit ka wan.
Kaba kham sngewkhia ka long ba bun kiba pang ba shitom, ki longkmie kiba armet bad wat ki khynnah skul ki pyndonkam ïa kane ka surok bad teng teng haba ïaid ba ieng ki paidbah kaei kaba mih na ka shyntur jongki, ka long ba ki sngewlong khunswet bad sngew shah ibeiñ namar ka jingbym phai khmat ka sorkar ban pynbha ïa kane ka surok.
Haba phai sha ka jinglong jingman kane ka surok, lah ban ong naduh ki tymmen ki kro, ki longkmie ki longkpa bad ki samla ne ki heprit ki da don shisha kata ka jingangnud ba ka sorkar kan phai khmat lem noh ban thaw ki lad ki lynti na ka bynta ban siang rong ïa katei ka surok, bad lajin ba ka sorkar ka kloi ban phai khmat ban pynioh syndon da ka surok kaba thymmai ka long shisha ka jingkyrkhu ïa ki paidbah katei ka thaiñ ban pyndonkam ïa kane ka surok ha ka leit ka wan.
U Myntri Rangbah ka jylla, u Conrad Sangma, dang shen u la pyllait paidbah ïa ka skhim kaba la ai kyrteng CM Elevate, kaba dei ka skhim kaba ai ryngkat bad ka Subsidy na ka skhim jingïarap pisa lang na ka sorkar bad kaba sei hi nalade ban leh ïa kino ki kam ban ïeng ha la ki jong ki kjat.
Ka subsidy ka long haduh 75%, nangta kiba 50% bad don ruh kiba 35%.
Kane ka skhim ka long ban treikam ha kiba bun ki bynta jong ka jingtreikam, naduh ki kam tourism, kam seng karkhana, ri jing ri, seng dukan bad kiwei kiwei de.
Kiba bun ki briew ki la dap da ka jingkmen bad shim ïa aaplication form na ka bynta ban aplai ban ïoh ïa kine ki lad jingïarap na ka sorkar da ka jingkhmih lynti ba kin ïoh jingïarap lyngba kane ka skhim na ka sorkar jylla.
Ka long ruh ka jingshisha ba lada kine ki shkim kiba la pynbna da ka sorkar ki treikam bha bad kiba aplai ïa kine ki skhim ki ïoh baroh kiba dei hok ban ïoh, kan jin da la long ka jingkyrkhu kaba khraw ïa ki paidbah jong ka jylla, khamtam lei lei na ka bynta kito kiba thmu shisha ban ïeng ha la ki jong ki kjat.
Hynrei kiba bun ki la pynpaw ruh ka jingsngew artatien, la kane ka skhim kan treikam bha ne em, ne kiba aplai ban ïoh ïa kane ka skhim kin ïoh ne em katkum ka jingkwah bad ka jingangnud jong ki.
Kiba bun ki paidbah kiba la ïoh ban ïakren ki la pynpaw ïa ka daw balei ba ki artatien ïa kane ka skhim.
Ka daw kaba ki la ai kadei da kaba ai nuksa ïa ka skhim FOCUS bad FOCUS + ne ka FOCUS PLUS.
Ka Skhim FOCUS kadei ka skim kaba la pynmih da ka sorkar jylla ha ka snem 2021 ha kaba la mang ban ai sha ki nongrep lyngba kita ki Producer’s Group kiba dei ki kynhun ba la thaw da ki nongrep.
Ka jingmang ka sorkar ka long ban ai jingïarap mar san hajar tyngka iwei iwei i dkhot jong ki Producer’s Group.
Ha ka snem 2022 shi snem shuwa ka elekshon MLA, u Myntri Rangbah u la pynbna sa ïa ka FOCUS +, kaba long ka jingbteng ïa ka FOCUS.
Hynrei kiba bun ki dkhot jong kine ki Group ki la ïathuh ba ki la seng ïa ki Group jong ki naduh u 2021 bad la pynbiang lut ïa ki jingdonkam,pynban kim shym la ïoh satia ïa kata ka san hajar tyngka wat haduh mynta.
Kane ka skhim ka la wanrah ruh ka jingkawang ktieh hapdeng ka Seng UDP bad ka Seng NPP, ha kaba ki don ki nongïalam ka UDP kiba la kynnoh ba ka NPP ka la pyndonkam ïa kane ka skhim kum ka jingpynbieit elekshon jong ka ïa ki paidbah da kaba pan ïa ki Passbook, ki EPIC na ka bynta ban pynrung kyrteng bad phah pisa ha ki jingkynshew pisa jong ki ha ki Bank.
Hynrei ki Minister ka UDP ki la kam pat ba kadei ka skhim kaba la dang lang da ka sorkar, ym dei tang jong ka NPP.
Ka Seng BJP ruh ka la ther tyngeh da kaba ong ba kadei ka skhim jong ka NPP bad sam ruh tang sha ki nongkyrshan jong ka NPP ha ka elekshon baladep.
Ka BJP lei lei ka la kynnoh ba kane kam dei ka skhim, hynrei ka ram ïa kaba ki paidbah kin hap ban siew hadien.
Ym tang ka skhim Producer’s Group, kiba bun ruh ki la pynpaw ba wat ka YESS Scheme ruh kaba la ai da ka tnad Sports and Youth Affairs, kiba bun kiba la aplai hynrei kim shym la ïoh satia.
Kane ka skhim kadei kaba la mang haduh 1 lak tyngka na ka bynta ki Sports Club, ki Youth Club ba kin pynlong ki prokram bapher bapher kiba ïadei bad ki Samla.
Pynban kiba bun kiba aplai ki la ïathuh ba kim shym la ïoh satia.
Dei namar kane ka daw ba kiba bun mynta ki la pynpaw ka jingartatien ïa kane ka skhim CM Elevate ruh, khamtam haba la pynbna ne pyntreikam satang khyndiat bnai shuwa ban long ka elekshon, la ka long ka elekshon jied MDC ne ka elekshon jied MP sha Lok Sabha.
Hynrei na ka bynta u paidbah hi um tip mao ba sdang mano ba donkti ban wanrah ne pyntreikam ïa ki skhim pynroi, hynrei kaei kaba u kwah ka long ba ka skhim kadei ban treikam beit ha ka lynti kaba khuid kaba suba kaba khlem da ïashah shiliang ïano ïano ruh, hynrei kadei ban treikam beit na ka bynta u paidbah salondar jong ka jylla uba angnud ban seng kam seng jam lyngba ki skhim bapher bapher ba la wanrah da ki bor sorkar.
Nongstoiñ, Naiwieng 27: Ka surok ka dei ka mat kaba hakhmat duh kaba ki paidbah nongkyndong ki angnud haduh katta katta ba ka sorkar ka dei ban pynïoh.
Ka jingdon jong ki surok ka dei ruh ka lad ban kyntiew ïa ka kamai kajih, ka ïoh ka kot bad ka pynsuk ïa ka leit ka wan jong ki paidbah ha ka por ba ki don kam.
Haba phai ha West Khasi Hills, dang don shibun ki jaka kiba ki surok kiba pynïasoh ïa kawei ka shnong sha kawei pat ki dang duna haduh katta katta.
Ka Rambrai Jyrngam Constituency ka dei kawei na ki Constituency kiba dang donkam haduh katta katta ïa ki surok namar ka dei ka Constituency kaba baroh shilynter ka ïakhap bad ka Assam.
Ki paidbah jong katei ka Constituency haba ki leit donkam ïa ki nongmihkhmat kum ha Rambrai ki hap ban ïaid lyngba ïa ka Mawshynrut Constituency bad ka Nongstoiñ Constituency haduh ban da poi sha Rambrai.
Na ka bynta ban wanrah ïa ka jingsngew jan hapdeng ki paidbah jong ka Constituency bad ki nongmihkhmat, ka surok na Rambrai shaduh Nonglang ka dei kaba ka sorkar ka la dei ban leh ei ei na ka bynta ban pynïoh noh kham kloi ïa ka surok na Rambrai sha Nonglang lyngba ka shnong Mawrok Thiepkseh.
Lah ban pynkynmaw ba na Rambrai haduh Mawrok ka la don ka surok kaba la shna lyngba ka Pradhan Mantri Gramsadak Yojana bad na Mawrok haduh Nonglang, lada tih ïa ka surok ka jingjngai ka long tang kumba phra haduh shiphew kilomitar.
Lada la pyntrei ïa katei ka surok, kan long ka jingkyrkhu kaba khraw ïa ki paidbah namar na Rambrai sha Nongstoiñ ka jingjngai ka long 20 kilomitar na Nongstoiñ haduh Nonglang ka long 36 kilomitar bad lada kheiñ lang ka long sanphew hynriew kilomitar, hynrei na Rambrai sha Nonglang ka jingjngai ka long tang kumba 18 kilomitar.
Ha ki lynter lum Mawrok ki don ki jaka kiba itynnad haduh katta katta kiba lah ban khring ïa shibun ki nong jngohkai lada don ki surok kiba biang.
Nangta ka don ka wah Umit kaba don kawei ka kshaid Patharsynke kaba itynnad bad kaba jrong bha bad lada don surok kin don shibun kiba kwah ban leit sha katei ka kshaid.
Mawkyrwat, ‘Naiwieng 27: U Medical Superintendent (MS) jong ka Civil Hospital Mawkyrwat, South West Khasi Hills District un sa pynlong ïa ka jingpynshai paidbah halor ka jingpang bampong ka ban long ha ka 8 tarik u Nohprah, 2023 hapoh Civil Hapoh Civil Hospital Mawkyrwat naduh ka por 10 baje mynstep haduh 4 baje noh phai sngi.
Ha kane ka programme, kan sa don ruh ka jingeksamin kaba khlem kano kano ka jingsiew ban pynlong da ka State Cancer Society jong ka Meghalaya ryngkat bad ka Civil Hospital Mawkyrwat bad ka ophis jong ka District Medical & Health Officer, South West Khasi Hills District.
Shuh shuh, u Medical Superintendent ka Civil Hospital Mawkyrwat u la pyntip ba ïa ki tiar eksamin yn pyndonkam katkum kajuk mynta.
Namarkata, u khot u wer ïa ki paid nongshong shnong jong ka South West Khasi Hills District ba kin wan sha kane ka prokram khnang ba kin ïoh ki lad jingïarap.
Shillong, Naiwieng 27: Ka Seng Kur Warjri kan rakhe ia ka Lyngkhuh Arphewsan snem jong ka Dorbar Kur Warjri ka ba la sdang naduh u snem 1998.
Ka Dorbar Kur Warjri kan long ha ka 12tarik Nohprah, 2023 ha shnong Thynroit ha ka ba la khmih lynti ba ki parakur parajait Warjri na kylleng ka Ri Khasi ba kin ia poi ryntih naduh dang step.
La plie ia ka rakhe lyngkhuh arphewsan snem jong ka Dorbar Kur Warjri ka ba la long ha Sohryngkham ha ka 11tarik Naiwieng 2022 bad yn pynwai ia ka jingrakhe ha ka Dorbar ha Thynroit.
Ha kata ka sngi yn sdang shwa da ka marehthong Marathon naduh 8baje mynstep na Thangsning sha Thynroit, ka ban bud artat da ka Dorbar, tang shu kut ka marehthong.
Ha kane ka shisnem ba la lah, la pynlong ia ki ba bun ki rong ki taw ban lehkmen bad kyntiew ia ki sap tynrai jong ki khynnah bad samla jong ka Kur Warjri.
Ha ka ba sdang la pynlong ia ka jingpyninam ia ki syntiew bad la pynlong ruh ia ka lehkai kilan met kum ka Football bad Basketball, nangta ka thoh Essay, poitri, ka rwai ka siaw, ka shad ka kimen, ka pyninam ia ki riam ki beit bad ka thohdur thohdar.
Ki nongjop ha kita ki jinglehkai kilan met bad kilan jabieng kin sa ioh la ki khusnam ha kata ka sngi ban long ka Dorbar ha Thynroit.
Nalor ki jingrakhe baroh shisnem, ka la jia ryngkhat ba ka 12tarik Nohprah, 2023 ka dei ka sngi snem thymmai Khasi katkum u bnai bneng.
Kumta na ka liang ka Seng Kur Warjri ka la mynjur ban ia syllok bad ka synjuk ki barikor, ka Riti Academy ha ka ban rakhe artat ia kata ka snem thymmai Khasi ka ban sdang naduh ka sngi babud, 13tarik Nohprah 2023.
ha kane ka sngi kut yn sa don ruh ka byrngia lehkmen lyngba ka rwai ka siaw ka put ka tem da ki kaitor bad duhalia na ka Kur Warjri.
Kum ka jingpyrshang ban tehsong ia ki parakur parajait ki ba dei na kajuh ka thymmei, ka Seng Kur Warjri ka la rai ban wer sngewbha ia ki parakur parajait ki ba la kylla lyngba ki ryta da ka ba la sot na ki kyrteng shnong trai kum ki Kur War Nongbri, War Tynghah, War Manai, War Wahksing bad Nongbri.
Ka jingthmu jong kata ka long ban pynkynmaw ia la ki parakur parajait ban tipkur tipkha khnang ban lait na ka shongsang bad ban ym iakam kur bakla bad ki ba ym dei kur dei jait na kajuh ka thymmei.
Na ka daw ba la don teng ka jingbakla ha ka imlang sahlang namar ba khlem da phikir ha ka jingkam kur kam jait ha la ki paradoh parasnam bad kumjuh ruh ia ki ba ym dei na la ka jaitbynriew, kynthup ruh ia ka shongsang ka ba la jia na ka por sha ka por, kumta la rai shijingmut ban tehsong ha la ki parakur parajait ki ba dei nba ka juh ka thymmei.
Mawkyrwat, ‘Naiwieng 27: Ka ophis jong u Deputy Commissioner, South West Khasi Hills District, Mawkyrwat ka la pynlong ïa ka SVEEP Programme ha St.
Xavier’s College, Shaid Shaid, Umoid, South West Khasi Hills District bad kane ka long kum shibynta ban pynshai ïa ki samla pule halor ka jingkordor ka jingthep vote bad ban pynshulur ïa ki ba kiba la kot 18 snem rta ba ki shim ïa kane ka hok jong ki ban jied ïa ki nongmih khmat.
Kiba la ïadon ha kane ka sngi ki kynthup ïa u Principal of St.
Xavier’s College, Rev.
Father.
Sunny Augustine, SJ, u bah A.
L.
Bareh, MCS, AC (Election), South West Khasi Hills District, Mawkyrwat, u bah Steveford Marweiñ, MCS, AC, South West Khasi Hills District, Mawkyrwat, ki nonghikai samla pule jong ka kolej bad kiwei kiwei de.
U bah I.
Diengdoh, Assistant System Engineer (ASE) ha ka jingkren jong u, u la pynshai halor ka jingdonkam ban ai jinghikai ïa ki samla pule halor ka jingkordor bad jingdonkam ban thep vote kumjuh ruh ban pynshlur ïa kito kiba la kot 18 snem ka rta ba ki wan shakhmat ba ki pynrung kyrteng ban ïoh ïa ka Voters ID khnang ba kin lah ban thep ïa ka vote jong ki.
Shuh Shuh u la ong ba lyngba ka SVEEP Programme la lah ban pyni bad pynsngewthuh ïa ki samla, kumno ka treikam ka elekshon lyngba ka Electronic Voting Machine and Voters – Verified Paper Audit Trial (VVPAT) bad ka jinglong khuid jong kine ki voting machine.
U bah Steveford Marweiñ, MCS ha ka jingkren jong u, u la ban jur halor ka jingdonkam ban buh ïa ka Wall of Democracy hapoh St.
Xavier’s College, Umoid, ka ban long ka jaka ba la buh khnang na ka bynta ban tah ïa kot bad ki dur ki ban ai jingtip/ki jingai jihikai bad jingpynshai ha kaba ïa dei bad elekshon bad ruh ban pynshlur ïa ki samla ban ki wan shakhmat ban vote bad jied ïa ki nongmihkhmat.
Shuh shuh u bah Marweiñ, MCS u lah kren ruh halor ka Voters Helpline App kaba long ka ‘App’ kaba lah ban download ha ki mobile phone bad lyngba kane ka App ki nongthep vote ki lah ban peit ïa kiei kiei ki ba donkam kiba ïa dei bad ka elekshon, ka Voter ID bad ruh ban apply na ka bynta ban pynbeit lada don ki jingbakla ha ka Voters ID.
U la pyntip ruh ba ka SVEEP ka dei ka ba flagship programme jong ka Election Commission jong ka Ri India ban ai shuh shuh ka jingpynshai sha ki nongthep vote ba kin ïoh ban tip kham bha shaphang ka jingthep vote bad ban pynshlur ïa ki ba kin wan shakhmat ban thep vote khnang ba kin lah ban jied ïa ki nongmihkhmat jong ki.
Kiwei dei ki bynta jong kane ka programme, ki la ka Health Camp bad Awareness ha kaba ïa dei bad ka jingpang ha ka jingmut jingpyrkhat ne Mental Health ba la pynlong da ka ophis jong u District Medical & Health Officer (DM&HO), South West Khasi Hills District.
Ha kane ka sngi la ai jinghikai bad jingpynshai sha ki samla pule halor ka jingtreikam jong Electronic Voting Machine (EVM) bad Voter Verifiable Paper Audit Trail (VVPAT).
La pynlong ruh ïa ka jingïakop tan tyllai ne Tug of War bad ka Mawpoiñ na ka bynta ki samla pule jong ka jong ka St.
Xavier’s College, Umoid kaba la pynïaid da ka ophis jong u District Sports Officer, South West Khasi Hills District, ha kaba ha ka Mawpoiñ la jop da ki klas XI & XII Arts Combined jong ki kynthei bad ki klas XI&XII Commerce Combined jong ki shynrang.
Katba ha ka Tug of War ki nongjop ki long ka BA 1st Semester jong ki kynthei bad ki klas XI&XII Arts Combined jong ki shynrang.
Hadien ka prokram ka la don ruh ka jingsam ïa ki khusnam sha baroh ki nongjop ha ki ar tylli ki jait jingïalehkai.
Khliehriat naiwieng 27: Ki bor district jong ka East Jaiñtia Hills District ha ryngkat ka jingiatreilang bad ka ophis jong u Block Development Officer, Wapung C&RD Block lem bad kiwei kiwei ki tnat myn ha ka 24 tarik mynta u bnai ka la pynlong ïa ka awareness prokram kaba pynshai shaphang ka Viksit Bharat Sankalp Yatra (VBSY) kaba dei shaphang ka jingpyntrei ïa ki skim kiba wan na ka sorkar pdeng, ïa kine ki jingpyntrei la pyntrei ha shnong Ïongkaluh bad ha Jalyiah.
Ha ka prokram ba la pynlong ha shnong Jalyiah la don lang ruh u Sailesh Kumar, uba dei u Director of Finance, Ministry of Rural Development, jong ka sorkar pdeng, uba long ruh kum u nongpeit (Observer) ia ka East Jaintia Hills District, la don lang ruh u District Nodal Officer, Viksit Bharat Sankalp Yatra (VBSY), East Jaiñtia Hills District, u bah D.
Lyngdoh lem bad ki heh sorkar jong ki tnat bapher bapher, ki nongsynshar shnong bad kiwei kiwei.
U Sailesh Kumar,u la pynpaw ka jingsngew kmen halor ka jing ioh ba pyntrei ïa ki kam jong ki skim jong ka Viksit Bharat Sankalp Yatra (VBSY) ha East Jaiñtia Hills District bad ong ba kane ka ai ïa ka rynsan kaba shisha ban pynshai sha ki paidbah shaphang ki jait skim kiba la pyntrei na ka skim jong ka sorkar pdeng.
U Kumar u kyntu ïa ki paidbah ba kin shim ïa ka kabu ban dup ioh ban kynjoh sha ka thong ban kot sha ka 100 percent kiba don kyrteng ha ki skim bapher bapher bad ïa shim bynta ha ki prokram bapher bapher jong ka sorkar pdeng.
Ha katei ka sngi ba pynlong ïa kane ka prokram la sam ruh ïa ki syrnot sha ki nongialehkai sport ba paw kiba na ka shnong Jalyiah bad la ai ïa ki connection ba thymmai ïa ki LPG sha ki nong ioh jingmyntoi kiba dei na ka skim PM Ujjwala Yojana.
La pynlong ruh ïa ka jingsam dawai ei ïa ki paidbah nongshong shnong bad ki screening test ha kaba iadei bad ka jingpang Tuberculosis (TB) bad kiwei kiwei ki jait jingpang.
La buh ruh ïa ka jaka ban register (registration counter) jong ka Ayushman Bharat – Pradhan Mantri Jan Arogya Yojana.
Ka la don ruh ka jingiaphylliew jingmut hapdeng ki heh sorkar jong ka tnat ka rep ka riang bad ka kynhun ki nongrep, ka Farmers’ Welfare bad la batai ruh da ki nongtrei na ka tnat ka rep ka riang shaphang kumno ban pynlong ïa ka khyndew kaba bha ban thung jingthung bad la pynshlur ruh ïa ki paidbah nongrep ba kin wan shakhmat ban phah test ïa ka khyndew ba ki rep khnang ban dup tip kiba kum kino ki jait jingthung kiba iahap ban thung khnang ban dup lah ban kyntiew ïa ka jingmih na ka rep ka riang.
La ioh ruh ïa ka jingkren na kito kiba ioh jingmyntoi na ki skim jong ka Pradhan Mantri Awas Yojana-Gramin (PMAY-G) bad na ka skim jong ka National Rural Livelihood Mission (NRLM), la ioh jingkren ruh na ki heh sorkar kiba na ki tnat bapher bapher ha kaba iadei bad ki skim kiba hapoh ka Viksit Bharat Sankalp Yatra.
Kum ban shu bynrapp, ka Viksit Bharat Sankalp Yatra (VBSY) ha East Jaiñtia Hills District la pynbna paidbah ha ka 23 tarik u bnai naiwieng 2023 ha ka prokram ba la pynlong ha shnong Ïapmala bad ha Wahsarang bad kan dang iai bteng ban kynjoh shaduh ki 40 tylli ki shnong kiba hap haphoh ka Wapung C&RD Block, 30 tylli ki shnong kiba hap hapoh ka Lumshnong Block bad 34 tylli ki shnong kiba hapoh ka Saipung Block bad kane kan kut ha ka 26 tarik u kyllalyngkot 2024.
Shillong, Naiwieng 27: Ka jingthom bor ia ki kynthei khynnah ha Meghalaya ka la nang kiew bad ka la kot haduh 58 percent ha ka jingdon jong ki kam shah thombor ki Kynthei bad kane kala paw ha ka sngi plie ïa ka “NEYI CHETNA 2.
0" National Gender Campaign ba la pynlong da ka Meghalaya State Rural Livelihoods Society (MSRLS) ha state central Library, Shillong.
Haba pynpaw ba donkam ban ïakren halor ka jingjyllei ki kam shah ïuhroit ka longryngïeng ki kynthei, la pyntip ba ka 58% ki kam shah thombor ki kynthei ka la paw haka Website jong ka Meghalaya Police kata naduh 2007 haduh 2022 bad la paw ruh ba ka jylla ka la sakhi bun bha ki kam shah thombor ki khynnah hapoh ka Protection of Children from Sexual Offences Act, 2012 ne POCSO Act.
Kum shi bynta ban kyntiew ïa ki kynthei bad longkmie, ka Meghalaya ka la pynkha haduh 45 hajar tylli ki Self-Help Groups (SHGs) ha kaba 4 lak shiteng ki longkmie ki dei ki dkhot ha baroh kawei ka Jylla.
Ka kaiphod naka NFHS, ka pyni ba palat 77% ki longkmie kim kwah ban pyntip ne ujor ne ïakren eiei haba ïadei bad ka jingshah thombor jongki.
Ka Nayi Chetna Campaign ka don ïa ka thong ban kyntiew ïa ka hok ki longkmie, ban pynshlur ïa ki ban im ïa ka jingim khlem kano kano ka jingsngew tieng ne syier mynsiem bad ban ïada ïa ki na kino kino ki jingshah thombor.
ïa kane ka Campaign la plie haka 25 tarik mynta u bnai bad la pynlong ruh ïa ka ha ki 34 tylli ki Jylla ka Ri bad ha ki UTs haduh ka 23 tarik Nohprah.
ïa kane ka Campaign ba manla u snem yn ïalam daka DAY-NRLM’s Self-Help Groups kaba don palat 9.
8 klur ngut ki longkmie na kylleng ki shnong ka Ri kaba ïaid ryngkat bad ka Jan Andolan.
Ha kane ka sngi ka Myntri ka tnat ka koit ka khiah ka Kong Ampareen Lyngdoh kala wan shim bynta bad ka la kren halor ka jingshah thombor ki kynthei bad ha kajuh ka por ka la kren halor ka jingdonkam ban ïada ïa ka hok ki khynnah bad ki longkmie.
Ka kaiphod jong ka World Health Organization (WHO), ka kam ba 1 na ki 3 ngut ki longmie ki ngat haka jingshah thombor bad ka jingshah batbor haka jingim.
Ka Kong Ampareen ka la pynpaw ba kane ka sngi ka long kaba kyrpang ïa ki longkmie bad ka la ai khublei ïa ka NRLM kaba la wanrah kum kine ki programs ki ban ai mynsiem ïa ki longkmie ban ïeng bad ban ïakhun ïa la ka hok.
Haba pynpaw baka Jylla ka don shakhmat ban kyntiew ïa ki longkmie, kala ong ba ka jingdon ki program bapher bapher kiba ailad ïa ki longkmie ban don bynta lang kan ïarap ban ïakhun pyrshah ïa ki kam shah thombor.
Ha kane ka sngi, la wan shim bynta lang da ka Deputy Commissioner, East Khasi Hills ka Kong R.
M Kurbah, u Sampath Kumar, IAS, Principal Secretary & Development Commissioner, Community and Rural Development (C&RD), u Bah Ronald Kynta, Chief Operating Officer (COO) of Meghalaya State Rural Livelihoods Society (MSRLS), ki ophisar na ka, ki Self-Help Groups (SHGs) Cluster Level Federation (CLF), Community Cadres, ki rangbah shnong bad kiwei kiwei de.
Ha kane ka sngi la sakhi ka jingrwai pdiang sngewbha na ka Rympei Village Organization, ka video halor ki khana shaphang ka jingshah thombor ki longkmie bad la pyni ruh ïa ki kam bha jong ka Cheanny D.
Sangma bad Batskhem Lyngkhoi kiba ïarap ïa ki lanot.
Ha kane ka sngi, la sakhi ruh ki jait jingshad na Jirang Block, ka jingshah pynkupburom ki Village Organizations (VOs), Cluster Level Federations (CLFs), Community Cadres, bad ki rangbah shnong kiba trei naka bynta ka bha ka miat ki longkmie.
Mairang, Naiwieng 27: U District Magistrate jong ka Eastern West Khasi Hills District, u Bah G.
Kharmawphlang, u la pynjari da ka Section 144 Cr.
PC ha Eastern West Khasi Hills District ban khanglad ïa ka jingpom pathar ïa ki dieng ki siej na ka bynta ban thang rnga.
Ha ka hukum ba la pynmih mynta ka sngi, u District Magistrate, u la ong ba ka jingpomdieng ban thang rnga ka ktah shibun ïa ki khlaw ki btap bad ka ktah ruh ïa ka jinglong ka mei mariang.
Kane ka jingpomdieng bad thang rnga ym tang ba ka ktah ïa ki khlaw bad ïa ka mariang, hynrei ka ktah ruh ïa ki briew ha ka liang ka koit ka khiah namar ka pynkha ïa kiba bun ki jait jingpang.
Da kaba pynjari ïa kane ka kyndon, u Magistrate u la khang pyrshah ïa ka jingpomdieng ban thang rnga bad la pynjari ruh ban khaïi bad shalan rnga ha baroh kawei ka Eastern West Khasi Hills.
U la ong ruh ba kino kino kiba pynkheiñ ïa kane ka hukum, kin ngat ha ka jingpynshitom jong ka aiñ.
Shillong, Naiwiieng 27: Ka seng Hynniewtrep Achik National Movement (HANM) kala khot ia ka jingïalang jong ka Executive Committee ha ka 2 tarik u bnai ban wan ha ophis trei kam ka seng haka por 1:30 janmiet ban ïakren halor ka shithi kaba la wan na ka sorkar pdeng lyngba ka tnad kam poh iing halor ki dorkhas bad ka jingïakhih ba ka seng kala pynlong ha ka 3 tarik mynta u bnai ha nongbah Delhi.
Ka Seng ka la pyntip ba ka Seng ka la ïoh pdiang artylli ki shithi na ka sorkar pdeng hadien ba ka la pynlong ïa ka jingïakhih ha Delhi, ha kaba ïadei bad ka jingdawa ban ithuh noh ïa ka Ktien Khasi ha ka Khyrnit kaba phra jong ka riti synshar ka ri India.
Nangta ka jingdawa ban pyntreikam noh ïa ka Inner Line Permit bad ka jingpynbeit noh ïa u pud u sam hapdeng ka Meghalaya bad ka Assam.
U Bah Venus Rangsliang  nongaiktien ka Seng Kmie, u la pyntip ba ha kane ka jingïalang yn ïakren ruh ban pynthymmai ïa ki Commitee bapher bapher kiba don hapoh ka seng, kum ka Committe ba peit ïa ka khyndew ka shyiap, ka Committee ba dei peit ïa ka kam pisa, ka Committee ba dei peit ïa ki lad ïoh kam ïoh jam bad ka Committee ba peit ïa ka jingpynïaid beit hapoh ka seng.
Ha kane ka jingïalang jong ka Executive Committee yn ïakren ruh kumno ban pynkhlaiñ ïa ka jingtreikam jong ka Central Executive Committee bad kiwei kiwei ki kam lada don hapoh ka Seng lada don ban ïakren ha katei ka sngi na ka bynta ban pynkhlaiñ ïa ka jingtrei kam ka Seng.
Ka phang pdeng jong ka jingïakren ha kane ka jingalang kan long halor ki ar tylli ki shithi kiba la wan na ka sorkar pdeng ha dien ba ka seng kala leit ban ai ia ki dorkhas bad ka jingiakhih kaba la pynlong ha Jantar Mantar New Delhi, kane ka long katkum ka kyrwoh kaba la phah da u bah Venus Rangsliang  nongai ktien ka seng HANM seng kmie, Shillong Meghalaya.
Nongpoh, Naiwieng 27: Ka seng Hynñiewtrep Achik National Movement (HANM) mynta ka sngi ka la rai syndon ban ai da ka jingthoh sha ka Khasi Hills Autonomous District Council (KHADC) bad sha u Deputy Commissioner ka Ri Bhoi ban ujor halor ka jingbteng beit ka sorkar Assam ban shna ïa ka surok ha ka shnong Bakhlapara ba hap ha ka Hima Nongspung hapoh ka jylla Meghalaya.
Kum ban pynkynmaw, ka HANM, Western Ri Bhoi ryngkat u Paiem ka Hima Nongspung dang shen ki la wan ban pynsangeh ïa katei ka jingwan shna surok ka Assam da kaba kam ba katei ka jaka ka la hap hapoh ka Hima Nongspung hapoh ka jylal Meghalaya, hynrei kumba long haduh kine ki sngi ka sorkar Assam kam shym la sngap satia bad lyngba u Contractor ka dang pyntrei shaid shaid ïa katei ka surok ba kum ka Hima Nongspung bad ka seng HANM, Western Ri Bhoi ki da pyrshah jur ba kumno ka Assam kan wan kyntur pud sha u pud u sam ka jylla Meghalaya.
Haba ïa kren bad ki Nongthoh Khubor mynta ka sngi, u President ka HANM, Western Ri Bhoi bad u Working President ka HANM, Ri Bhoi District, ki la ong ba ki dap da ka mynsiem jong ka jingsngewkhia halor kane ka kam kyntud pud ka Assam, ha kaba wat la ka jingïapynbeit pud hapdeng ka Assam bad ka Meghalaya ka dang ïaid shaphrang bad ka Assam pat ka wan shna ïa katei ka surok sha u pud u sam ka Meghalaya khlem da don jigngtip naduh u Syiem ka Hima Nongspung, ka bor District na Ri Bhoi, ka KHADC bad wat ka sorkar jylla.
“Ngim lah ban shu sngap jar halor kine ki kam wan kyntur pud jubor ka Assam ban wan rah da ki kam pynroi sha u pud u sam ka jylla Meghalaya bad dei namar kane ka daw kum ka seng naduh ba sdang ka la leit ban pynsangeh ha kaba ka sorkar Assam pat kam sngap satia" ong kitei ki nongïalam ka HANM na Ri Bhoi, bad bynrap ruh kumba la ioh lum jingtip ka seng ka Assam haduh kine ki sngi ka dang pyntrei shaid shaid ïa ki kam kaba sah mynta sa tang ban siang rong bad katba na ka sorkar Meghalaya pat kam don kano kano ka jingshim khia ban ïa kren halor kane ka jingwan kyntur pud ka Assam" ki la bynrap.
Shuh shuh, kitei ki nongïalam ka HANM na Western Ri Bhoi bad na Ri Bhoi District, ki la ong ba ki lah ban shu shong kli kti ban peitkai halor kine ki kam kyntur pud ka Assam bad na ka bynta ban ïada ïa ka khyndew ka shyiap ka la rai ban leit ai syndon da ka jingthoh sha ka KHADC, Deputy Commissioner ka Ri Bhoi bad ruh sha u Syiem ka Hima Nongspung ba kin shim khia ban ïa kren sha ka sorkar na ka bynta ban pynsangeh ïa kane ka jingwan shna surok ka sorkar Assam sha ka Shnong Bakhalapara kaba dang hap ha ka Hima Nongspung hapoh ka jylla Meghalaya, ki la bynrap.
Shillong, Naiwieng 27: Ka Khun Hynniewtrep National Awakening Movement (KHNAM) ka la dawa ban ai ïa ka bhah thungkam ba 80 percent ïa ki trai shnong ne paid riewlum ka Jylla ha ki Ophis treikam jong ki kompani shimet ha ka jylla.
Ha ka shithi sha u Chief Secretary ka Jylla Bah DP Wahlang, u President ka KHNAM Bah Pyndapborthiaw Saibon ula ïathuh ba ka party ka la nang ai ïa ki jingai jingmut bynrap, ban pynrung ha ka jingtyrwa ban pynkylla thymmai ïa ka State Reservation Policy.
“Ngi dawa ba ka bhah thungkam ba 80% ha kino kino ki kam ba lait haki Ophis jong ki kompani ki riewshimet ba dei ban buh bhah na ka bynta ki paid riewlum ka Jylla Meghalaya" ong u Bah Pyndap.
Haba pynksan ïa kane, u President ka KHNAM ula ong “Haba khmih ïa ka jingnang kynton ka jingbym ïoh kam ïoh jam hapoh ka Jylla, ngi sngewthuh ba ka Sorkar marwei kan nym lah ban aikam lut, kumta, lada ki Ophis treikam ki riew shimet bad kompani ki shah kdup lang hapoh ki kyndon ka SRP, kane kan ïarap bha ha ka ban ïakhun ïa ka jingbym ïoh kam ki samla hapoh ka Jylla".
“Nalor kata, ka Office Memorandum (OM) ba 18 tarik Jylliew, 1973 para 7.
2, kala dep kynthup lypa ïa ki Public Undertaking, ki Institute ba ïarap ka Sorkar bad ki Contractor hapoh ka SRP.
Kumta, ngim ïohi ban don kano kano ka jingeh ha ka ban kynthup lang ïa ki Ophis treikam ki riewshimet bad ki kompani ruh hapoh ka SRP" ula bynrap.
Ka KHNAM kala dep ban aiti ïa ki jingai jingmut ban pynrung ha ka jingthmu pynkylla ïa ka SRP,1972 bad ïa ki Office Memorandum lyngba ka shithi ba 31 tarik Jymmang, 2023.
“Ngi kwah ban pynpaw ïa ka jingsngewkhia halor ka jingslem ban shim rai ïa ki amendment haba kyrpad ïa ka Sorkar ba kan kham pynsted noh ïa ka kam khnang ban ïoh shimrai noh kham kloi" ula ong.
Shillong, Naiwieng 27 : U Myntri Rangbah ka Jylla Conrad K Sangma ryngkat bad u Symbud Myntri Rangbah bah Prestone Tynsong mynta ka Lah Sngi U Blei ki la plie paidbah ïa ki surok bad ki jingkieng ba dang shu dep shna thymmai ha ka jingïalang kaba long ha madan Nengmandalgre East Garo Hills.
Kine ki surok ki dei kiba la tip da ka L051-Nengmandalgre sha Daribokgre (Mandalgre) ba 35 kms, L042 Cherangre sha Sisobibra (Nengmandalgre to Gitokgre) ba 7.
820 kms, ka jingkieng ba 51.
68 metre halor ka wah Rongon bad jingkieng ba 51.
68 metres halor ka wah Rongre.
Kiba la ïadonlang ha kane ka jingïalang ki kynthup ia u Myntri Sorkar bad MLA ka thaiñ Marcuise N Marak bad ka MP ka Tura Agatha K Sangma.
Haba ai jingkren, u Myntri Rangbah ula ong ba kine ki surok kiba la plie ki dei kiba kongsan bha na ka bynta ka roi ka par jong ka thaiñ.
“Ki surok ki long kiba kongsan bha ïa ka roi ka par jong kino kino ki jaka bad khlem ki surok, ki kam pynroi ruh kin ym poi" ula ong.
Haba ai khublei ïa ka MP Agatha K Sangma kaba la ïarap ban wanrah ïa kane ka surok lyngba ka PMGSY jog ka Sorkar Pdeng, ula ong ba ka Meghalaya ka dei kawei na ki Jylla ba pyntreikam bha ïa ka skhim PMGSY.
U Myntri Rangbah ula kren ruh ïa ki 5 tylli ki mat treikam ba hakhmat ka Sorkar Jylla.
“Ngi don san tylli ki mat treikam ba hakhmat eh bad kita ki long ka surok ïa baroh, ka bording ïa baroh, ki ïing ïa baroh, ki jingnang jingstad ïa baroh bad ka um ïa baroh.
Ngi la treikam mynta ha kata ka rukom kaba ngin lah ban kynjoh ïa kane ka thong ha kine ki khyndiat snem ban wan" ula ong.
U Conrad u pyntip ba ha u snem 2023-2024, hapoh ka skhim PMAY, ka Sorkar kala pyllait pisa haduh T.
1600 klur na ka bynta ban shna ïa ki 1500 tylli ki ïing bad ula ai khublei ïa kane ïa ka MP kaba la shimkhia ban pynurlong.
Shuwa kane, u Symbud Myntri Rangbah Bah Prestone Tynsong, ula ong ba ki surok ki dei ki jingkyrkhu ïa ka ïoh ka kot, ka koit ka khiah, ka pule dangle bad ki kam ba manla ka sngi jong ki briew kiba don ha ki shnong ba ïaid kine ki surok haba ong ba ka Sorkar kala pynthikna ba ka roi ka par ka poi ha manla ki shnong.
U Bah Prestone ula ïathuh ba hapoh ka PMGSY, ka Jylla kala lah ban pyntrei haduh 1200 Km ka surok ha kylleng ki jaka.
Ula pan ïa ka jingïatreilang jong ki Nokma, Sordar bad ki trai jaka haba ïadei bad ka jingïadie iathied jaka ban shna ïa ki surok na ka bynta ka bha ka miat jong ki paidbah ka Jylla.
Ka pisa bala mang ïa ka Jingkieng halor ka wah Rongre bad ka surok Jakopgre sha Nengmandalgre ka long T.
176.
969 lak bad ïa ka jingkieng halor ka wah Rongon bad ka surok Jakopgre sha Nengmandal ka long T.
151.
140 lak.
Nongstoiñ, Naiwieng 27: Ha ka sngi saitjaiñ jong ka taïew ba la dep ka 18 tarik Naiwieng, ki ar ngut ki samla Khasi na ka shnong Langpih kiba la tip kyrteng kum u Bijoy Rynñiaw 24 snem bad u Joyningstar Samakha 27 snem ki la shah kem ha ki pulit Assam.
Hynrei ha ka 26 tarik Naiwieng kata hadien shibnai thik ba ki la shah set along ha Guwahati ki la ïoh jamin bad ki la wan phai noh sha la shnong.
Kum ban pynkynmaw ba kitei ki ar ngut ki samla ki la shah kem ha ki pulit Assam, katba ki dang wan ïalam ïa ki masi ba ki thied na Hahim na ka bynta ban ri ïa ki ban pynlur lyngkha.
La ong ruh ba ha ka por ba ki pulit Assam ki la kem kitei ki samla, ki la ïathuh ba ki wanrah ïa kitei ki masi na ka bynta ban pynlur lyngkha, hynrei ki pulit Assam ki la kynnoh pat ba ki wanrah ïa kitei ki masi ban shoh doh.
Ka jingmana bad pyrkhing palat jong ki pulit Assam ïa kiba wanrah masi sha Meghalaya ka la sdang naduh ba ka sorkar BJP ka la pyntreikam ïa ka aiñ ban khang noh ïa ka jingot doh ïa ki masi.
Nangta ka jingshah kem jong ki Khasi kiba leit thied masi na Assam, ka la jia ruh katto katne bnai mynsuwa ha kaba lai ngut ki Khasi kiba na ki thaiñ Nongtrai sepngi, ki la shah kem najan ka shnong Joypur kaba don hajan Malangkona, katba ki dang wan thied masi na Dhupdhara bad ki la shah set ha along ki pulit Assam palat artaïew.
Ha ki snem ba mynshuwa ka ïew Hahim ka dei ka jaka pdeng ha ka khaïi ka pateng hapdeng ki Khasi bad ki Assamese, kata ki Khasi ki pynpoi ïa ki mar kum u riewhadem, u phan, ka kait, u sying, ki kulai, ki masi khynraw kiba dang ar haduh lai snem ban shalan sha ki Assamese, ba kin pyndonkam kum ki masi lur.
Katba ki Assamese pat ki wan pynpoi ïa ki masi lur kiba la tymmen bad ki masi kynthei ha Hahim bad ki nongkhaïi naduh Mawkyrwat ki leit haduh Hahim ban thied na ka bynta ban shoh doh.
Shillong, Naiwieng 27 : Ka Meghalaya State Government Employees Federation (MSGEF) ka la pynbna ba kan don ka jingkynduh lang lane ka Federal General Council ha ka 30tarik mynta u bnai ha State Central Library Auditorium ban jied ïa ki nongkitkam ba thymmai.
Katkum ka kyrwoh ba la phah da u Bah M Marbaniang, Secretary General ka MSGEF la ong ba ka sorkar ka la ailad da ka shuti kyrpang ïa baroh ki president bad secretary jong ki synjuk ba la pynïasoh bad ruh ïa ki nongtrei sorkar ba kin mih na ki jaka treikam jong ki ha ka por 2:00 baje ban shim bynta ha katei ka jingkynduh lang.
Shillong, Naiwieng 27: Ka Meghalaya Human Rights Commission (MHRC) ka la aipor 15 sngi ïa u Chief Secretary ka Jylla u bah D.
P Wahlang ba un phah tohkit bad aiti ïa ka kaiphod ba bniah halor ka jingbym siew ïa ka tulop ki hynriew ngut ki nongtrei Contract jong ka Tnad Transport.
Ka kyrwoh ba la pyllait da u Secretary ka MHRC ka ïathuh ba ka Commission ka la shim suo moto case halor ka jingbym siew ïa ka tulop ki hynriew ngut ki nongtrei contract ka Tnad Transport ha South Garo Hills District.
Kat kum ki lad pathai khubor, haduh hynriew ngut ki nongtrei contract ka Tnad Transport ha South Garo Hills ki khlem ïoh ïa ka tulop la palat 2 snem ha kaba uwei u nongtrei lei ula iap bad uba dei hok ban ïoh ïa ka tulop ba 20 bnai.
La ong ba ka Commission ka la phah notice sha u Chief Secretary ka jylla, ban tohkit ïa kane ka kam baroh bad ban aiti ïa ka kaiphod kaba bniah sha ka Commission hapoh ka 15 sngi.
Shillong, Naiwieng 27 :I thei Karina Sheen Phira i la ïoh niah sha la ïing ïa ka kali thymmai Toyota Glanza 2023 Model, na ka jingjop ïa ka khalai nusib napdeng ki season passes ne ticket jong ka Shillong Cherry Blossom Festival, 2023.
U Thei Karina Sheen Phira i la shah jied ha ka jingjied naphang napdeng ki nongleit tamasa kiba thied ïa ki season passes, kaba la nang pynkmen shuh shuh ïa kane ka nongleit tamasa.
Ka Shillong Cherry Blossom Festival 2023, ka dei kaba la pynlong ha ka 17 tarik haduh 19 tarik Naiwieng ha madan Kurkalang, Bhoirymbong.
Kane ka tamasa ka la khring ïa ka jingwan ïashim bynta jong ki briew na kylleng ki ri ka pyrthei bad ka jingdon jong ki nongput nongtem bad ki nongrwai kiba pawnam ka pyrthei nalor ki kaitor trai ri.
Ki kaitor ba pawnam jong ka pyrthei kum u Ronan Keating, Neyo, Hybrid Theory, Jonas Blue, Sanam bad ki kaitor nala ri kum u Lou Majaw, Snow White, Meba Oflilia, Wanjop Sohkhlet, Banjop bad kiwei, kila pynshong shit ïa ka tamasa bad nang rah shajrong ïa ka nam ka Jylla ha ka liang ka put ka tem bad ka sap seng kam jong ki samla.
Nalor ka put ka tem, ka tamasa ka la ai ka rynsan ïa ki nongseng kam lajong, kiba la ïoh buh ïa ki dukan (ban pyni nam ïa ki tiar ki tar ba shna kti napoh ka Jylla, ka bam tynrai bad kiwei kiwei.
Ka Toyota Glanza 2023, ka kali top model ba la synniang sngewbha da ka Highland Toyota, ka la nang pynsngew tynnad arshah ïa I Karina Sheen Phira ban sah kynmaw junoma ïa kane ka tamasa.
Shillong, Naiwieng 27 : Ki don haduh kumba 200 tyli ki kam kiba lait na bynta kito kiba nang ban kren English ha ka ri Slovakïa ka ri kaba don ha syndah Poland ha thain Europe.
Haba pyntip ïa kane, u Co Chairman ka Meghalaya State Planning Board, Bah John F Kharshiing u la ïathuh ba ki heh na katei ka ri ki kwah da ki samla na kane ka thain shatei lam-mihngi jong ka Ri ban wan trei.
Katkum ka kyrwoh ba la phah da u Bah John Kharshiing, la ong ba ïa kane la pyntip da u Yash Gurung, CEO & Founder Director, Asporea, Siliguri, bad ki officer jong u ha ka jingïakynduh hynne ka sngi bad u (Bah John) kum u Co-Chairman, Meghalaya State Planning Board, ha nongbah Shillong.
La ïathuh ba kane ka kynhun na Siliguri kadei kaba don jingïadei bad ki ri bapher bapher bad kumta la pyntip ba ki don mynta kumba 200 tylli ki kam ha ka karkhana shna kali Peugeot 208, Citroen C3, jong ka Company Stellantis, Slovakia ha ka jingsiew kaba poi kumba 63,000 tyngka haduh 72,000 tyngka shi bnai nalor ba ka don ka jingsiew tam lada ki nongtrei ki trei tam ne trei smat.
“Ki la pyntip ba ka kynhun jong ki ka don ka jingïateh bad ka kynhun pynïoh kam kaba heh na Kathmandu, Nepal kiba la don lupa ki jingïadei bad katei ka kharkhana shna kali, ha kaba ki don ka lad ban pynïoh ïa kitei ki kam lada ki nongwad kam ki don ïa ka jingtbit lane ka kyrdan kaba biang.
Kane ka kharkhana kali ka dei kaba heh bad ki shna 62 tylli ki kali ha ka shi kynta bad ki pynmih haduh 1395 tylli ki kali shi sngi ha Slovakia,"ong u Bah John ha ka kyrwoh.
Shuh shuh la ïathuh ba ha katei ka jingïa kynduh katei ka kynhun ka la mynjur ïa ki jingai jingmut jong u Bah John F Kharshiing ba ïa kane ka kam un sa pynbeit ka jingïakynduh bad ki heh jong ka tnad Labour jong ka sorkar Meghalaya ban ïa kren sngewthuh ban ïa trei ryngkat kumno ba ki samla na ITI / Politechnic bad kiwei kiwei hapoh Meghalaya kin lah ban shim ïa katei ka lad ka kabu ban mih shakhmat ban trei shitom ban poi sha kitei ki kam.
“Ki la pyntip ruh ba ki don ruh ki kam ba bun jait kiba kane ka kynhun ka la don lupa ki jingïadei ha ki Ri ba pher bapher ha kaba ka jingdawa ïa ki nongtrei ka jur bha kum ki nos, ki nongtrei hapoh ki jaka sumar hospital bad kiwei kiwei ha Japan bad Germany tangba ha kitei ki Ri donkam ban pass shwa ïa ar kyrdan kata ban nang ïa ka ktien Japan bad German," la bynrap shuh shuh ka kyrwoh.
La ong ruh ba kane ka kynhun ka la pyntip ha u Bah John F Kharshiing ba kine ki jingplie lad ba ki nong India kin ïoh leit sha kiwei ki Ri ki dei naduh ba u Myntri Rangbahduh ka Ri, u Narendra Modi u la wanrah ki polisi ban plie lad ïa ki nong India ban leit shabar lyngba ki jingïateh bad ki Ri bapher bapher lyngba ka Ministry of External Affairs,khamtam namar mynta ka don ruh ka jingsdang duna ka jingdon paid ha kiba bun ki Ri sha Europe.
Shillong, Naiwieng 27: Ka Khasi Hills Autonomous District Council mynta ka Lah Sngi U Blei , ka la leit khynra Trading Licence bad Professional Tax sa sha ka thaiñ Laitumkhrah bad ha kane ka jingkhynra, ka la phah khang khyrdep ïa bun tylli ki dukan jong ki bar jylla ki bym shym la pynbiang ïa kitei ki kot jingdonkam kiba dei ban ïoh na ka Council.
ïa kane ka jingkhynra la ïalam hi da u Executive Member (EM) ka tnat Land Bah Teibor Pathaw ha ka jingdonlang u MDC ka Laitumkhrah constituency Bah Fantin Lakadong.
Ka KHADC ka la khynra ïa ka Professional Tax ban pynthikna ba baroh ki bar Jylla ki siew thikna ïa ki Professional Tax ha ka kam khaïi ba ki trei.
Kane ka jingkhynra ba la pynlong da ki Pulit ka tnat Enforcement ka Cuncil, ka la sdang naduh Fire Brigade ter ter shaduh ïew Laitumkhrah bad la khynra ïa baroh ki dukan kiba don ha shilynter ka surok bah jong ka thaiñ.
Haba kren sha ki lad pathai khubor u Bah Fantin ula ong ba lah ban ong ba kumba 80% ki nong shong dukan hapoh Laitumkhrah ki dei kiba bud ïaki kyndon da kaba pynbiang ïa ki kot ki sla hynrei ki dang bun kiba ym pat tip haba ïadei bad ka jingdonkam ban pynbiang ïa ka Professional Tax.
U Bah Fantin ula ong ba na ka liang ka Executive Committee ka la rai ban ïai bteng ïa ka jingtalasi ïa ki dukan bar jylla naduh ka professional tax bad Traling Licence ym tang ha Laitumkhrah hynrei ha kylleng ki jaka ba hap haka jingkhmih ka District Council.
Ha kane ka sngi ki la don ruh ki bar jylla kiba shongdie madan ki bym don satia ïa ki kot ki sla ba biang bad naka liang ki Pulit ka Enforcement ki la bthah ïa ki ban lum ïa ki mar mata.
Shillong, Naiwieng 27: Ka Khun Hynniewtrep National Awakening Movement (KHNAM) mynta ka Lah Sngi U Blei ka la kyntu ïa kiwei ki seng saiñ pyrthei ba kim dei ban leh klet ïa ka Reservation Policy hynrei ban mih shakhmat bad kren ei ei halor kane ka kam.
ïa katei la kren da u General Secretary ka KHNAM u Bah James MA Neng, hadien ka jingwan ai ïa ka dorkhas ha u Chief Secretary ka jylla u Bah DP Wahlang.
“Ka jingwan ka jong ngi kam dei tang ka jingkyrsiew thiah ïa ka sorkar jylla hynrei wat ïa kiwei ruh ki seng saiñ pyrthei ba kin kren eiei halor kane ka Reservation Policy kumba ki lah ïakhih bad kren na ka por sha ka por bad kam dei ban shu leh klet noh kumne bad ngi khmih lynti ba kan kyrsiew ïa ki, ba kin wan shakmat ban kren eiei halor ka Reservation Policy khamtam kito kiba don ha ka sorkar namar ki don bha ïa ka lad ban pynbor ïa ka sorkar.
" ong u Bah James.
“Ngi kyntu ïa kiwei pat ki seng saiñ pyrthei ba kin shimkhia lem ïa kane ka kam khnang ba kane ka kam kan long kaba jop kumba ngi lah khmih lynti ha ki jingialang kiba la dep" ong u General Secretary ka KHNAM.
Haba ïakren bad ki nongthoh khubor, u Bah James ula ong, ba ka KHNAM ka la buddien ha kaba ïadei bad ka jingthung ïa ka Expert Committee kaba khmih bad bishar bniah ïa ka jingthmu ban pynkylla ne pynbeit thymmai ïa ka Reservation Policy jong ka jylla.
“Ka Expert Commitee ka lah dep ban shong ïa ka jingïalang kaba nyngkong ha ka 23 tarik u Naiwieng bad ha ka 6 tarik u Nohprah kan shong ïa ka jingïalang kaba ar lyngba ka Online Video Conferencing bad ïa ka jingïalang kaba lai yn pynlong ha nongbah Shillong" ula ong.
` Ula ong, ba ka KHNAM ynda ka la leit ban ïashim bynta ha ka jingïalang jong baroh ki seng saiñ pyrthei, kan sa pan jingshai halor ka jingbuh ïa ka ophis treikam jong katei ka Committee ha Delhi bad kumjuh ruh ha kaba ïadei bad ka jingbun jong ka jingpynlut ban siew ïa ki jingdonkam baroh jong katei ka committee.
U Nongïalam ka KHNAM ula pynpaw ruh ia ka jingkhmih lynti ba ha u snem ban wan, ka Expert Committee kan pynmih ei ei noh bad na ka liang u Chief Secretary ula pyntip ba kane ka Committee kan sa khot biang ïa baroh ban ïatai sani halor ka mat kaba ïadei bad ka Reservation Policy.
Shillong, Naiwieng 27 : Kum shi bynta ka jingpynkhreh na bynta ka elekshon MP kaban sa long shen ha ka jylla, ka BJP ha Meghalaya ha ka sngi Nyngkong ka la pynbna ïa ki nongkitkam ba thymmai ha ka party, kata naduh ki vice president, general secretary bad ki nongkitkam na ki shnat bapher bapher.
U President ba thymmai ka Party, u Rikman G Momin haba kren bad ki lad pathai khubor u la pyntip ba kine ki nongkitkam ba thymmai ki kynthup ïa ki 6 ngut ki vice president bad arngut ki state general secretary kiban peit ïa ki district bapher.
Kine ki vice president ki kynthup ïa u Bernard Marak ban peit ïa ka Tura City, Khrawboklang Basaïawmoit bad Wankitbok Pohshna ïa ka East Khasi Hills, Dipul R Marak ïaka South West Garo Hills, Gagan Jain ïa ka Shillong City bad Riya Sangma ïa ka Ri Bhoi.
Katba ki arngut ki state general secretary ki kynthup ïa Dr.
Evarist Myrsing ban peit ïa ka Ri Bhoi bad Lakhon Biam ïa ka West Jaintia Hills.
Na kine la jied ruh ïa ki hynriew ngut ki state secretary, treasurer bad kiwei kiwei.
La jied ruh ïa ka Kong Sukhi Pariat kum ka State President Mahila Morcha, Mewakar Lyngdoh State Presidedent Yuva Morcha, Thomas N Marak State President ST Morcha, Ralden Byran Shabong state president Kisan Morcha bad u Shahidur Rahman kum u state president minority morcha.
Haba kren pat halor ka elekshon MP u President u la ong ba ka jingpynkhreh ka la ïaid beit namar ka jingpynthymmai kadei tang ïa ki nongkitkam ha ka state BJP katba ki nongkitkam ha ki shnong bad kiwei kiwei pat ki neh beit kumjuh.
U ong ruh ba ïa ka kyrteng ki kyrtong na Shillong bad Tura yn sa pynbna hi da ka High Command na Delhi namarba ka kamram jong u kadei tang ban phah ïa ka kyrteng ki kyrtong shatei.
Ha kajuh ka por pat u la ong ba um lah satia ban ïathuh ïa ki kyrtong kiba thep kyrteng na bynta ka elekshon MP namar kadei ka rai jong ki nongïalam na Delhi.
Na ka liang u President ka BJP u la ong ruh ba ki khot ki wer ïa ki longkmie ban thep kyrteng kum ki kyrtong na ka bynta ban aireng ha kane ka elekshon MP khamtam naba ka sorakr BJP dang shen ka la pynbna haduh 33 persen ka bhah na bynta ki longkmie.
Shillong, Naiwieng 27 : U President BJP ha Meghalaya u Rikman G Momin mynta ka Lah Sngi U Blei ula ong ba ka Party ka kloi ban pdiang ïa u Myntri Rangbah barim ka Jylla u Dr Mukul Sangma, lada u wan ban pynïasoh bad ka BJP ha kano kano ka por.
U Rikman ula pynpaw ba um pat ïoh jingtip satia halor ka jingïakynduh u Dr Mukul Sangma bad ki nongïalam jong ka party.
Ula bynrap ruh ba um don jingeh satia ba un leit ïakren ïa une u Myntri Rangbah barim ka Jylla.
“Mano mano ruh ki lah ban ïasoh sha ka BJP, ka jingkhang ka plie beit.
Kan long kaba sngewtynnad shibun lada u (Mukul) wan ban ïasoh noh sha ka party" ula ong.
Lah ban pynkynmaw ba kane kam dei ka sien ba nyngkong ba saphriang ki khubor ba u Dr Mukul u lah ban pynïasoh sha ka BJP.
Ka la ju jia teng ba la saphriang ki khubor ba u Dr Mukul u ïakynduh ïa ki nongïalam ka BJP ruh, hynrei na ka liang u Dr Mukul u la dep pynshai teng ba kam pat don satia kaba kum kata ka jingïakynduh bad ki nongïalam ka BJP bad um pat don ka jingthmu ban pynïasoh sha ka BJP kat haduh mynta hi.
Jowai, Naiwieng 28: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun na ka liang ka kynhun ïalehkai jong ka Sailung Ialong kala lah ban pynliem da 2-1 kol ïa ka 7 Wasa United, ïa kitei ki ar kol na ka Sailung Ialong la thep da u Banshan Pale haka minit ba 87 & 88.
Katba na ka liang ka 7 Wasa United ïa ka shikol la thep da u Riburom Jat haka minit ba 21.
La pyntip ba ka jingïakhun mynta ka sngi 29.
11.
2023 kan long hapdeng ka Mukhla Raij SC pyrshah ïa ka Nangbah Mulang haka por 1 baje shiteng nohphai sngi.
Jowai, Naiwieng 28: Ka lympung ïalehkai phutbol kaba la tip kum ka “3rd Sniawbhalang Dhar Football Tournament 2023" bala pynïaid da ka West Jaiñtia District Sports Association, (WJDSA) Jowai kaba la long mynta ka sngi ha madan Wahiajer Stadium Wahiajer West Jaiñtia Hills District.
Haba phai sha ka jingïakhun kaba nyngkong ka kynhun Iongshiwiat kala pynliem da 2-0 kol ïa ka Morathud, ïa ki kol na ka Iongshiwiat la thep da u Kynsaibor Dkhar haka minit ba 14 bad u Stephan Dhar haka minit ba 57.
Ha ka jingïakhun kaba ar ka Bamkamar kala pynliem da 2-1 kol ïa ka Modop, ïa ki kol na ka Bamkamar la thep da u Kyrshan Nongrum haka minit ba 11 bad u Khadius Nongrum haka minit ba 71.
Na ka liang ka Modop la thep da u Emlang Shadap haka minit ba 64.
Ha ka jingïakhun kaba lai ka Lapangap kala pynliem da 2-1 kol ïaka Lumlakhiat, ïa ki kol naka Lapangap la thep da u Heyboymi Myrphet haka minit ba 7 bad u Rest Ksoo haka minit ba 50.
Ïa ka shikol na ka Lumlakhiat la thep da u Sanki Dhar haka minit ba 25.
Katba ha ka jingïakhun kaba saw ka Khanduli kala pynliem da 1-0 kol ïa ka Saitsama, ïa katei ka shikol na ka Khanduli la thep da u Deepsin Tokbi haka minit ba 7.
Ka jingïakhun lashai ka sngi 29.
11.
2023 haka por 8 shiteng mynstep kan long hadpeng ka Mynsgat pyrshah ïa ka Thadmusem, Ha ka por 10 shiteng mynstep ka Khonsaro pyrshah ïaka Umplu Umshangiar, haka por 12 baje shiteng nongphai sngi ka Nongnulieh Sehlama pyrshah ïa ka Mookhnang.
Katba ha ka por 2 shiteng nongphai sngi ka Mookbu pyrshah ïa ka Madanrtiang.
Naiwieng 28: Ka jingïalehkai final jong ka World Cup Cricket hapdeng ka India bad ka Australia ka ladep naduh ka 19 tarik mynta u bnai, kata la palat shi taiew, hynrei ki Politician jong ka India ki dang ïania sah haduh mynta ïa ka daw jong ka jingrem ka India ha ka Australia.
Kane ka jingïania ka la sdang nyngkong na u Myntri Rangbah ka Assam, u Himanta Biswa Sarma, uba la ong ba kadaw ka jingrem ka India kadei namar ba ia ka final la pynlong ha ka 19 tarik u Naiwieng kaba dei ka sngi kha jong u Indira Gandhi kaba long ka sngi ba sniew bok ia ka ri.
U Myntri Rangbah ka Assam, u la ong ba un sa thoh sha ka BCCI ba ym dei ban pynlong shuh shuh kino kino ki jingïalehkai final jong ki Sport ha India ha ki sngi kiba don ka jingiasoh bad ka sngi jong ki briew kiba dei na ka iing ka sem jong ki Nehru bad Gandhi.
Ha shuwa jong kane, u Rahul Gandhi, ha ka jingïalap elekshon ha Rajasthan, u la ong ba ka jingrem ka India ha ka phainal ha ka Australia kadei ka jingsniew bok u Myntri Rangbah Duh ka ri India, u Narendra Modi, u ba la don lang ha Stadium ha ka sngi ba India ka ïakhun ka India bad Australia.
U Modi ym tang ba u la don ha ka Stadium ha ka final, hynrei ula sam ruh ia ka Cup ha u Captain ka Australia bad hadien kane, u la leit iakynduh ruh ïa ki nongïalehkai ka India ha kamra ba ki ju khreh jong ki.
U Rahul u la ong ba u Modi udei uta u PM ym dei u Prime Minister, hynrei u Panauti Modi kaba mut uba sniew bok.
Ka Myntri Rangbah jong ka West Bengal ruh ka Mamata Banerjee, ka la ïasnoh ktilang bad kane ka jingïania ha kaba ïadei bad ka jingshah rem ka India ha ka World Cup Cricket.
Ka Banerjee, ka la ong ba ka India ka la rem ha ka final dei namar ba ia ka final la pynlong ha Ahmedabad ha Gujrat, ka jaka jong u Modi.
Ka la ong ban dei ban ïalehkai ha ka Kolkata ne Mumbai, katta ka India ka la jop.
Ym da donkam eh ban hikai ïa kiei kiei kiba sniew hynrei ïa kiei kiei kiba bha donkam ban da pynlut por bad duriap ban pynkhlaiñ ïa ki.
Ka jingim ba man la ka sngi jong ki briew ka long kaba eh ban pyrkhat bad katta katba nanghikai ïa kaba bha hynrei kaba sniew ka dang ïai ïoh jaka hi ha ka jingim.
Naduh ba dang rit ki kmie ki kpa katlah katïai ki ïai ban ïa ki khun jong ki ban im ïa ka jingim kaba bha bad ki pynlut bor pynlut sor ban pynïoh ïa la ki khun ïa ki jinghikai kiba bha bad kiba lah ban kyntiew ïa ka jingim jong ki khnang ba kin long ki briew kiba bha ynda haba ki la san.
Wat ka Proverb ruh ka ong “hikai ïa u khynnah ha ka lynti kaba bha khnang ba ynda haba u la rangbah un ym kynriah noh na ka".
Hynrei ym lah ban len ba ïa ka jingsniew ym donkam ban hikai, pynban ka long kaba suk eh ban bud ïa ka.
Bun na ngi ngim da buh jingkynmaw eh ïa ki jingjia ha ka jingim jong ngi bad khamtam lei ïa kiei kiei kiba bha bunsien ngi klet noh ïa ki.
Lada don mano mano ba la leh bha ïa ki 99 sien hynrei ki leh bakla tang 1 sien ngi kloi ban klet lut ïa ki jinglehbha baroh bad ngin ñiew pynban ba kitei ki jinglehbha ki dei tang ki buit phon ban ïoh pynsniew tang shi sien.
Lehse ki don shisha ki khep kiba kum kitei, bad kane ka jia hangno re hangno bad kane ka la long kawei na ki jingjia kiba pynduh jingkyrmen ïa ka jingim jong ngi ki briew.
Ha kine ki sngi ngi ïohi ba ka long shisha kumta bad kiba bun ki peit bad kham bat pynban ïa ka jingbakla ne ka jingduna jong kiwei bad kane ka pynlong ïa kiba bun ban duh noh ïa ki jingmyntoi kiba kham bha bun shah bad ïa ki jingisih bad jingïabein iwei ia iwei pat.
Kawei ka jingduhnong jong ka pateng bynriew ka long haba ngi ïa peit bad ïathew palat ïa ka jingbakla ne ka jingbymbiang jong kiwei.
Kane ha ka jaka ba kan wanrah ïa ka jingïatei bad jingmyntoi ka wanrah pynban ïa ka jingjot jingpra ha ka long ïing longsem bad ruh ha ka imlang sahlang.
Kum kine ki kam ki dang ïai jia wat ki jaka ba la ñiew ba kyntang bad ba kynja mynsiem ruh kumjuh ruh ha ki jaka ba la sah da ki briew kiba la nang la stad bad kiba la shai ruh, katno tam lei ha ki jaka kiba ka bor pyrkhat jong ki briew kam pat kot bad kiba dang im ha ka jingdum jong ka jingim.
Kawei na ka jingeh kaba long ka daw ba kongsan jong kane ka dei ka rukom pyrkhat jong ngi shaphang kiwei bad ba ngi ñiew ïalade ba ngi kham bha ban ïa kiwei.
Ha ka jingshisha ki briew kiba stad ki kham sngewthuh bad ki kham sngemphang shibun ban ïa kiwei, hynrei katba nangstad ki don bun ki khep ba imat ki briew ki nang sarong bad nangbieit bad ki kut beit ha ka jingkwah ban pynbor ba ki khambha ïa kiwei.
Ha ka jingshisha ka jinghikai babha ka hikai ba kumno ngi dei ban ñiew ïa kiwei pat ki kham bha ban ïa ngi khnang ba kin lah ban khring ïa ki sha lynti jong ka jingbha.
Ka jingñiew ïa kiwei ba ki khambha kam dei eh ba ngi pyndem noh ha ki hynrei kane ka ai lad ba ngin lah ban nangrung kham shapoh jong ka jingïatei bad wanrah ïa ka jingïasngewjan iwei ïa iwei pat.
Kat kum ka bor pyrkhat paidbah hi ym don kiba kwah ban pyntroiñ ïa kano kano ka jingpyrkhat babha ban tei ïa ka lawei jong ka ri bad ka Jaidbynriew hynrei kane ka long kaba eh ban pyntreikam ha ka jingim kaba man la ka sngi.
Hynrei kawei na ki ktien phira kaba ju ong ‘to leh bha ha kiwei kumba phi kwah ba kiwei kin leh ïaphi’ ka long kaba donkam ban kynmaw khnang ba ngin long ki briew kiba pyrkhat jngai shuwa ba kin shim ïa ka rai pyrshah ïano ano khnang ba kin poi sha ka jingthmu kaba bha da kaba siew kylliang da kaba bha ïa kaba sniew bad dei kane keiñ ka nongrim kaba ngin lah ban ïatei iwei ia iwei pat.
Namar la ïohi ba ha kine ki sngi ka pyrkhat pyrdaiñ hapdeng ki briew ka khim bha bad kim pyrkhat than eh ïa kiwei hynrei tang ban pynkiew skong beit ïalade.
Kumta wat la ka jingsniew ka kham khring, hynrei ym dei ban ailad ïa ka bad dei ban tem ïa ka da ka jingbha.
Lada shi sien ka jingpynphai kylla da kaba bha ïa kaba sniew i kumba ka phiel, hynrei khlem pep ha kawei ka sngi ka jingbha kan jop beit ïa kaba sniew bad kane kan wanrah ïa ka jingkylla.
Mawkyrwat, ‘Naiwieng 28: U Ma Lahkmen Rymbui uba dei u MLA jong ka Amlarem Constituency bad kum u Chief Adviser jong ka Sorkar Meghalaya mynta ka sngi ka 27 tarik u Naiwieng, 2013 kum u kongsan u la ïoh ban plie pyrda ïa ka Indoor Stadium kaba don ha Shnong Nonghyllam, South West Khasi Hills District.
Ïa kane ka Indoor Stadium la pyntrei da ka Additional Scheme SCA (BADP) 2019 – 2020 kaba dei na ka Border Area Development Department jong ka Sorkar Meghalaya ha ka jingmang pisa kaba T.
60 lak tyngka.
Haba kren ha ka jingïalang, u Ma Lahkmen Rymbui u la pynpaw ka jingaikhublei kaba kyrpang eh na ka u bah Pius Marweiñ u MLA/MDC Ranikor Constituency ha kaba da ka jingtrei shitom jong u u la lah ban wanrah shibun bah ki kam pynroi hapoh jong ka Ranikor Constituency bad ym tang ha ki shnong kum ka Nonghyllam hynrei ha kiwei de ki shnong kiba ma u peit.
Ha kaba ïa dei bad kane ka Indoor Stadium, u Ma Lehkmen u la pynpaw ba ka sorkar hi ka mang tang T.
60 lak hynrei kaba duna ne ka jingpyntrei ïa kaba sah ka long na ka jinglah jong u MLA bad u nongpyntrei ha kaba haba peit ïa kane ka jingpyntrei ne ka Indoor Stadium kam duna shuh ïa ka T.
1 klur ei ei.
Kumta, u la ai mynsiem na ka bynta ki paidbah jong ka dong ka thaiñ Nonghyllam ba da ka jingdon jong kane ka Indoor kan ai jingmyntoi ym tang ïa ki prokram jong ka sorkar, hynrei kam tam eh na ka bynta ki longïing ki ban pyndonkam ha ka ban khreh jingkhwai (ïathoh) ne kiwei de ki jingdonkam.
Ha kawei pat ka liang la ong ruh ba ki khun samla lyngba ka jingdon jong kane kin sa ïoh ruh ka lad ban pyndonkam ha ki jingïalehkai bapher bapher khamtam eh ka Badminton ba khnang ba ki samla kiba don sap kin ïoh ban pynlong ruh kum ka jaka kilanmet.
Haba pynkut ïa ka jingkren, u Ma Lehkmen u la kyntu ïa ki paidbah ba ki dei ban don ka jingïatreilang bad u MLA, ki bor sorkar bad kiwei de ki tnad treikam jong ka sorkar kaba dei ha ki liang baroh khnang ba ki kam bad ki jingthmu ban kyntiew ïa ka dong ka thaiñ ki urlong.
Kiwei de kiba la ai jingkren ki long u bah Pius Marweiñ u MLA/MDC Ranikor Constituency kum u symbud kongsan, u bah T.
Lyngwa, IAS, Deputy Commissioner jong ka South West Khasi Hills District bad u bah Avin Wanbah, Border Area Development Officer jong ka Ranikor C&RD Block.
Kiba la ïadonlang ki long u bah G.
D.
Kharwanlang, Superintendent jong ki Pulit ka South West Khasi Hills District, u bah L.
Kynjing, Sub Divisional Officer jong ka Ranikor Civil Sub Division, bad kiwei de.
Ïa kane ka program la pynshit pynshngaiñ ruh da ka jingrwai kyrpang bad ka jingshad na ki khun samla jong ka Shnong Nong hyllam.
Ha kajuh hi ka sngi ka la don ruh ka jingpyn-i nam ïa ki jait jhur, ki soh, ki um soh bad kiwei de ba la pynïaid da ka ophis District Horticulture Office, South West Khasi Hills District lyngba ka jingbei pisa da ka Agriculture and Procesed Food Products Export Development Authority, New Delhi.
Ïa ka jingïalang la pynïaid da u bah John Paul Hahshah, Sordar Shnong Nonghyllam bad ka jingkren khublei na u Christopher Hahshah.
Shillong, Naiwieng, 28: Ka Khasi Students’ Union (KSU) ha ka sngi Baar ka la leit ban ai jingiarap ia ki samla ki ban mih khmat sha ka National Youth Champoin League kaba lai sngi, kata naduh ka 8 tarik, haduh ka 10 tarik Nohphrah 2023 ba la pynlong da ka Pro MMA League ha Priyadarshini Youth Complex, Malund West, Mumbai.
Ka Seng hapoh ka jingialam jong u Sport Secretary u samla Eric Nongkynrih ka la noh synñiang sha ki saw ngut ki samla kiba mihkhmat lyngba ka Shlem School of Martial Arts kaba don hapoh Mawlai Iewrynghep.
U Samla Eric haba ai jingkren u la kyntu kynpham bad ia ki samla ki ban mihkhmat ba kin trei shitom ban ioh ia u soh ka jingjop ha ka jingiakhun ka jong ki bad kumjuh ban iai kyntiew lem ia ki para samla namar ka jingialehkai sports ka dei kawei ka lad ka lynti ka ban pynjngai ia ki samla na ki jingdih pynbuaid kum u drok uba la kynrei bha hapoh kane ka jylla.
U la pynkynmaw ruh ia ki sienjam kiba ka seng ka la shim ha kaba ka la plie ia ka Maitshaphrang MMA and Fitness Team ha ka shnong Nongthymmai kum kawei na ki shlem ban ai jinghikai ia ki samla ha ka liang ka jingkilan met bad kumjuh ban kyntiew ia ki samla ha ki kam ialehkai sports.
Shillong, Naiwieng, 28: Kum shi bynta ban pynmih pisa ia ka Club na ka bynta ka 1st Division Football League bad 1st Division Cricket League, ka Malki Sports Club kan pynlong ia ka Penalty Shootout ha ka 1 tarik bad 2 tarik Nohprah 2023 ha madan Malki naduh ka por 10:00 baje mynstep.
Ha ka 1 tarik Nohprah, kiba jop kin ioh ia ka song pisa kaba T.
10,000 bad kiba wan baar kin ioh ia ka song pisa kaba T.
5000.
Ka bai rung ha kane jingialehkai kan dei T.
500.
Ha ka 2 tarik Nohprah, kiba jop kin ioh ia ka song pisa kaba T.
15,000 bad kiba wan baar kin ioh T.
10,000.
Ka bai rung ha kane ka sngi kan long T.
700.
Kino kino ki kynhun kiba kwah ban iashim bynta kin sngewbha ban poi noh ha madan Malki ha ka por 1:00 baje mynstep.
Nalor ka Penalty Shootout ka Club kan pynlong ruh ia ka Fete ha ka 1 tarik bad 2 tarik Nohprah ha kaba ka Bumper Prize jong ka Housie ka long 50,000 hajar ha ka 1 tarik Nohprah bad 1,00,000 lak ha ka 2 tarik Nohprah 2023.
Ka Housie kan sdang naduh ka por 6:00 baje janmiet.
Mawkyrwat, ‘Naiwieng 28: U Deputy Commissioner, South West Khasi Hills District, Mawkyrwat u la pynbna shuti ha ka 30 tarik ‘Naiwieng, 2023 ha kaba ïa dei bad ka ‘Sngap Sing Syiem Day’ ha kaba baroh ki ophis sorkar, ki Revenue bad Magisterial Courts bad kumjuh ki jaka pule kiba don ha baroh kawei ka South West Khasi Hills District kin khang khyrdep ha katei ka sngi.
Nongpoh, Naiwieng 28: Ki kynhun sengbhalang bapher bapher naka them Ri-Bhoi hynnin ka miet da ka jingkmen kila pdiang burom ïa 3 ngut ki thei ïa khun kti ka jylla kiba la leit ban mihkhmat naka ri sha ka Asian Arm Wrestling Championship 2023 kaba la long haka ri Uzbekistan naduh ka 17 haduh ka 25 tarik Naiwieng.
Kitei ki samla ki ba la khur takma rnong na katei ka lympung ki kynthup ïaka Samla Senebi Syngkli haka kyrdan 55 kg, ka Samla Airikmenlang Shabong haka kyrdan 50kg, bad ka Wandalin Syiemiong haka kyrdan 60kg.
Naka liang ki kynhun sengbhalang ba kynthup ïaka RBYF, MPSO, HNYF, NKU ki bahaiing hasem bad kumjuh ruh ka Kur Syngkli kila ap ban pdiang burom ïa kitei ki thei ïalehkai ha Petrol Pump Down Gate Nongpoh ryngkat bad ki Coach jong ki da ki jaiñ Ryndia bad kumjuh ruh ki syntiew ki skud.
Naka liang ki nongïalam sengbhalang haba kren ha katei ka janmiet kila pynpaw ka jingsngewkmen kaba khraw halor ka nam bad ka burom kaba kitei ki thei ïakhun kti ka jylla kila lah ban ïalehkai bha watla kim shym la ioh ban khur ïaka takma ksiar hynrei ka jingtrei shitom jong ki ka long ka burom ïaka jylla namar ka jingioh khur jong ki ïaka takma rnong.
Kila pynpaw ruh ba kane ka dei ka jingsdang jong ka jingïaid lynti ka jong ki kim dei ban kynran dien ne ban hun tang ha katei ka takma rnong hynrei ban minot thop ban kilan bha ïalade naka bynta ban khur pat sa ïaka takma ksiar na kiwei kiwei ki jingïakhun ki ban sa long haki ri ka pyrthei.
Ha kawei pat ka bynta naka liang kitei ki nongïalam sengbhalang kila buh ruh ka jingkyrpad sha ka sorkar ba ka dei ban phai khmat kyrpang ïaki samla ïalehkai ka jylla kiba don ka sap namar kumba la sakhi bun naki samla donsap ki ba ioh ban leit shim bynta shabar ri ki duna haka jingioh bad shem jingeh shibun namar ba kim ioh jingïarap naka sorkar, hynrei kane ka dei ka kynti kaba sorkar ka dei ban phaikhmat sha ki samla ba don sap khnang ba ka kam ïalehkai sports kan kiew haka jylla.
Naka liang u Bah Alan Sun ba dei ruh u Coach jong kitei ki thei ïalehkai bala khur takma u la ainguh ïa u Blei u ba la ri la sumar ïaki naduh ba ki mih nala iing ban leit shim bynta ha katei ka lympung bad ka jingkhublei ba kyrpang ïa ki kynhun sengbhalang kiba la synran lang naduh Guwahati, ba ka jingpynshit pynshngaiñ bad ka jingkyrshan jong ki ka pynrhem ïaka mynsiem jong kitei ki nongïalehkai bad khmih lynti ha ki snem ban wan ba ki dang lah shuh shuh ban khur takma.
Dang mynnin ka sngi, ngi ïohi tiak ha ki lad pathai khubor ba u Deputy Speaker barim ka Lok Sabha u Kariya Munda, uba long ruh uwei na ki heh ka BJP u la kren shai bad dawa ba kito ki riewlum (tribals) kiba la ïoh ïa ka kyrdan Schedule Tribes (ST) kim dei shuh ban ïoh ki kabu bad jingmyntoi (benefits) ne kino kino ki jingmang kyrpang (reservation) lada ki la kylla sha ki niam Islam (Muslim) ne Christian namar ki dei ki niam nongwei ha ri India kumba la pynduh ne pyntreikam lem ïa ka Schedule Caste (SC) sha ki jaka rithor ne ri dkhar.
Ka ain ka dei ban treikam solonsar kumjuh ïa ki ST ne ki SC ha baroh kawei ri India.
Kine ki Muslim bad Christian ki la ïoh jingmyntoi ar shah (double benefits), kawei, kum ki rit paid (minority) bad kawei pat kum ki ST.
Ka sorkar NDA ha Delhi hapoh ka jingïalam ka party BJP ka la peitkhmat bha ïa ki Muslim bad ki Khristan.
Ki Muslim te ki la shah ñion kylleng ka ri India hynrei ki ïakhun beit sia pyrshah ïa ki Hindu heh paid.
Ïa ki Khristan te, ka BJP ka la sdang hi ban ñion kylleng ki state ka ri India hynrei kaba kham paw shynna eh ka dei ka jingjia ha Manipur ha kine ki khyndiat bnai ba ladep wat haduh mynta ruh imat ka dang ïai bteng hi ha Manipur.
Lada ka sorkar NDA hapoh ka jingïalam ka BJP kan dang ïoh bat ne wan biang ha ka bor synshar ne ïoh biang ïa ka sorkar pdeng (central govt) hadien ka MP Elekshon 2024, katei ka jingthmu ban pynduh ST noh ïa ki riewlum ba la kylla Islam bad Khristan kan sa urlong shisha khlem artatien ha ryngkat ka Uniform Civil Code (UCC).
Ha kata ka por, kan don ka jingktah kaba khraw ïa ki riewlum kiba la kylla Muslim bad Khristan kum ki Khasi-Jaiñtia bad Garo ha Meghalaya jong ngi.
Ki Khasi-Jaiñtia bad Garo kiba la kylla Muslim ne Khristan kin duh lut baroh ki jingmyntoi bad ki jingmang kyrpang ïa ki kum ki scholarship, ki grant ing baduk, ki kam ki jam sorkar (govt job) nalor bun kiwei pat.
Ki hap noh ha ka kyrdan kum ki General ne Non-tribal ne Non-ST.
Shisien ba ki la duh ïa ka kyrdan ST, ka khaii ka pateng ruh ka shitom ïa ki ha ki jaka riewlum ne kiba hap hapoh ka jingsynshar ka District Council namarba la kheiñ ïa ki kum ki Non-tribal.
Hynrei, kaba kham ma eh ïa ki ka long ba ki lah ruh ban duh noh syndon wat ban ïaleh MLA/MP/MDC ruh lait noh tang na kito ki General Seat kum ka Pynthorumkhrah, Mawprem, Laban (Khasi), Phulbari bad Rajabala (Garo Hills) namar kim pdiang shuh ïa ka ST jong ki.
Kumno ki nongshong shnong ka Meghalaya ki sngew halor kane ka mat kaba ktah mationg phlak ïa ki nongshong shnong ka ri bad ka jaitbynriew jong ngi? Hato, lah neem ban ïakhun ïa katei ka umsaw ne ‘erlangthari ka ban wan lynshop shen ïa ka ri jong ngi? Kiba la sngewthuh lypa ba kim lah ïakhun shuh ïa kane ka bor ba triem te, ki ïakren biria ban thep syndon noh sha ka kmie (BJP) ban ïa kaba thep sha ka khun (NPP) jong ka sorkar synrop NDA ha kane ka MP elekshon ka ban sa long shen ha u bnai April 2024.
Shillong, Naiwieng 28 : U General Secretary ka Khun Hynniewtrep National Awakening Movement (KHNAM) u Bah James MA Neng, ula pyntip ba ka KHNAM ka la dep thaw ia ka Election Committee (EC) ba kan ïoh pynkhreh shaid shaid ban jied ïa ki kyrtong na ka bynta ka elekshon MDC ka ban wan.
“Halor ka elekshon MDC, ka seng ka la lum ïa ka jingïalang jong ka Executive Committee bad ka la thaw ïa ka Election Committee ka ban peit ïa ki kyrtong kiba wan aplai tiket na ki constituency bapher bapher" ong u Bah James.
Ula ong, hadien ba ka Election Committee kan aiti ïa ki kyrteng, ka Executive Committee kan sa shong ïa ka jingïalang ban shim ïa ka rai ïano ban ai tiket bad ïano ban ym ai.
“Haduh mynta ngin ym pat lah ban pynpaw ïa ka kyrteng ki kyrtong ba la wan pan ticket bad haduh mynta ki don kumba 8 ngut kiba la pan tiket, hynrei ki la don pat kiba la shu kren lyngba ka phone ïa kaba kim pat ai ïa kano kano ka jingthoh sha ka seng ban pan ïa ka tiket ban ïakhun ïa ka elekshon MDC" ong u General Secretary ka KHNAM.
Ula ong ruh ba ka KHNAM kan sa lum ïa ka jingïalang ban ïakren na ka bynta ka elekshon MP Lok Sabha na Shillong Parliamentary Constituency la kan pynïeng ne kan ym pynïeng kyrtong ha katei ka elekshon.
“Ka Elekshon MP ka long ka kam kaba kham ïar ïa kaba ngi donkam ban ïatai bniah bha bad ka Executive Committee kam pat shim ïa kano kano ka rai bad ka dang buh teng ïa kane ka kam" ong u Bah James.
Nongpoh, Naiwieng 28: Da ka jingthmu ban ai jingtip sha ki paidbah ha kaba ïadei bad ki kam pynroi bad kumjuh ruh ki skhim sorkar bala mang sha ki padibah bad ki shnong bapher bapher, ka Umsning bad ka Umling C&RD Block, mynta ka sngi ki la pynlong ïaka program Hamara Viksit Bharat Sankalp Yatra, ha kaba ka Umsning C&RD Block ka la ioh ban pynlong ha SGSY Hall Umsning bad ka Umling C&RD Block ka la ioh ban pynlong ha iing dorbar hall Dulongnar ha Ri-Bhoi.
Ïa katei ka prokram ha ka shnong Dulongnar la wan ban plie paidbah da ka kong Caralyn Khongwar Additional Secretary Ministry of Rural Development kum ka kongsan kaba la pyllait paidbah ruh ïa ka kali kaba rah ïa ka khubor jong ka “Hamara Viksit Bharat Sankalp Yatra" ha ka jingdon ryngkat u Deputy Commissioner Ri Bhoi u Arpit Upadhyay, Raja Brahma Project Director ka DRDA, u Eric Kevin Dkhar BDO Umling C&RD Block lem bad ki wei kiwei ki ophisar na ki tnad treikam bapher bapher lem bad ki paidbah nongshong shnong.
Ka Viksit Bharat Sankalp Yatra kadei ka sienjam ha kylleng ka Ri ban ai jingtip bad pynkupbor ïa ki briew jong ka Ri shaphang ki skhim ba kongsan jong ka sorkar.
Ka thong jong ka VBSY ka dei ban ai jingtip shaphang ki skhim ba kongsan jong ka Sorkar bad ban pynurlong ïa ka jingpyntreikam pura ïa kine ki skhim bad kane ka sienjam ka pynshlur ïa ki paidbah ba kin ïashimbynta ha ka roi ka par jong ka Ri.
Kum ban shu kdew hangne kane ka Yatra la plie paidbah da u Myntri Rangbah ka Ri u Narendra Modi ha ka 15 tarik Naiwieng 2023 ha Khunti, Jharkhand, ka yatra ka dei ban ai jingtip sha ki briew bad ban pynpoi ki jingmyntoi jong ki skhim kum ki lad na ka bynta ka jingkhuid jingsuba, ki jingshakri ha ki kam pisa, ka bording ilektrik, ka jingioh ïa ka tyndong LPG, ki ïingsah ïa ki briew kiba duna jingioh, ka jingshngaiñ ha ka jingioh mar bam, ka bam kaba tei met, ki lad ai jingsumar kiba shngaiñ, ka umbam umdih kaba khuid bad kiwei kiwei ki jingmyntoi ba ki paidbah ki dei ban ioh naka sorkar.
Ha kane ka juh ka sngi ka Umsning C&RD Block ruh ka la pynlong ïa kum kane ka juh ka jingïalang ha kaba u Raja Brama Project Director ka DRDA u la long kum u kongsan bad u la pyllait paidbah ïa ka kali kaba rah ia ka khubor jong ka “Viksit Bharat Sankalp Yatra" haka jingdonlang u BDO ka Umsning u Bah Andrew Myrthong bad kiwei kiwei ki ophisar sorkar.
Shillong, Naiwieng, 28: U Myntri ka Sorkar Jylla uba peit ïa ka tnad Food Civil Supply and Consumer Affairs u Bah Comingone Ymbon ha ka sngi Baar u la bthah ïa u Commissioner & Secretary jong ka Food Civil Supply u Parvin Bakshi ban leit mih khmat ha ka jingïalang ka ban sa long ha Nongpoh, Ribhoi ban ïakren pynbeit halor ka jingbyrngem jong ka North East Petroleum Mazdoor Union ban sangeh noh ka jingpynpoi ïa ka umphniang petrol sha kane ka jylla halor ka jingkynnoh ba ki nongñiah trok kit umphniang ki la mad ïa ka jingshah pyndik ha ki bor Pulit ka Jylla Meghalaya.
“Mar ïa ïoh jingtip shaphang kane, nga hi lade nga la shimkhia ban telephone ïa ki ophisar bad nga la bthah ïa u Commissioner and Secretary ba un ïakren bad ki (Mazdoor Union).
Ha ka jingshisha ngi la khot ïakren ban ïakren shane hynrei kim treh.
Hadien kata, ngi la pynbeit ban pynlong ïa ka jingïalang ha Nongpoh lashai sngi ban khot lang ïa ka tnat Pulit, ïa ka Mazdoor Union, ki trai petrol pump.
Ngin ym kwah ba ka jylla jong ngi kan mad ïa ka jingjynjar na ka jingkyrduh umphniang," la ong u Bah Ymbon.
Haba kylli, u la ong, “ngam pat ïoh jingtip haduh mynta, hynrei nga dang shu ïohi tang lyngba ki lad pathai khubor.
Na kata ka daw nga la shimkhia mar mar khnang ba ki paidbah kin ym jynjar.
Katkum ka jingujor ba ki la thoh sha nga kum u Myntri Sorkar nga ïohi ba ka don jingkynnoh ba ki Pulit ki pyndik, ki leh tohmet bad ngam pat nud ban ong ba ka don shisha ka jingshah leh tohmet bad kan don shisha kata ka jingïohkam ïa kiba leh tuh.
Ngam pat lah ban ong eiei.
Namar haduh mynta hi, nga kyrpad ïa ka tnat Pulit.
"“Lada ngi lap ngin pynshitom ïa kiba donkti bad ngim kwah ba kane ka jingjia kan ktah tang ïa ki trai petrol pump hynrei kan ktah ruh wat ïa ka jinglum khajna jong ka Sorkar.
Wat u trai petrol pump ruh u duhnong bha lada ka petrol ka jah 100 litar ha ka shi sngi," u la ong.
“Ngim kwah shuh nangne shakhmat ba kan jia kumne," u la bynrap.
Shillong, Naiwieng 28: U Myntri ka tnat Social Welfare u Bah Paul Lyngdoh ula pyntip ba shen yn sa iakren hapoh ka jingïalang ka kynhun Myntri Sorkar halor ki kyrteng ba la jied ban thung Chairperson jong ka Meghalaya State Commission for Women (MSCW).
Ki don sawngut kiba la shah jied bad napdeng kine yn sa jied ia iwei ban long kum ka Chairperson.
Haba kren sha ki lad pathai khubor u Bah Paul ula ïathuh ba ka tnat Social Welfare kala dep ban ithuh 4 tylli ki kyrteng kiba ibit ban thung Chairperson jong ka MSCW.
“Ngi dang don hapdeng ka jingbishar bniah iaki 4 tylli ki kyrteng kiba ka tnat Social Welfare ka la ibit ban thung Chairperson bad ïa kine ki kyrteng yn sa rah ha ka jingïalang jong ka kynhun Myntri ban ïoh ka jingmynjur" ong u Bah Paul.
U Bah Paul ula ong ba ka tnat ka kwah hi da ka briew kaba tbit bad kaba kynsai ban khlieh ïaka Commission kaba khmih ïa ka bha ka miat ki kynthei.
Nongstoiñ, Naiwieng, 28: Ka long ka jingjia kaba pynmih ñiangkhriat ïa ki longiing longsem bad ka bym lah satia ban mutdur ba u Panah u la batbor ïa la la jong ka khunruit naduh ba ka dang dap 13 snem ka rta kat haduh ba kan da dap 15 snem ka rta.
Une u runar haduh mynta u dang ïaid laitluid na ki kti jong ka aiñ ha kaba ki Pulit kim pat shym la ïohkem satia ïa u.
Katkum ka ejahar ba la mudui da ka Kmie sha ki Pulit ka la kynnoh ba u Panah u la sdang ban leh ïa kane ka kam pohjait naduh u snem 2020 mynba ka khun kynthei jong ka, ka dang dap 13 snem ka rta hynrei ka khun kam nud satia ban ïathuh ha la ka kmie.
Ha ka ejahar, ka kmie ka la ïathuh ba dei tad haduh u bnai Jylliew, 2022 ba ka khun jong ka, ka la kem pang bad ka jingpang ka la bat kumba katto katne por bad dei ha ka por ba ka khun ka la shitom jur ka la phla ha la ka jong ka kmie ïa kaba la jia baroh.
Ka la ong ruh ba ha ka jingbym tip ïa ka aiñ ka la shu set tang halade marwei bad kam shym la ïathuh hano hano ruh ïa kaei kaba la jia ïa ka khun jong ka.
Nalorkata ka la ong ruh ba dei tad haduh u bnai Jymmang, 2023 ka la pyntip ïa kane ka jingjia sha ki bahaïng hasem jong u kurim jong ka ha kaba ki bahaïing hasem la ai jingmut ba kan leit mudui da ka ejahar sha ki Pulit jong ka Nongstoiñ Women Police Station.
Nongpoh, Risaw 12: U jumai ba 7.
1 magnitude mynta ka sngi u la khie haka thaiñ Nongpoh bala pynlong ruh ïaki bor district ban pynpah da ka sairen khnang ba ki paidbah kin long phikir, bad ha katei ka jingkhynñiuh jumai bun naki jaka kila shah ktah naduh ka ophis u Deputy Commissioner, Civil Hospital Nongpoh, ka skul St.
Paul’s HSS, ka Petrol Pump bad kawei ka karkhana ha Bynrihat bala wanrah ruh ka jingmynsaw briew kaba shyrkhei haka State Level Mock Drill bala pynlong da ka Meghalaya State Disaster Management Authority ryngkat ka jingïatreilang bad ka District Disaster Management Authority, Ri-Bhoi District.
Ha katei ka sngi ka jingkhie utei u jumai, naka liang ki bor district, ki pulit naduh ki NDRF, NEPA, Fire bad Emergency Service, Civil Defence bad kiwei kila bunkam ban pynlait im ïaki paidbah kiba sahkut haki building ban ïarap ïaki bad ban rah ruh sha ki jaka sumar lyngba ki ambulance ban ioh ïaki lad jingïarap ba kyrkieh.
Ka thong jong katei ka Mock drill ka long ban ai jinghikai ïaki paidbah kumno ba kin nang ban ïada ïalade haba wan u jumai bad ki jingshah lyngshop haka mei mariang, khamtam ki paidbah ba kim dei ban kulmar jingmut lane lamwir hynrei ban long jai jai bad bud ïaki katkum ki kyndon haba don kino kino ki jingjia ban lait na kino kino ki jingjia ba sngewsih khamtam ban ïarap ruh ïakiba ngat ha katei ka jingjia.
Kumba naka por shaka por la sakhi ruh ba ki paidbah ki ju khih khohreh bad kulmar jingmut haba wan ki jinglynshop jong ka mariang khamtam u jumai da kaba mareh bad lynñiar ruh bad kane ka wanrah pynban ka jingma ïaki paidbah ba bun ba lang, hynrei ba kin long kiba la khreh lypa bad dei ban tip kumno ban pynkhreh haba wan kum kitei ki jingjia, lyngba kum kitei ki jinghikai.
Mawkyrwat, Risaw 12 : Ka Meghalaya State Disaster Management Authority (MSDMA), ka District Disaster Management Authority (DDMA), South West Khasi Hills District, ka Revenue & Disaster Management Department jong ka Sorkar Meghalaya ryngkat ka jingïatreilang bad ka National Disaster Management Authority (NDMA), Ministry jong ka Home Affairs ka Sorkar India mynta ka sngi ki la pynlong ïa ka Mock Exercise halor u Jumai bad ka jingtwa khyndew ha baroh kawei ka jylla kynthup ïa ka Mawkyrwat, South West Khasi Hills District.
Ka jingthmu jong kane ka Mock Exercise ka long ban peit thuh ïa ka jingpynkhreh jong ka District Incident Response System bad ruh ban pyni ïa ki rukom treikam bad ki kamram jong baroh ki dkhot kiba hap ha ka Incident Response System (IRS).
Ha kane ka Mock Exercise, da kaba shim nongmuna katkum na ka jingjia khynnuimh jumai kaba ka jingjur ka long 8.
7 magnitude ha u Richter Scale kaba la pynlong ruh ba kan don ka jingtwa khyndew, jingkhyllem ki iing ki sem bad ka jingpluh ding.
Ha ka por ba pynlong ia kane exercise u Responsible Officer uba long ruh u Deputy Commissioner jong South West Khasi Hills District, Shri.
T.
Lyngwa, IAS, u la pyntreikam ïa ka District Emergency Operation Centre (DEOC) bad la pynïaid ïa kane ka kam katkum ki kyndon jong ka Incident Response System (IRS), bad la pyntreikam ruh ïa baroh ki section jong ka Incident Response Team kaba kynthup ia ka Operation, Planning bad ka Logistic Section.
Shuh shuh ïa kane ka Mock Exercise la pynlong ha ki 7 jaka kiba don sawdong ba marjan bad ka pdeng jong ka District ha kaba ki jingtwa khyndew, ki jingkhyllem ki ïing bad ki jingpluh ding ki la jingjia ha kiba ki bynta jong ka distrik kiba kynthup ïa ka Mini Secretariat Complex ha Laitlawsang, ka Nativity Higher Secondary School, Mawkyrwat, ka Civil Hospital Mawkyrwat, ka CHC Mawkyrwat, ka Mawkyrwat Market, ka Mawkyrwat locality bad ka surok ha Mawkyllut.
Ïa ka Staging Area ne ka pdeng jong ka jingtreikam la buh ha Mini Secretariat Complex, Laitlawsang kaba long ka jaka pdeng ban pynbeit ïa baroh ki lad ai jingïarap na ka bynta ban phah sha ki jaka kiba shah ktah na kane ka jingkhynñiuh u jumai.
Kumjuh ruh ïa ka Incident Command Post, ka Medical Camp, ka Relief Camp, ka Camp Unit, ka Food Unit, bad kiwei de la buh ha phyllaw jong ka Mini Secretariat Complex, Laitlawsang.
Kane ka exercise ba la pynlong mynta ka sngi ka pyni ïa ki rukom ai jingïarap kum ka pyllait ïa ki briew kiba sah kut ha ki ïing ki sem, ha ki skul, ka jingwad bad sei ïa ki briew ba la mynsaw bad kiba la ïap bad ki rukom ai jingsumar kum ka First Aid bad ka jingkit ïa kiba la mynsaw sha ka Medical Camp bad sha Mawkyrwat Civil Hospitals.
Ha kane ka Mock Exercise la wan ïa shimbynta da ki tnad treikam jong ka sorkar bad kiwei kiwei de kiba kynthup ïa ka District Officers & Staff, ki Pulit, ki Civil Defence & Home Guards, ki Fire & Emergency Services, ki Health Department, ki NCC, ki Bharat Scouts & Guides, ki Self Help Groups, ki Cyclist bad ki Volunteers.
Hadien ka Mock Exercise la pynlong ïa ka De-briefing Session hapoh ka NIC Conference Room, DC Office, South West Khasi Hills District, ha kaba ka la don ruh ka jingai jingmut na ka liang ki observers jong ka Border Security Force (BSF) ha kaba ïa dei bad ka jingpynlong ïa kane ka Mock Exercise ha Mawkyrwat.
Ka jingseisoh jong ka G20 summit ba la pynïaid da ka India ka dei kaba la ïoh jingïaroh na kylleng ka pyrthei.
Ka long kaba sngewtynnad bha ba kane ka Summit ka la kut da ka Joint Declaration kaba la pynkhlain ïa ka jingngeit ha ka “Vasudhaiva Kutumbakam’ – Kawei ka Pyrthei, Kawei ka Longiing, Kawei ka Lawei".
Ka G20 ka la pyni ruh ïa ka jingkiew kyrdan ka India ha ka pyrthei namar ka la lah ban wanrah ïa ka jingïahap jingmut.
Hadien ka G20 Summit, ka Parliament jong ka India ka dang pynkhreh ban pynlong sa ïa kawei ka jingïakynduh kaba kongsan kaba long ka P20lane ka G20 Parliamentary Speakers’ Summit ha ka 13 bad 14 tarik u Risaw.
Ka P20ka wanrah lang ïa ki Speaker lane ki Presiding Officer jong ki Parliament jong ki ri G20 bad ki ri ba la khot sngewbha.
Ka Parliament ka dei ka dorbar thaw ain kaba halor tam jong baroh ki ri bad lyngba jong ka, ki nongmihkhmat ki wanrah ïa ki jingangnud bad ki jingthrang jong ki briew sha ka iing dorbar thaw ain bad ka thaw ïa ki ain bad ki polisi.
Ka India ka dei kawei na ki imlang sahlang kiba hyndai tam ha ka pyrthei kaba don ka deiriti kaba riewspah.
Ka synsharpaidbah ka dei ka bynta kaba pdeng ha India naduh ki por mynshuwa.
Wat ha ki jingthoh ba la hyndai jong ngi, ki don ki jingthoh shaphang ki kynhun kum ka SabhabadSamiti kiba la don kum ki kynhun jong ki nongmihkhmat naduh ka juk jong ki Veda.
Ka synsharpaidbah, ka jingïar bad ka jingbun ki bynta bapher bapher ki la dei ka bor jong ngi ha kine ki 75 snem ka jingïaid lynti naduh ba ngi la ïoh jinglaitluid.
Lyngba ka bor jong ka synsharpaidbah, ngi la wanrah ïa ka shongsukshongsainhapdeng baroh ki bynta jong ka imlang sahlang bad ngi la pynthikna ka jingkiew shaphrang ha ka imlang sahlang bad ka ïoh ka kot ïa baroh.
Hangne, nga hap ban ong ba ka roi ka par kaba niewkor shuwa ïa ki briew bad ka roi ka par kaba kdup lang ïa baroh ka long ka nongrim jong ka jingïaid lynti jong ngi ha ka synshar paidbah.
Wat ha ka Parliament, ki nongmihkhmat ki wanrah ïa ka jingpeit lang baroh ïa ki kam hadien ka jingïamir jingmut.
Kane ka ïarap ïa ngi ba ngin ïoh ïa ka jingïapeit lang ïa ki rukom pynbeit ïa ki jingeh.
Kumta, ha ka P20 conference ruh, ka Parliament jong ka India kan pyrshang ban wanrah ïa kawei ka rukom treikam kaba ryntih ban pynbeit ïa ki jingeh kiba don hakhmat ka pyrthei.
Ka jingkongsan jong ka jingpynlong ïa ka P20 Conclave ha India ka kham kiew mynta namar ka jingïahap jingmut halor ki jingeh kiba don hakhmat jong ka pyrthei ka ïadei bad ka lawei jong baroh ki briew.
Ka jingpeit bniah jong ka P20 conference kan long ha ki thong Sustainable Development Goals, ka jingkylla ka suinbneng, ka roi ka par ba ïalam lynti da ki longkmie bad kawei ka lawei ïa baroh ki briew.
Kan ïakren ruh shaphang ki kam kiba ïadei bad ka Lifestyle of Environment lane ka Mission LiFE.
Ki thong Sustainable Development GoalKi thong Sustainable Development Goal (SDG) ki la pynïaid shakhmat ïa ki kam ban wanrah ïa ka roi ka par kaba pura ha ka pyrthei.
Katba ngi dang jan ïa u snem 2030, ka long kaba donkam shuh shuh ban peit ïa ki jingseisoh ba ngi la ïoh hapoh kane ka sienjam bad pynstet ïa ki kam ban kot sha kine ki thong.
Na ki SDG ki don katto katne tylli ki thong kiba ktah ïa ka pyrthei baroh kawei.
Ka long kaba donkam ban ïakren shaphang kine ki kam ha ki parliament bad poi sha kawei ka rai ban weng ïa ki jingïapher.
Ïa ka jingïahap jingmut shaphang ki polisi dei ban wanrah da kaba burom ïa ka jinglong trai jong ki ri.
Ka bording ba ïaineh: Sha ka lawei kaba khuidKa India ka la pyrshang ban pynïahap ïa ki kam ka roi ka par bad ki jingdonkam na ka bynta ka lawei kaba kham khuidwatla ka shem jingeh namar ka jingbun briew bad ka jing thmu ban long ka ri kaba la kiewshaphrang.
Mynta, ka India ka don ha ka kyrdan jong ka nongïalam ha ki kam pynmih bordingna kiwei kiwei ki lad.
Ki sienjam kum ka International Solar Alliance, International Bio Fuel Alliance kiba la rah shakhmat da ka India ki dei kiba la ïoh jingkyrshan na kylleng ka pyrthei.
La ïakren ruh man ka por ïa ki kam kiba ïadei bad ka mariang ha ka Parliament jong ngi.
Lyngba kane ka jingïakren, ngi la ïoh ïa ka jingïahap jingmut ha ka ri halor ka jingthaw polisi na ka bynta ka jingmynmihbording na ki tyllong ba lah ban pynthymmai da kaba kletshuwa ïa ki jingïapher hapdeng ki seng sain pyrthei.
Na ka jingpynkupbor ïa ki longkmie sha ka roi ka par ba ïalam lynti da ki longkmieÏa ki longkmie la khein kum ka dak jong ka bor bad ka jingngeit ha ka deiriti ba hyndai jong ka India.
Ki longkmie ki la pyni ïa la ka jingtbit ha ki kam bad ka bor ha baroh ki kam la ka dei ha ka science bad technology, jingïada ri, ka science kaba ïadei bad ka haw haw lane ki kam ïalehkai.
Ka Riti Synshar jong ngi ka la aibor ïa ki longkmie da kaba ai lang ïa ki kijuh ki hok ha baroh ki bynta ba kynthup ïa ka hok ban thep vote.
Katba ngi dang ïaid shaphrang ha ka synshar paidbah, ngi la shim ïa ki rai kiba ïadei bad ki polisi ban pynkup bor ïa ki longkmie ha ki kam sain pyrthei bad ruh ka ïoh ka kot ban plie lad ïa ki ba kin long ki nongïalam lynti.
Ha kaba sdang, la thaw ïa ki ain ban buh kyrpang ka jaka ïa ki longkmie ha ki elekshon Gram Panchayat bad municipal.
Ngi la rah shakhmat ïa kane da kaba thaw ïa ki kam ban buh kyrpang ka jaka ïa ki ha ka LokSabha bad ki iing dorbar thaw ain ha ki jylla.
Ka la don ka jingïahap jingmut shaphang kane ka ain na baroh ki seng sain pyrth ei ha ka ri.
Ngin sa ïasam ïa ki jingshem jong ngi ha kane ka kam ha ka P20 conference bad ngin pyrshang ban wanrah ïa ka roi ka par kaba ïalam lynti da ki longkmie ha kylleng ka pyrthei.
Ka jingpynkylla ïa ka jingim jong ki briew lyngba ki rynsan digital na ka bynta ki paidbahKa India ka dei kaba la ïalam lynti ha ka jingpynkylla lyngba ki kam digital da kaba pyndonkam ïa ka teknoloji ban pynbha shuh shuh ïa ka jingim jong ki briew jong ka ri.
Ki sienjam kum ka Aadhaar, ka rynsan biometric identification kaba heh tam ha ka pyrthei, ka la pynsuk ban ïoh ïa ki jingshakri jong ka Sorkar.
Ka UPI (Unified Payments Interface) mynta ka long kawei na ki atiar kiba heh tam na ka bynta ka jingai bynta ha ki kam pisa kaba la wanrah ïa ki kam bank sha ki briew.
Ka prokram Digital India ka thmu ban plie lad digital ïa baroh ki briew bad ka dang pynkylla ïa ka jingsynshar ha ka shnong ka thaw.
La pynkylla ïa ka jingim jong ki million ngut ki briew jong ka ri da ka jingpdiang ïa ka digital technology ha ki kam bapher bapher kum ka pule puthi, ka rep ka riang, ki kam pisa bad kiwei kiwei.
Ha ka P20 summit, ngin ïasam ïa kane ka jingjop bad ki dkhot ka parliament na kylleng ka pyrthei khnang ba ka jingjop ka India ha ka jingpynkylla lyngba ki kam digital ka lah ban long ka nuksa ïa ka pyrthei baroh kawei.
Ka Parliament jong ka India ka la don ka bynta kaba khraw ha ka jingtei ïa ka synshar paidbah kaba heh tam ha ka pyrthei.
Ka Parliament jong ngi ka la wanrah ïa ki ain na ka bynta ka bha ka miat jong ki briew hadien ki jingïamir jingmut da kaba niewkor ïa ka jingmyntoi ïa ki briew jong ka ri.
Watla ngi bud ïa ka rukom treikam kaba bun ki seng sain pyrthei, ngi la ïoh ïa ka jingïahap jingmut ha ki kam.
Kumta, ka Parliament jong ngi ka la pyni ïa ka pyrthei kumno ban don ki jingïakren kiba seisoh.
Nga ngeit skhem ba kumba ka G20 summit ka la wanrah ïa ka jingïahap jingmut shaphang ki jingeh kiba don hakhmat jong ka pyrthei, ka P20 summit ruh kan ban jur halor ka bynta kaba kongsan jong ki dkhot jong ki parliament ban pynbeit ïa ki jingeh bad wanrah ïa ka juk kaba thymmai jong ka jingïatreilang hapdeng ki parliament ban peit ïa ki kam kiba ktah ïa ka pyrthei.
Khliehriat risaw 12: Ha kaba ïadei bad ka jingbym maramot ïa ka surok kaba la jot rathai, ka Jaiñtia National Council, ka la ujor bad bud dien na u CGM HR Admn.
Coord jong ka National Highway Authority of India, u Sunil Prakash Bhardwaj bad ka seng hynnin ka sngi ka la ioh pdiang ruh ïa ka kaiphot na utei u heh jong ka NHAI, ha kajuh ka por ka seng ka la ong ruh ba ‘Ka jingbym shim khia ka NHAI ban maramot ïa ka surok ka pynkylla sohpdung ïa ki paidbah’.
Ka seng ka la pynpaw ka jingsngew khia halor ka jingsniew palat ka surok national highway kaba naduh Jowai ter ter shaduh Ratacherra, ki paidbah nongleit nongwan ki la mad jingeh bad kumjuh ruh ki khynnah skul kiba donkam ban beh ïa ka por sha skul bad ka jing ktieh bad jingjyrsheih ka surok ka la buh jingeh haduh katta katta khamtam ïa ki khynnah skul.
Katkum ka kaiphot ba la ioh pdiang da ka seng, la ong ba ka NHAI ka la ong ba na ka daw ka jingther jur palat u slap ha ki aiom slap ka la pynlong ïa ka surok ba kan jot, kan julor , la ong ruh ba ki nongtrei jong ka NHAI ki la dep ban maramot ïa ka surok naduh ki bynta jong ka surok na Sonapur shaduh Ratacherra kata ha shwa ban wan ka por slap, la ong ruh ba na ka daw ka jingther u slap ki nongtrei ki la sangeh noh shwa bad kin sa bteng biang ynda la poi ka por ba rang bad bym don slap.
Shuh shuh, ka NHAI ka la kam ba ïa ka jingmaramot ïa ka surok ki nongtrei ki ju leh man ka por, hynrei tang ha ki katto katne ki jaka ki khlem leh ïa ka jingmaramot bad ong ruh ba ka jingsniew bad jingjulor ka surok ka dei na kiba bun ki daw ba kynthup ka jingtuid ka um na ki jaka sait kali, ka jingpyniaid pathar ïa ki pipe um bad namar ka jingkit palat pud ki kali ba kit jingkit kiba kit ïa ki mar na ki par bad ka jingpyntuid um pathar na ki shnong ki thaw ki bym don ïa ki nala tuid um kiba biang.
Ka NHAI ka la kynnoh ruh ba na ka daw ka jingot ne pom pathar ïa ka khyndew, ka jing jingpyndap pathar ïa ka khyndew ha ki par maw jong ki briew shimet kata naduh Khliehriat shaduh Ratacherra ka la wanrah ïa ka jingjulor ka surok.
La ong ruh ba ka NHAI naduh ka 29 tarik u nailur 2023 ka la ioh ïa M/s SL Infra, ka ba la shim ïa ka contract ban pyntrei ïa ka kam ban maramot ïa ka surok kaba naduh Sonapur (kilometer 141+500) shaduh Ratacherra (kilometer 171.
455) bad ka M/s M R Construction, ka ban trei naduh Jowai (69.
200 KM) haduh Sonapur (141.
500KM) bad mynta ka NHAI dang pyrkhat bad ap ruh ïa ka jingmynjur halor ka jingkyrpad (proposal) ban shna bha ïa ka surok kaba naduh Jowai shaduh Ratacherra (102.
255 kilometers), la ong ruh ba ka ophis treikam jong ka NHAI lem bad ki contactor jong ka Highway Project ki pyrshang katba lah ban maramot pynbha ïa ka surok bad ruh ban shim khia bha ban maramot ïa ka surok bad kular ruh ban pynlong ïa ka surok NH-6 naduh Jowai shaduh Ratacherra ka surok kaba bha bad kaba shngaiñ ha ka leit ka wan.
Shillong, Risaw 12 : Ka jylla ka la pynkhreh mynta ban pynlong ïa ka International Tourism Mart kaba 11 naduh ka 21tarik Naiwieng haduh ka 23tarik utei u bnai.
Haba pyntip ïa kane, u Myntri ka tnad Tourism ka sorkar jylla, Bah Paul Lyngdoh u la ïathuh ba ha katei ka tamasa kaba lai sngi, ka jylla kan ïoh ban pyni nam shibun kiei kiei kynthup naduh ki jingshna kti kiba mih na kane ka jylla nalor ba kan long ruh ka jaka pdeng na bynta ki nongjngohkai pyrthei ba kin wan ïohi ïa ka jingitynnad ka mariang ha ka jylla.
“Ha katei ka lympung ngi khmih lynti ïaka jingwan shim bynta shitrhem na baroh ki jylla jong ka thain shatei lam-mihngi jong ka ri bad wat kiban wan na kiwei ki ri ruh kumjuh," u la ong da kaba bynrap ba u Myntri ka tnad Tourism ka sorkar pdeng, u GK Reddy u la pyntikna ba un wan plie kum u Kongsan.
U Myntri u la ïathuh ruh ba katei ka lympung kan dei kaba kongsan tam na bynta ka jylla namar kan dei ha ka sien kaba nyngkong ba ka jylla kan ïoh ban pynlong kum shi bynta ban kyntiew ïa ki kam jngohkai pyrthei.
Shillong, Risaw, 12: Ka Hynñiewtrep Achik National Movement (HANM) ka la rai ban pynlong da ka jingïakhih ha Jantar Mantar, Delhi ha ka 3 tarik, Naiwieng, 2023 ban pynsngew sha ki tyndong skhor jong ka Sorkar Pdeng ïa ki mat jingdawa kiba dang sahteng haduh mynta.
Ka Inner Line Permit (ILP), ka jingdawa ban pynrung ïa ka Ktien Khasi bad Garo ha ka Khyrnit Baphra jong ka Riti Synshar ka Ri India ki dei ki mat kiba ka Ingdorbar Thawaiñ jong ka Jylla ka la mynjur hapoh ka Ingdorbar Thawaiñ.
U President ka HANM Bah Lamphrang Kharbani ha ka jingïakren bad ki lad pathai khubor u la ong ba ka Sorkar Pdeng kam shym la shimkhia ïa kaei kaba ka Iingdorbar Thawaiñ ka jylla Meghalaya ka la mynjur halor ki ar tylli mat kaba ki paidbah ka jylla ki la dawa la bun bun phew snem.
Ka Iingdorbar Thawaiñ jong ka Jylla ka la shim ïa ka rai ha ka 27 tarik, Nailur 2018 ban dawa na ka Sorkar Pdeng ban pynrung ïa ka ktien Khasi bad Garo ha ka Khyrnit Baphra jong ka Riti Synshar ka Ri India bad ha ka 19 tarik, Nohprah 2019 ka la shim sa ïa ka rai ban pyntreikam ïa ka Bengal Eastern Frontier Regulation Act 1873 hapoh ka jylla.
Haduh mynta ka Sorkar Pdeng kam pat pdiang ïa ka rai jong ka Iingdorbar Thawain ka jylla bad na ka liang jong ka seng ka shim halade ïa ka jingkitkhlieh ban pynbor ïa ka Sorkar Pdeng ban pynrulong ïa ki jingdawa bad halor kane ka seng kan sa pynlong da ka jingïakhih ha Jantar Mantar, Delhi.
U Bah Kharbani u la kyrpad ïa ki paid Khasi bad Garo kiba trei bad kiba pule ha Delhi ban ïasnohkti lang bad ka seng ha ka jingpynlong ïa ka jingïakhih khnang ba ka jingïakhih kam dei shuh hapoh ka Jylla Meghalaya hynrei ha kane ka kynti la pynlong syndon ha tyngkong iing jong ka Sorkar Pdeng ha Delhi.
Dang shen, ki nongïalam ka HANM ki la leit sha Delhi ban aiti ïa ka dorkhas ha ka Presiddent jong ka ri India ka Droupadi Murmu, ha u Myntri Rangbahduh ka ri u Narendra Modi, ha u Myntri ka tnat Kam Pohing u Amit Shah bad kynthup ruh ïa u MP ka Rajya Sabha jong ka BJP u Rakesh Sinha uba peit ïa ka North East.
Nalor kitei ki ar tylli ki mat jingdawa, ka seng ka la pynsngew ruh ha kaba ïadei bad ka jingïapynbeit pud hapdeng ka Jylla Meghalaya bad ka Jylla Assam.
Na ka liang jong u Rakesh Sinha u la ong ba ïa kine ki mat jingdawa yn sa ïakren bad u Myntri Rangbahduh jong ka Ri India ynda la dep ka elekshon sha ka Iingdorbar Thawaiñ jong ka jylla Madhya Pradesh.
Nongstoiñ, Risaw 12: Ha ka sngi palei jong ka taiew, ka Meghalaya State Disaster Management Authority (MSDMA) ha ryngkat ka jingïatreilang bad ki Bor Synshar Distrik ka West Khasi Hills District, ki la pynlong ïa ka Mock Drill Exercise kaba ïadei bad ka jingkhih Jumai hapoh Nongstoiñ, kaba long ruh shi bynta jong ka State Level Mock Exercise.
Ka jingthmu ka long ban tip la ki Bor synshar Distrik ki la pynkhreh ne em lada wan lynshop ki bor mariang kum U Jumai.
Ha kajuh ka por ka long ruh kum ka jingai jinghikai sha ki paidbah nongshong shnong, ba kumno kin leh lada wan jïa ki bor lynshop jong ka mariang hapoh ka distrik.
Ïa kane ka drill exercise la pynlong ha ryngkat ka jingïatreilang bad kiwei pat ki tnad sorkar kum ka State Disaster Response Force (SDRF), Fire and Emergency Services, Police, Health Department, Civil Defense, AADPA Mitra volunteers, ki skul bad kolej kiba don hapoh jong ka distrik.
La sdang ïa ka drill da ka jingpynpah siren bad ki district officer wut wut ki la thaw ïa ka emergency respond protocol bad ban ïatreilang bud sa da ki kynhun pyllait im, kiba la leit sha man la ki jaka ba la pynlong ïa kane ka mock drill, na ka bynta ban ïoh pyllait ïa ki briew bad ïa ki jingri jingdup sha ki jaka kiba long shngaiñ.
La ïoh ruh ban thaw ïa ka relief bad medical camp bad kiwei kiwei ha madan ïalehkai jong ka skul St Peters Higher Secondary School Pyndengrei, na ka bynta ban ïoh ai jingïarap sha ki shnong ki thaw kiba la shah ktah ha U Jumai.
U Deputy Commissioner ka West Khasi Hills District u ba long ruh u Chairman ka DDMA bah Garod LSN Dykes IAS, u la ong ba ka jingthmu kaba hakhmat eh jong kane ka Mock Drill ka long ban pyntikna ba lada wan kino kino ki jingjia shah lynshop ka mariang, ha kaba lah ban ai ka jingïada ïa ki paid nongshong shnong.
U la pyrto ïa ka jingïatreilang jong ki tnad sorkar kiba pher, ki shnong ki thaw bad ki paidbah baroh kiba la pynlong ïa kane ka Mock Drill Exercise kaba jop.
Shillong, Risaw, 12: Ka Raid Nongshken ryngkat bad ki ar tylli ki Dorbar Shnong ba kynthup ïa ka Nongshken bad ka shnong Mawdang ki la pynrem jur ïa ka jingïaid lait jong ka kong Sahitina Ïawim halor ka jingjia ba dang shen halor ka jingkynnoh ba ka la shah jrong kti ha ki briew ba la buiad khawiang khlem da pyntip shwa sha ki bor synshar shnong hashwa ban leit ujor sha ki Pulit.
Ha jingïakren bad ki lad pathai khubor, u Rangbah Shnong jong ka shnong Nongshken u Bah Thombor Marbaniang u la pynpaw ba ka jingjia kaba la jia ha ka 8 tarik mynta u bnai Risaw halor ka jingkynnoh shah jrongkti jong kawei ka longkmie kam shym la dei kaba la jia ha u pud u sam jong ka shnong Nongshken.
U Bah D Dura uba dei u Rangbah Shnong jong ka shnong Mawdang kaba dei ruh ka shnong kaba la jia ka jingkynnoh ïashoh ïadat bad shah jrongkti jong ka longkmie u la pynpaw ïa ka jingsngewdiaw halor kane ka jingjia bad pynrem jur ruh ïa ka longkmie kaba la ïaid lait na ka shnong khlem da pyntip halor katei ka jingjia, hynrei ka la leit ujor pynban sha ki bor Pulit.
U Sordar ka Raid Nongshken u Bah Sukher Nongrum u la pynpaw ba ki Rangbah Shnong ki dei kiba peit ïa ka shongsuk shongsaiñ hapoh ki shnong ki thaw haba jia kino kino ki jingklumar hapoh ka shnong ka thaw, hynrei ka jingïaid lait jong ka Kong Sahitina na ki bor shnong ka dei kaba ym lah ban pdiang bad na ka liang jong ki bor synshar shnong kim don jingtip eiei, tad haduh ban da ïoh jingtip napoh Police Station halor katei ka jingjia.
Nongpoh, Risaw 12: Ka long shisha ka jingsngew sarong bad ka jingkmen kaba khraw ïaka them Ri-Bhoi hi baroh kawei, namarba ngi la ioh la ka jong ka District mynta la laiphew ne laiphew wei snem mynta.
Kadaw ka long haba wan ka District wan rah ruh ki tnad treikam sorkar bapher-bapher naka bynta ka suk ka saiñ bad ka jingmyntoi na ka bynta ki paidbah jong ka Them Ri-Bhoi hi baroh kawei, khamtam kito kiba la nang la stad ban ioh kam ioh jingtrei haki tnad trei kam sorkar bapher-bapher.
Phewse kam long kumta, ka long pynban ka jingsnewsih bad ka jingduh nong kaba khraw, namarba la jan baroh ki kam sorkar naduh kiba rit tam la trei na kiba shabar ka District, yn nai ïa kren ïa kiba heh.
Ka jingkylli ka long, “Balei ka long kumne?".
Ka long kumne namarba ym don kita ki briew ne ki kynhun kiba peit ba khmih, kiba bishar kiba khaddar kumno ban leh ïakane naka bynta ban pynioh kam ioh jingtrei ïa ki khun samla kiba la nang la stad jong ka Them Ri-Bhoi.
Haba ngi phai sha ka jingkren ne ka jingpynshai jong iwei na ki nongmihkhmat paidbah jong ka them Ri-Bhoi jong ngi, I Dr.
Celestine Lyngdoh I ong ba haka Office Memorandum kala kren shai ba 80% na ki kam kiba don ne kiba lait ha Ri-Bhoi District dei ban ioh da kiba shong ba sah ha Ri-Bhoi, lait noh jia ba don ki Garo kiba shong basah ha Ri-Bhoi kiba apply ne kiba ioh, hynrei baroh 80% dei ban leit shaki trai District.
Hynrei kumba long mynta ka long da khongpong, 80% ka leit shabar ka District bad 20% shaki trai District.
Haba ka long kumne katno ka long ka jinglehrain bad ka jingduhnong kaba khraw ïa ki khun samla kiba la nang la stad jong ka Them Ri-Bhoi baroh kawei.
Te hakaba ïadei bad kane ka kam ngi la sngewdei ban khot noh daka jingïakynduh lang kaba tang shisien la kumno-kumno.
Kumta ban pynsted ïaka kam, ngi sngewbha ban khot kyllum lang ïa phi baroh naduh ki riewrangbah, ki khun samla, ki nongïalam seng bapher-bapher, ki nongïalam shnong, nongïalam riad bad hima baroh kiba don ha Them Ri-Bhoi ba phin sngewbha ban ïapoi khnang-khnang shaka ka jingïakynduh lang ka ban long ha ka 14 tarik Risaw 2023 ha Dorbar Hall Sajer Nongpoh haka por 11baje mynstep naka bynta ban ïa ai mut lang kumno ban thaw noh daka kynja committee ne ka forum khnang ban pyntrei bad ban pynsted noh ïa kane ka kam, kane ka long katkum ka kyrwoh na u Bah CT Nongrum bad Bah PK Syngkli, Umsaw Nongkharai.
Nongstoiñ, Risaw 12 : Ka jingthmu jong ka sorkar Meghalaya ban pynpoi bording electric lyngba ka skhim RGVVY kaba la bei pisa da ka sorkar pdeng, ban pynpoi sha ki lai tylli ki shnong kiba don ha ki thaiñ Langpih ba kynthup ïa ka Mawdiangsnam, Umyiap bad Miangbyrkong, ka la sah kut naduh ba la sdang ban pyntreikam.
Katei ka jingsahkut ban pynpoi bording sha kitei ki shnong ka dei hadien ba u Kontraktor u la sdang ban pyntrei, hynrei na ka liang ka sorkar Assam ka la bthah ïa ki pulit kiba don ha Langpih ba kin pynsangeh ïa katei ka jingtrei.
Ki nongtrei ïa katei ka projek ruh ki la hap ban sangeh noh namar ba ki pulit Assam kim shah satia da kaba ong ïa ki ba lada ki dang bteng ban trei, kin kem bad rah sha thanad ban set along ïa ki.
Haduh kine ki sngi haba ïaid lyngba ïa katei ka lynti, la lap ba ki post electric kiba la pynïeng naduh Langpih haduh Mawdiangsnam ki la shu sah khong reng bad sarang lut.
Don ruh bun tylli kiba la shu buh kai harud lynti.
Haba pyrshang ban twad jingmut na ki nongshong shnong jong katei ka thaiñ, ki la ïathuh ba ka long kaba shisha ba ki pulit Assam, kim shym la shah satia ban trei bad ki da byrngem byrsit ruh ïa ki nongtrei bad ban kem wat ïa ki nongshong shnong ruh lada katei ka jingtrei kan bteng hadien ba ki la pynsangeh.
Ki la ïathuh ba hadien ba la pynsangeh ïa ka jingtrei, na ka liang u bah Kimfa Marbaniang u ba long u MLA ka Rambrai Jyrngam, u la hiar sha katei ka shnong ban ïakynduh ïa ki paidbah, hynrei haduh mynta ym pat lah ban pyndep ïa katei ka jingtrei, namar ki pulit Assam ki leh donbor pyni bor beit.
Ki la ong ba ha ka jingshisha ka sorkar Assam, ka la dei ban burom ïa ka soskular ne ka Status Quo kaba la ïa mynjur lang hapdeng ki ar sorkar, ba ym dei ban khanglad ïa ka jingpyntrei ïa ki kam pynroi lada pyntrei na Meghalaya ne na ka Assam.
Hynrei ka sorkar Assam ka pyntrei shait shait ïa ki kam pynroi kum kaba pynbha ïa ka surok na Mawsikar haduh Kamphaduli lyngba ki shnong Khasi naduh Mawsikar, Umwali, Umwahsiang, Langpih ter ter ha kaba na ka liang ki Khasi kim shym la khanglad satia ban pyntrei ïa katei ka surok.
Ka sorkar Assam ka la dep ban siang rong ïa ka surok PMGSY naduh Langpih haduh Mawkoibari, hynrei ym shym la don ba pynwit satia.
Na ka liang ki nongshong shnong jong katei ka thaiñ, ki la kyntu ïa ki bor ba halor ban tuklar lem bad ban ïa kren sngewthuh jingmut bad ka Assam, ba kam dei ban khanglad ïa ka jingpyn poi bording sha kitei ki lai tylli ki shnong, khnang ba ki paidbah kin ïoh jingmyntoi lang kumba ïoh kiwei pat ki para nongshong shnong ha ka Jylla.
Shillong, Risaw 12: U Myntri Rangbah ka jylla Meghalaya u Conrad Kongkal Sangma ha ka sngi Palei u la ïakren bad u Myntri ta tnad Rel u Ashwini Vaishnaw ha kaba ïadei bad jingkylla ka Rel North East Express Mail ha Buxar District jong ka jylla Bihar kaba mih na Guwahati ban leit sha Delhi.
Ha kane ka jingjia, san ngut ki briew ki la duhei ïa la ka jingim bad 70 ngut kiwei pat ki la mynsaw jur ha kane ka jingkylla ka rel.
Na ka liang jong u Myntri Rangbah ka jylla u la phah wad jingtip la ki don neem ki briew kiba khlad ne mynsaw kiba dei na kane ka jylla Meghalaya.
Napdeng ki 70 ngut kiba la mynsaw jur ki don 37 ngut bad na ka liang jong ka Sorkar Jylla ka dang bteng ïa ka jingïakren bad ki bor ba pynïaid ïa ka tnad Rel ban tip la ki don neem ki briew na kane ka jylla Meghalaya kiba mynsaw ha kane ka jingjia kaba sngewsih ïa kiba mynsaw la pynkit sha AIIMS ha Patna.
Ka tnad Rel ka la pyntip ba la phah da kawei ka Rel ban phah biang ïa ki briew ba kin wan phai biang sha Assam, na ka liang jong ki ophisar na kane ka jylla ki dang bteng ban ïa kren ban lap lada don kiba mynsaw na Meghalaya, lada don ki lah ban telephone ha u helpline number-18003453644.
Shillong, Risaw 12: Ka sorkar jylla lane ka tnat ka koit ka khiah ka la kular ban ai ka jingïada ïa la ki nongtrei 108 katkum ki kyndon ka aiñ, lada wan shimti ka Company thymmai ban pynïaid ïa ki kali kit nongpang 108 hadien ba la pyndep ïa ka jingkhot Tender.
ïa kane la pyntip ka Myntri ka tnat ka koit ka khiah kong Ampareen Lyngdoh haba jubab halor ka jingkylli, lano ka Company thymmai kan wan shimti ban pynïaid ïa ki kali kit nongpang 108 hapoh Meghalaya.
Haba kren sha ki lad pathai khubor ka kong Ampareen ka la ïathuh ba ka la dep ban ïakren bad u Managing Director ka tnat National Health Mission (NHM) uba la pyntip ba ka Tnad ka la dep ban khot Tender ïa ki Company kiba kwah ban shimti ban pynïaid ïa ki kali kit nongpang 108 hapoh Meghalaya.
Ka kong Ampareen ka ïathuh ba ha kane ka Tender thymmai ka tnat ka koit ka khiah ka la bsuh ruh ïa ki kyndon na ka bynta ban wanrah ka jingkylla haba ïadei bad ka rukom shakri ïa ki nongpang bad ha ka juh ka por ban ïada ïa ki nongtrei 108 kiba la shakri da ki phew snem ha kane ka kam.
“Haka jingïalang bad u MD ka NHM, la sngewthuh ba yn pyndep ïa ka jingkhot Tender hapoh 2 lane 2 bnai shiteng bad ka sorkar kan nym tuklar eiei haba ïadei bad ka jingthep Tender naka bynta ban pynthikna ba ka Company kaba biang tam kan ïoh ban pynïaid ïa ki kali kit nongpang 108 na ka bynta ka bha ka miat ki paidbah jong ka jylla" ong ka kong Ampareen.
Ka kong Ampareen ka la ïathuh ba ka sorkar ka la bthah ïa ka NHM ban pynthikna ba ka Company ne ki briew ki ban shimti ban pynïaid ïa ki kali kit nongpang ki dei kiba la biang bha ban pynthikna ba ka 108 kan treikam bha ban shakri ïa ka bha ka miat u paidbah ka jylla.
“Ka long kaba shisha ba ki nongtrei 108 ki la kynduh ïa nga bad ki la pynpaw ka jingsngewdiaw ïa ka lawei jong ki lada wan shimti da ka Company thymmai hynrei nga la kular ha ki ba ka Sorkar kan btin lynti bad kan ïada ïa ki katkum ki kyndon ka aiñ khnang ba kin dang lah ban shakri kham bha ïa ki paidbah ka jylla" kala ong.
Shillong, Risaw 12: Ka HITO ha ka sngi Palei ka la buh jingkylli ïa ka sorkar jylla lyngba ka Myntri ka tnad Law jong ka sorkar jylla, Dr.
M Ampareen Lyngdoh halor ka jingbymdon ka bhah pule na bynta ki samla pule ka jylla kiba pynkhreh ban bteng ïa ki jingpule jong ki ha ki lain bapher bapher.
Haba kren bad ki lad pathai khubor hadien ka jingkynduh ïa ka Myntri, u President ka HITO, Bah Donbok Dkhar u la ong ba katkum ka jingtip ba ki ïoh lyngba ka RTI ka kdew ba ba haduh mynta ka sorkar kam pat don kano kano ka jingpynbna ne ki jingbthah ba kan don katei ka bhah na ka bynta ki samla pule kiba kwah ban bteng ïa ka jingpule doktor, engineer ne kino kino ki kyrdan pule ha ki kyrdan ba kham shajrong.
“Katba ka Expert Committee ka dang ïa kren, ngi thoh sha ka sorkar jylla ba nangne shakhmat haba ïadei bad ka bhah pule dei ban pynmih da ki kynja notification lane ban rah ha ka cabinet bad wanrah da ka ordinance na bynta hynriew bnai khnang ba kiba dei hok ban ïoh kin ïoh lyngba ka bhah pule," u la bynrap shuh shuh.
La ïathuh ruh ba na ka liang ka Myntri ka la kular ba kan rah ïa kane ka mat sha u Myntri Rangbah ban ïa syllok ban pynsngew halor ka jingai jingmut kaba wan na ka seng.
Na ka liang u President ka HITO u la ong ruh ba kin ïai buddien ïa kane ka kam na bynta ka jingmyntoi jong ki samla pule.
Shillong, Risaw 12 : Ka North Eastern Council (NEC) ka la bthah ïa ki samla wad kam halor ka jingmih ka jingpynbna thok (false advertisement) ba ka NEC kan bei pisa ha ka jingthungkam nos bad nongsumar ki ban leit trei sha Japan.
Ha ka jingbthah ba la pynmih mynta ka sngi Palei, u Nongaiktien ka NEC ula ong ba ka jingpynbna kaba mih ha ki social media bad katto katne ki lad pathai khubor ha ka taiew ba la leit noh, ki den ki jingpyntip kiba shu thok.
“Ki briew kiba kwah bad ba lah ban trei ïa kine ki kam (eligible) ki dei ban husiar bha bad ban da pynshisha ïa ki jingpynbna thungkam kiba mih ha ki social media bad ki katto katne ki kot khubor khnang ba kin ym mad jingeh namar ka NEC kam ju bei pisa ïa kum kine ki jingthungkam ne ai ram leit pyntbit ïa ki sap" maham u nongaiktien.
Ula ong ba kane ka jingpynbna ka la kam ba ka NEC kab bei pisa ïa 300 ngut ki briew ban thungkam nos bad nongsumar ha Japan bad pynbna ruh ba kan ai ïa ki skill loan ha ka hotel industry.
Nongpoh, Risaw 12 : Ka tnad Horticure jong ka Ri-Bhoi District haka jingïatreilang bad ka tnad Food Processing jong ka sorkar Meghalaya, mynta ka sngi kila pynkup burom ïa kumba 183 ngut ki longkmie na Ri-Bhoi District kiba la pyndep ïaka jingshah hikai kumno ban shna bad pynmih ïa u ashar haka rukom kaba dei, bala bei pisa da ka Meghalaya State Skills Development Society haka jingïalang kaba la long ha ophis ka District Horticultre Officer, Nongpoh.
Ha katei ka jingïalang pynkup burom ïa kitei ki longkmie la wan ruh ban shimbynta da u Bah Mayral Born Syiem MLA ka Nongpoh kum u kongsan haka jingdonlang u Bah Macbool L Suiam OSD ka tnad Food Processing, kong BM Umlong Joint Director ka tnad Agriculture, kong FN Sun District Horticulture Officer, kong A Kharbudon Program Manager ka MSSDS, Bah Androny Lyngkhoi Technical Associate ka tnad food Processing bad kiwei kiwei ki riew rangbah.
Kum ban shu kdew hangne ba kitei ki longkmie kiba la shah pynkup burom ki dei kiba la pyndep pura ïaka jinghikai ba 1 bnai lynter halor ka jingrukom shna bad pynmih ïa ki jait ashar bapher bapher da ka jingangnud ruh ba kin lah ban ïeng hala ki jong ki kjat bad lyngba katei ka prokram ai jinghikai kala long shisha ka jingmyntoi ïaki longkmie ba kin nang kiew shaphrang haka kam shna ashar kum ka lad iohkam bad kamai, kumba u ashar udei uwei naki jait jingbam ba paw bad pyndonkam bha haka ri India.
Haba kren maitphang ha katei ka sngi naka liang u Bah Androny Lyngkhoi Technical Associate ka tnad Food Processing u la ong ba ka thong jong katei ka project ban ai jinghikai sha ki longkmie ban shna ashar ka long ban pynïar, ban pynbha bad ban pynjanai shuh shuh ïaka rukom shna ashar naduh ka rukom thep, ka ïew ka hat namar bun naki nongshna ashar khamtam kiba ju die haki surok bah National highway kim ju leh haka rukom kaba janai naduh ka rukom thep, ka dor, ka tarik shna bad tarik kut, ki jingkhleh ba pyndonkam haka por shna, FSSAI License Number bad kiwei kiwei ba kane ka pynartatien ïa kiba bun khamtam ki briew kiba wan nabar, dei halor katei ka nongrim ba kum ki nongshna ashar kin kyntiew bad pynjanai ïaka rukom shna bad pynïaid ïew ïaki ashar lyngba katei ka project ai jinghikai.
Na ka liang u Bah Mayral Born Syiem haba kren ha katei ka sngi kum u kongsan u la pynpaw ka jingsngewkmen kaba khraw ban iohi ba ki longkmie na kylleng ki jaka ha Ri-Bhoi ki shim bynta ha katei ka prokram ban ioh jinghikai halor ka rukom shna ashar wat hadpeng ka jingbunkam haki ïing ki sem ban peit ïaki khun ki kti, namar katei kan ai jingmyntoi ïaki bad kyntiew ruh ïaka rukom pynmih ashar khamtam naka district Ri-Bhoi.
U la ong ruh ba ka long kaba donkam ban don ki kyrteng, ki dor ki mur, ki tarik shna bad kiwei kiwei namar kumba long mynta bun naki nongshna ashar ki thep beit haki bilor khlem jingthoh bad lehse lyngba katei ka prokram ai jinghikai kan nang kyntioew ïaka rukom pynmih ashar haka rukom kaba dei bad ba janai, ban long ruh kum ka lad kamai ïaki longkmie ba kin ïeng hala ki jong ki kjat.
Ha katei ka sngi naka liang ka tnad Horticulture kala sam ruh da ki syrnod sha baroh kitei ki longkmie kiba la pyndep ïaka jinghikai shna ashar ryngkat ki tiar ba kin pyndonkam haka por ba ki shna.
Shillong, Risaw 12: Ki nonghikai ka skulbah NEHU hapoh ka shatri North Eastern Hill University Teachers’ Association (NEHUTA) mynta ka sngi ki la pynlong ïa ka jingïakhih da kaba ïaid paidbah na Central Library shaduh ka ophis treikam u Vice Chancellor (VC) ka NEHU u Prof PS Shukla.
Kane ka jingïakhih ki nonghikai NEHU ka dei ban dawa na u VC ba un khot ïa ka jingïalang ba kyrkieh jong ka Academic Council, ban ïathir sani halor ka jinglong jingman ka skulbah NEHU bad ka jingpyntreikam ïa ka National Education Policy (NEP) 2020.
Ha kane ka rally la wan ban ïashim bynta lang da ki dkhot ka Meghalaya College Teachers Association (MCTA), NEHUSU bad ka KSU nalor ki samla pule bad ki nongtrei ka skulbah NEHU.
Haba kren ha kane ka sngi u President ka NEHUTA u Prof.
Lakhon Kma ula ong ba ha shuwa ba ki nonghikai kin shim ïa kane ka rai ban ïakhih, ki la dep kyntu ïa u VC ba un khot pynlong ïa ka jingialang ba kyrkieh jong ka Academic Council lane ka Emergent Academic Council meeting hynrei na ka liang u VC ula pynibor pynban da kaba kyntait mardor ïa ka jingkyrpad ki dkhot ka Academic Council.
U Prof Lakhon ula ong ba jan baroh ki nonghikai na ka skulbah NEHU Shillong Campus, Tura Campus bad na ki College kiba ïasoh bad ka NEHU ki la phah jingthoh sha u VC ba un khot pynlong ïa ka jingïalang ka Academic Council.
“Ngim dei ki seng lehnoh ba ngin rung jubor ha kamra treikam jong u VC hynrei ngi dei ki nonghikai kiba don ïa ka jingkitkhlieh namar kata mynta ngi dang shu ïeng habar ka ophis treikam jong u ban ïakren.
Hynrei ynda la dei ka por ban rung sha kamra treikam jong u, ngin sa rung namar mynta ka dang dei tang ka Pre Quarter Final bad ynda la poi ka jingïakhih ha ka Semi Final ngin sa rung sha kamra treikam jong u ban dawa syndon ba un shongthait noh kum u VC ka NEHU lada u sngew ba kane ka skulbah ka dei jong u shimet" ong u Prof.
Lakhon.
U Prof.
Lakhon ula ong ba kane ka jingshim rai marwei da u VC ban pyntreikam ïa ka NEP ka paw shai ba u kheiñ ba ka NEHU ka dei ka jong u shimet namar ula ïaid lait na ka rai jong ka Academic Council.
Shillong, Risaw, 12: Ka Ingbishar jong u Special Judge (POCSO) West Jaiñtia Hills District, Jowai, ka la rai pynrem bad hukum ban set along ïa u Lucky Dhar haduh lai sngi ryngkat bad ka jingdaiñ kuna kaba T.
5000 hajar.
Katkum u kyrwoh ba la phah da u Superintendent of Police jong ka West Jaiñtia Hills, la pyntip ba ha ka 3 tarik, Ïaiong, 2019 la ujor ïa ka ejahar da ka Kong Ribiang Sumer hakhmat u Officer In-Charge jong ka Amlarem Police Station kaba pynpaw ba ha ka 31 tarik, Lber, 2019, u Lucky Dhar u la pyrshang ban leh be-ijot ïa ka khunrit kaba dang 10 snem ka rta ha ingsah ha ka shnong Pdengshakap, West Jaiñtia Hills District katba kane ka khynnah ka dang ïoh thiah.
Katba u Lucky Dhar u dang pyrshang ban jrong kti, ka khynnah ka la kyndit naba ïoh thiah bad sdang ban ïam.
Halor kane ka jingjia, ka Kong Ribiang ka la leit ujor sha u Waheh Shnong bad la ai jingmut ba kan pyntip ïa kane ka jingjia sha ki bor Pulit.
Ki Pulit ki la register ïa ka case ha Amlarem Police Station hapoh ka Section 7/8/18 jong ka Protection of Children from Sexual Offence Act (POCSO), 2012 pyrshah ïa u nongshah mudui u Lucky Dhar.
La bynshet ha ka WPSI.
I.
Nongrum ban pynlong ïa ka jingtohkit bad hadien kane la pynkhamti sa ha ka WP.
Inspector P.
E Marweiñ ban pyndep ïa ka jingtohkit.
Ynda la pyndep ïa ka jingtohkit, la pynngat kyndon pyrshah ïa u Lucky Dhar hapoh ka Section 7/8/18 jong ka POCSO Act halor ka jingdonkti ban jrong kti da kaba thmu ban leh kam bymman pyrshah ïa ka khynnah rit.
Shuh shuh, katkum ki sakhi satar ba la pynshong nongrim ha ka jingshong bishar jong ka Kashari u Special Judge (POCSO) West Jaiñtia Hills District, Jowai, ha ka 29 tarik, Nailur,.
2023, ka Kashakri jong u Special Judge (POCSO) Jowai ha ka Special Session (POCSO) Case No.
16 of 2020 ka la lap ba u Lucky Dhar u donkti ban leh ïa kane ka kam beain pyrshah ïa ka khynnah kaba hap hapoh ka kyndon jong ka Section 7 jong ka POCSO Act, 2012.
Shillong, Risaw 12 : Ka jingbuddien bad ka jingshimikhia ïa la ka kamram ba la bynshet ka la pynlong ïa ka Anganwadi na Umthli A kaba don ha ki thain Laitlyngkot, Kong Bariphylla Nongsteng ban ïoh pdiang ïa ka khusnam ba kyrpang na ka Ministry of Women & Child Development ka sorkar pdeng.
Ka jingïoh jong ka ïa katei ka khusnam kadei halor ka jingbuddien naduh ba sdang ïa ka koit ka khiah, bad ka jingheh jingplung jong ki khun synrap jong i Kong B Nongsteng.
Katkum ki jingtip ba la ai da u Myntri ka tnad Social Welfare ka sorkar jylla, Bah Paul Lyngdoh la ïathuh ba katei ka Anganwadi ha ka jingbuddien kaba man u bnai na kitei ki khun synrap, ka lap ba i L Nongstep ba dang 1snem shibnai ba dei i khun ba kha ba ar na ki khun synrap jong katei ka longkmie i hap ha ka jingduna ka bam ka dih kaba biang (SAM) namar i don tang 5kilo bad ka jingjrong ba 63cm tad haduh u Lber 2023.
La ïathuh pat ba i khunlung shynrang ba kha synrap lang ka koit ka khiah bad ka jingheh jingplung jong u ka biang.
La ong ba ha ka jingleit jngoh kaba bunsien naduh u Lber 2023 naduh u MO, CDPO, LS, ANM, Anganwadi bad ASHA la pynsngewthuh ïa ki kmie ki kpa ban leit ïalam noh ïa itei i khunlung sha NRC, Shillong.
Dang ha kaba nyngkong la ong ba kim kwah hynrei hadien ba la pynsngewthuh naduh ki nongmihkhmat, DC, District MCH Officer, DPO, CDPO, State POSHAN Consultant bad ki nongïalam shnong ba ki kmie ki kpa ki la leit ban ïalam ïa i sha NRC ha ka 17tarik Ïaiong bad shah sumar haduh 4tarik Jymmang 2023.
La ïathuh ba la lap ba i khunlung i don ïa ka SAM bad don jingduna haka jingheh jingsan.
Hadien ka jingleit pyni doktor kaba man ka por bad ka jingbuddien wat ha iing ba ki sah man u bnai da ka Anganwadi bad Lady Supervisor ïa ka koit ka khiah jong i khunlung ryngkat ki bor shnong la pynkynmaw ruh ïa ki kmie ki kpa ba kin pyntikna ïa ka jingleit phah pyni doktor ïa itei i khunlung.
Kumta la ong ba dei ha u Nailur mynta u snem hi ba itei i khunlung i la sdang ban pyni ïa ka jingheh jingplung bad poi ka jingkhia sha ka 6.
9 kilo bad jrong 72 cm.
Ine i khunlung mynta i la sdang ban shong hi khlem kano kano ka jingkyrshan bad sdang ruh wat ban par.
Shillong, Risaw 12 : Ka jylla Meghalaya kaba hap ha ka Seismic Zone – V ne ka jaka kaba ju khie jur bha u Jumai, ka la pynkhreh bha ïalade lada wan u lynshop biang u jumai uba jur kumba jia ha u snem 1897, da kaba pynlong ia ki mock drill ha baroh ki 12 tylli ki District ka Jylla kaba long kum ka jingpyni nuksa bad jinghikai kumno ban ïada lada jia kata ka jingkhynniuh jumai.
Man ki District jong ka Jylla ki la ithuh haduh 5 tylli ki jaka ban pynlong ïa kane ka mock drill, kaba long ruh kum ka jingai jinghikai ïa ki kynhun ai jingïarap ba kumno kin leh bad kiei ki kam ba ki dei ban leh lada jia ba wan lynshop u jumai uba jur.
Hangne ha East Khasi Hills la pynlong ïa ka mock drill ha Shillong, kane ka mock drill ka la sdang da ka jingpynriew siren kaba long kum ka jingmaham ïa ki nongshong shnong ba kin long lypa kiba la pynkhreh ïalade ïa ki jingma kiba ap ban wan lada khynñiuh u jumai uba jur.
ïa kane ka mock drill la pynlong ha ka surok ha Polo bad ki surok na Polo sha Wahingdoh, Polo Super Market, ki dukan kiba don ha ka thaiñ Polo, Hotel Polo Towers, SBI building, Polo bad MeCEL, Lumjingshai, Samkhamti Petrol Pump, Urkaliar, Female Health Worker, School of Nursing and School of Nursing, TTC, Ganesh Das Government Hospital, Lawmali, St.
Xavier’s School, Polo, Pynthorumkhrah Golflinks Higher Secondary School bad Shillong Secondary School, Forest Colony.
ïa ka Incident Command Post, Medical Camp, Staging area, Relief Camp, Base Camp la buh ha SRGT Parking lot Polo bad ha madan 3rd Ground Polo.
ïa kane ka Mock Exercise la pynlong ka ban ïasyriem kum jingkynñiuh u jumai kaba la jia ha u snem 1897 bad ka jingkhie une u jumai ka la sdang na Shillong bad udei u jumai uba khlaiñ tam ha ka histori.
Ha kane ka sngi la wan ban ïashim bynta da ki bor pyniaid District, ki shipai, ki pulit, NDRF, SDRF, Fire and Emergency Services, Hospitals, Skul, College, ki kynhun sengbhalang, nongshong shnong, ki dkhot ka Bharat Scouts and Guides, Indian Red Cross Society, NSS, Aapda Mitra bad kiwei kiwei.
Ka jingpynlong ïa kane ka Mock Drill ka la pynmih pat ïa ka jingdheng kali ha kylleng ka nongbah Shillong ha kaba bun ki briew kim shym la tip ba kan don ka Mock Drill.
Kane kajuh ka exrcise kala long ruh ha Jowai, West Jaintia Hills, west Khasi Hills, Ri-Bhoi bad South West Khasi Hills nalor ka Ri-lum Garo.
Shillong, Risaw, 12 : Ki kynhun niam bapher bapher ha ka sngi Palei ki la shim ïa ka rai ba kin sdang noh naduh ki jaka Mane Blei ban pynshai sha ki paid riewngeit jong ki halor ki jingma kiba ap na ka jingjyllei palat u drok.
Ïa kane ka rai ki nongïalam Niam ba don ha ka shatri jong ka Shillong All Faith Forum ki la shim ha ka jingkynduhlang ba la khot da u Myntri ka tnad Social Welfare ka sorkar jylla, Bah Paul Lyngdoh.
“Ngi la ïakren ruh halor ka jingdonkam ban don ka jingpynshai bad jingpynsngewthuh ïa ki jingma jong u drok wat na ki jaka Mane Blei ruh," ong u Myntri.
U Bah Paul u la ïathuh ruh ba u sngewkmen haduh katta katta ba ki nongïalam Niam ki la mih shakhmat ban tynrong lang ïa kane ka thma pyrshah ïa u drok ha ka jylla.
U la ïathuh ruh ba ka jingïalang ka la shim ïa ka rai ba ha ka 05tarik Nohprah mynta u snem kin sa pynlong ïa ka prokram ai jinghikai ka bynta ki 500 ngut ki samla pule kiba don ha ka klas 10 haduh klas 12 ha kaba yn don ruh ki riew shemphang ki ban ai jingbatai, ïa kiba yn kynthup na ka Social Welfare, ka tnat Pulit bad na ki nongïalam Niam.
U Myntri u la ong ruh ba ki nongïalam Niam ki don ka bynta ba kham khraw ban ïakhun pyrshah ïa u drok bad na ka liang ki nongïalam ka SAFF ki la kular ban kren ïa kane ka mat ha ki Ïingmane, ki Mandir, Masjid ter ter, wat ban ïasyllok bad kito kiba la jngai na la ki ïing ki sem namar jong u drok.
Ha kawei ka liang u Bah Paul u la ïathuh ba ki don ki kynhun niam kiba pynïaid ïa ki rehabilitation center, bad ka Sorkar ka buh thong ban buh sa 10 tylli kum kine ki center ban pynïaid da ka Sorkar hapoh u Lber jong u snem 2024, bad na ka bynta kane ka jingpynlut kan long 90 percent na ka Sorkar Pdeng bad 10 percent na ka Sorkar Jylla.
Don ka ma ha ba la than ka suk, kine ki dei ki kyntien jingsneng jong u Myllung Soso Tham ha ka khana ba dei shaphang u masi lur bad ka masi lyngki ba la sot na ka kot Phawer Aesop.
Lehse ha ki sngi ba la thoh ïa kane ka ka kot kitei ki kyntien ki dang long kiba kham suhsat ba kham kylliañ ban pyrkhat bad ki long ka pharsi kaba siat jngai na ka jingim kaba man ka sngi jong ki briew.
Hynrei ha kine ki sngi kitei ki kyntien ki la long ki bynta jong ka jingim kaba man la ka sngi jong ki briew.
Ki briew ha kine ki sngi kiba mynta ki im shisha ha ka jingsuk na ka daw jong ka jingroi jong ka jingnang jingstad, ka ïoh ka kot bad ka jingkiew ka imlang sahlang.
Hynrei ka long pat kaba shisha kaba u nongrwai u rwai ‘katba nangwad jingsuk nang kham jynjar pynban".
Kine ki dei ki sngi kiba ki paidbah ki im ha ka jingsuk hynrei shibun bah ki jingma bad ki jingbymthikna ka jingim ki ap ïa ki.
Kumta katei ka ktien don ka ma ba la than eh ka suk ka kham don jingmut shibun eh ha kine ki sngi ba mynta ban ïa ki sngi kiba la thoh paidbah ïa ki ha kipor jong utei u myllung.
Ka jingim ha kine ki sngi ka la long shisha kaba suk ba lah ban ïohi ba tang ha ka jingjngai kaba shiteng kilo meter ruh ki paidbah ki la ap khia ban kiew da ka kali ne taxi kum ka nuksa na Police Pazar ha Motphran bad na them Bijoi sha Motphran.
Ki khynnah skul ha kine ki sngi kham ñiar ba kin iaid kjat lait tang ki katto katne hynrei la pynsuk ïa ka jingim jong ki da ki kali na iing (hooid ka don kam eh ka kali namar ba ki kot skul ha kine ki sngi ki la khia than).
Hynrei wat la katt ruh ka jingim hi ka la long kaba suk shisha.
Ki briew ki ïoh ïa baroh ki jingdonkam bad ki jingkwah jong ki ha kine ki sngi, hynrei shibun ki jingeh ki ap ïa ki.
Ki jait jingbam aïu ba ki briew kim ïoh ban bam ha kine ki sngi ba mynta, hynrei ha ka jaka ba kin nanglong kiba koit bakhiah pynban ki nang bun ki jingpang jingshitom.
Ka jingim suk palat jong ki briew ha kine ki sngi kiba mynta ka buh ha shibun ki jingma ïa ka jingim jong ki.
Ka jingbym pynmlien shuh ban ïaid kjat ka kham pynstet shuh shuh ïa ka rta jong u briew, ki jingpang ki kloi ban kem ha ka met kaba la pynsuk palat bad ka met kam don shuh ïa ka bor ban ïaleh pyrshah ïa ki jingpang.
Ha kine ki sngi kawei na ki jingpang kaba la pynsitom ïa u briew ka dei ka jingpang shini bad kane ka long ka kmie jong kiba bun ki jingpang na kane ka jingpang shibun kiwei pat ki jingpang ki ïoh ban shong skum ha ka met jong u briew.
Ka jingkiew ka jingsngaid jong u briew ka dei kawei na ka daw jong ka jingim suk palat namar ba kiba bun ki bam katba ki kwah katban iaid kjat pat kim lah.
Ym tang ha kaba ïadei bad ka koit ka khiah hynrei wat ha ka imlang sahlang ruh ka wanrah shibun ka jingeh bad ka jingma namar ba la than eh ka suk.
Haba peit ia ka jingkiew ka ïoh ka kot ha kine ki sngi kiba mynta la ima shisha ba dei kane hi kaba la buh ha ka jingeh ïa kiba duk ba suk pat namar ba wat la ka bam ka dih ka kiew dor kiba riewspah kim salia, hynrei kiba duk pat ki shah khñoit katba nangmih ki sngi.
Ka jingsuk ba ka spah ka ai bunsien ka pynsarong ïa ki briew bad katba ki nang riewspah katta ka jingsngew ïeit iwei ïa iwei pat ka la nangduna bad ka jingiabeh sha ki kam jingïatylli ka la nang duna shibun lait noh tang ha ki por ba ïa beh burom.
Ha kine ki sngi haba jia ka jingïap briew ne kino kino ki kam paidbah ym lah shuh ban ïoh ia ka jingiatreilang kum ha ki por ba mynshuwa namar ba ka jingroi ka ïoh ka kot ka pynsarong ïa ki paidbah hi.
Haba don kano kano ka jingjia ïap briew lah ban ïohi ba ki paidbah ki poi tang ban ïaleit ontep burom hynrei hadien kata tang shi ïing shi sem hi.
Ka jingïoh jingsuk jong kiba bun ka wanrah ka jingpynshoi kaba jur ïa kiwei pat kiba dang duna ban kot lang sha ka juh ka kyrdan bad ki la mih shibun ki kam kiba ktah pat ïa ka imlang sahlang, naduh ki kam bamsap kam lehjubor bad kiwei pat.
Katba ki briew ki nangriew spah katta ki kynroh ki nangjrong bad kane ka pyni ka ka dei shisha ba katta katba nangwad jingsuk katta ka nang jynjar pynban namar ba la nangtei kynroh bad pynjngai ïa lade na la ki parabriew.
Amsterdam Arena-Netherland, Risaw 14: Ka kynhun ïalehkai phutbol bar ri jong ka France ka la ïoh ban pynthikna ïalade ban rung sha ka lympung ïakhun ki ri ka dewbah Europe ha u snem ban wan (Ruro 2024) hadien ba ka la lah ban pynliem ïa ka Netherland ha ka jingïalehkai kaba la long shabar nala ïing, ha Amsterdam Arena.
Ha kane ka jingïakhun, u khlur lehkai ka France, u Kylian Mbappe u la ïoh ban pynkhihjar ar sien ban pynthikna ïala ka ri ban ïohrung sha ka European Championship 2024 bad dang sah sa ar sien ban ïakhun.
U Mbappe u la ïoh ban plie pyrda ïa ka kol kaba nyngkong tang hadien 7 minit ba la ïaid ka por bad u la ïoh ban thep ïa ka kol kaba ar ha ka kylla miet.
Na ka liang jong ka Netherland ka la ïoh ban pynphai shi kol na u Quilindschy Hartman ha ka por ba sah sa tang 7 minit shuwa ban kut ka por jong ka kylla miet.
Hynrei ka France ka la lah ban kyrshan tyngeh haduh kaba kut ban pynneh ïa ka rekod jong ka na ka Group B.
Ka France hapoh ka jingïalam jong u Didier Deschamps kum u manager ka la jop ha baroh hynriew sien ki jingïakhun na ka lympung ïaknieh rung Ruro (European Championship qualifying match) kaba la snohlang ryngkat bad ka Belgium, Portugal bad ka ri ban pynlong, ka Germany ka jaka ban ïoh ïakhun ha ka Euro 2024.
Katba ka Netherlands ka don ha ka kyrdan ba lai na ka Group B, duna da lai point shadien ka Greece kaba ïeng ha ka kyrdan ba ar, kaba la pynkut ïa ka jingangnud jong ka Republic of Ireland ban ïohrung sha kane ka lympung da kaba pynliem 2-0 kol ha ka jingïakhun kaba la long myn Sngi Hat Majai.
Ha kawei pat ka jingïakhun, ka Portugal ka la pynliem ïa ka Slovakia da 3-2 kol, ki ar kol na u Cristiano Ronaldo ka la ïarap ïa ka Portugal ban pynthikna rung sha ka European Championship ka ban sa long ha ka aïom lyuir ban wan, bad dang sah sa lai sien ïakhun.
Hadien ka kol na u Goncalo Ramos, u Ronaldo u la ïoh ban thep ïa ka kol lyngba ka penalty shuwa ba u David Hancko un ïoh ban pynphai shi kol ha ka 69 minit.
Na ka liang jong u kapten ka Portugal, u Ronaldo u la ïarap biang ïa ka kynhun ban tam biang da ar kol lyngba ka kol kaba u la thep ha ka 72 minit kaba dei ruh ka kol kaba 125 kaba ma u, u la thep na bynta ka ri.
U Stanislav Lobotka u la pynphai biang sa shi kol na bynta ka Slovakia hynrei ka por ka lyngkot eh na bynta ka kynhun ha kaba ka Portugal ka la khur ïa ka namjop.
Kane ka mut ba ka Portugal kaba ïakhun hala ïing ka la jop baroh hynñiew sien ki jingïakhun na ka Group J ban pynthikna rung sha ka Euro 2024.
Katba ka Slovakia ka ïaisah ha ka kyrdan ba ar na Group J, ar point ka tam ïa ka Luxembourg kaba kan sa ïakhun lashai ka Lah Sngi U Blei.
Haba phai sha kawei pat ka jingïakhun, ka jingapkhmihlynti jong ka Republic of Ireland ban ïohrung sha ka European Cup 2024 ka la kut noh hadien ba ka la shah pynliem ha ka Greeceda 2 kol.
Ki kol ba la ïoh ban thep ha ka kylla step na u Giorgos Giakoumakis bad u Giorgos Masouras ka la pynlong ïa ka Greece ban kyntiew ïalade bad knieh ïa ka kyrdan ba ar na ka Netherlands ha ka Group B.
Katba na ka liang jong ka Belgium ka la pynthikna ïalade ban rung sha ka Euro 2024 da ka namjop pyrshah ïa ka Austria.
Kane ka jingïakhun kaba la long ha Vienna ka la jam sha kaba kut ha kaba ka Belgium ka la pynliem ïa ka Austria kaba ïakhun hala ïing da 2-3 kol.
Ka Belgium ka la ïoh ban pynkhihjar na u Lukebakio (12′, 55’minit), Lukaku (58’minit), katba u Onana u la shah beh hadien ba ïohpdiang ar tylli ki yellow card.
Na ka liang jong ka Austria ki ar kol la thep da u Laimer (72’minit), Sabitzer (84’min lyngba ka penalty).
Lyngba kane ka namjop ka Belgium ka la thikna ban ïoh ïakhun ha ka Euro 2024 ka ban sa long ha Germany.
Jowai: Ka Khasi Students’ Union Shangpung Unit ka lah pyllong ïa ka 3rd Mait Shaphrang Academic Award hynnin ka 13-10-23 ha Shangpung Pohshnong Sein Tyllilang Auditorium Hall ha kaba la wan sakhi da ki khynnah skul na ki skul bapher ba don ha katei ka shnong bad ki nonghikai Skul ruh kumjuh.
U samla Pynshaiborlang Rani uba dei u Information and Publicity Secretary jong ka KSU Central Executive Council u la long u Kongsan bad ban shim ruh ïa ka bynta ban pynskhem ïa ki Nongkitkam ba thymmai jong ka Shangpung Unit.
La sakhi ïa kane ka sngi da u samla Laitphar Syngkrem President KSU WJHDU, u samla Leningrad Tariang General Secretary ka KSU WJHDU, u Samla Shaniahskhem Dkhar uba dei u Finance secretary ka KSU EKHDU, samla Leibiang Papang Executive member shnong bad ki nongïalam na ka KSU Laskeiñ Circle.
Ha ka bynta kaba nyngkong la sdang shwa da ka Quiz Competition ha kaba la ïashim bynta da ki school bapher bapher bad ïa ka nam jop ïa ka Quiz competition la ïoh rah da ka Lummuroo Secondary School bad kaba wan ba ar da ka Kiri Daloi Secondary School bad kaba wan ba lai ka RMSA.
Ka seng ka la ai khusnam ruh ïa ki khynnah samla kiba wan sha khmat ha ki kam sport kum ka taekwondo, rock climbing, kick boxing bad kiwei kiwei.
Ki la don 16 ngut ki khynnah kiba ïoh khusnam haka kam sport bad ka seng kala ïoh ban sam khusnam sha 44 ngut ki khynnah kiba wan sha khmat haka pule puthi ha ki examine bad ki kyrdan ba pher ba pher.
Ha ka tei ka jingïalang u samla Laitphar Syngkrem ha ka jingkren jong u, u la kyntu kynpham ïa ki khynnah skul ba kin ïai minnot haka pule puthi khnang ba shisien ka sngi ïa u lakam synshar ha poh ka bri hynniew trep yn bat hi daki para doh par snam ym shuh da ki bar jylla bad u samla Pynshaiborlang Rani ha ka jing kren jong u, u la sneng la kraw ïa ki khynnah skul ba kin long kiba minot thop bad ban ri ïa ka burom ka akor la ki don hangno hangno ruh bad ba ym juh dei ban don ka jingïasngew pher thaiñ para Khasi.
Haka juh katei ka sngi la pynskhem ruh ïa ki nongkitkam ba thymmai jong ka KSU Shangpung Unit na ka bynta ka samoi treikam 2023 haduh 2026 ïa katei ka jingpynskhem bad pynbam smai lah shimti da u samla Pynshaiborlang Rani.
Nongpoh, Risaw 14: Haka jingïaid lynti kaba lai snem kynthih, ka Lamjingshai Pahamshiken Village Organization kaba kdup ruh ïa ki 7 tylli ki SHG’s jong ka shnong Pahamshiken ka la ïoh ban rakhe da kaba iphuh iphieng ïa ka jingdap 3 snem haka jingïaid lynti naduh bala seng ïaka ban shakri ha katei ka shnong khamtam ban ai mynsiem ïaki longkmie ba kin ïeng hala ki jong ki kjat.
Ha Kane ka sngi kyrpang jong kine ki longkmie la wan ban sakhi da u Bah Mayralborn Syiem MLA Nongpoh kum u kongsan haka jingdon lang u Bah Balajied Ranee MDC Nongpoh, u Rangbah shnong u Bah Cyril Maring ,ki Nongkitkam jong katei ka VO ba kynthup ïaka President ka kong Theresia Makri bad ki dkhot jong kitei ki 7 tylli ki SHG kiba don ha ka shatri jong katei ka VO, bad la ioh ruh ban ot ia u cake kum ka dak ka jingkmen ïaka jingdap 3 snem jong katei ka kynhun.
U Bah Mayralborn haba kren ha katei ka jingrakhe u la kyntu ïa baroh ki dkhot jong ka VO lem bad ïaki 7 tylli ki SHGs ba kin don barabor ïaka mynsiem ïatreilang bad ban ki ai ka jingshanñiah para dkhot haba trei kum ka kynhun ban ai mynsiem bad kyntiew iwei ïa iwei.
U la ai mynsiem ruh ïaki nongïalam ka VO bad ki SHGs bapher bapher ha katei ka sngi ba kin dang lah ban trei shitrhem kham bha shuh shuh naka bynta ka jingmyntoi jong ki longkmie bad kumjuh ban wanrah ki jingkylla haka shnong ka thaw hi baroh kawei, ba kin lah ban seng ïaki kam ki jam, ban ïeng hala ki jong ki kjat bad kumjuh ban dang lah ban kner ïaki jingïarap sha kiwei pat ki para longkmie.
Shuh shuh u la pynbna ruh ba naka liang ka jong u kum u MLA u ju ai man la u snem ïaka khusnam sha ki 3 tylli ki VO kiba trei shitom bad ki ba wan sha khmat ha baroh ki kam bad kumta u la kyntu ïaki ba kin dang ïai bteng ban trei shitom shuh shuh ha ki sngi ki ba dang wan khnang ba ha kane ka snem kin ïa ïoh ïa kane ka khusnam.
Shillong, Risaw 14 : U Myntri Sorkar Pdeng, u Anurag Thakur ha ka 11tarik u la pyllait paidbah ia ka trailer jong ka KTB- Bharat Hain Hum, kaba dei ka series kaba don ar tylli ki samoi ba la pynmih da ka Central Bureau of Communication, ka tnat Information and Broadcasting bad kaGraphiti Studios.
Kane ka series ka don 52 tylli ki episode kiba 11 minit kiba pyni ia ki khana na ka jingiakhun ka India na ka bynta ka jinglaitluid naduh ki snem 1500 haduh u 1947.
Ia kane ka series la mihkhmat da ki jingdroKrish, Trish badBalti boy.
Ia kane ka series la thaw da u Munjal Shroff bad uTilakraj Shetty na Graphiti Studios.
Ha ka jingai jingkren jong u ha kane ka sngi, u Myntri u la ong ba kane ka series ka dei ka jingpyrshang ban ai jingtip ia ki samla shaphang kito ki briew kiba la don ka bynta ha ka jingiakhun na ka bynta ka jinglaitluidhynrei ki bym da paw pyrthei, ki briew ba ki lad ai jinghikai ki la klet ha ki por ba la leit, bad ki bym la ioh shisha ia ka jingithuh kaba ki dei ban ioh.
“Ha kajuh ka por, kane ka series ka pyrshang ban ai mynsiemia ki samla da kaba wanrah ia ki khana jong ki briew kiba la leh ia ki kam kiba la thaw ia ka India kaba mynta.
Kane ka series ka dei kaba pyllait ha ki ktien bapher bapher ba kynthup ruh ar tylli ki ktien nabarri bad kan ym iakynduh jingeh ha kaba iadei bad ka ktienbad kan poi sha ki briew ha kylleng ka pyrthei," u la ong.
U Thakur u la ong ba ka Doordarshan, Netflix bad Amazon Prime kin pyni ia kane ka series ha kajuh ka por bad ba ym pat jupyrshang ban leh kumne.
Kawei na ki mat ba kongsan jong kane ka series ka dei ka jingpeit ia ka bynta jong ki longkmie bad ki riewlum kiba la iakhun pyrshah ia ki mynder na ka bynta ka jinglaitluid.
U Myntri u la pynbna ruh ba yn pyni ha ka kane ka series ia baroh ki dkhot ka Parliament ha ka session ka ban wan.
Da kaba kdew sha ka PanchPranjong u Myntri Rangbah Duh, u Narendra Modi, u la kyntu ia ki briew ba kin shim ia la ka bynta ban tei ia ka ri da kaba ong ba katba ki nongiakhih ki la leh ia la ka jingim na ka bynta ka jinglaitluid, ki samla mynta ki dei ban non synniang da ki jingpyrshang jong ki ban ialam ia ka ri na ka Amritkaalsha ka Swarnimkaal.
U Secretary, I&B, uApurva Chandra u la ong ba kane ka dei ka por kaba kyrpang ia ka Tnat namar kane ka dei ka sien kaba nyngkong ba ka la pyllait ia ka series ba shudro kaba la shna kyrpang na ka bynta ki briew jong ka ri bad khamtam ia ki khynnah jong ka ri.
U la ong ruh ba kane ka dei ka sien kaba nyngkong ba ka Central Bureau of Communication kaba dei ka kynhun kaba pynlutpisa, ba kan rung ha ka kam pynmih pisa.
UMunjalShroll, u la iathuh ba kane ka la dei ka kam kaba heh bha ha kaba la don kti palat shi hajar ngut ki briew ban shna ia kane ka series.
Ha ka jingbatai shaphang ka kam u la ong ba katba kiwei kiwei ki phlim ba shudro ki don kumba 25 ne 30 ngut ki briew ba shudro bad kumba 40 tylli ki dur ba shadien, kawei ka episode jong ka Bharat Hain Hum ka don kumba 50 haduh 100 ngut ki briew ba shudro bad kumnokumno 50 tylli ki dur ba shadien.
Shaphang ka KTB-Bharat Hain HumKa tnat Information and Broadcasting ka la rai ban sdang ia ka prokram ba ai jingtip ia ki khynnah jong ka India shaphang ka jingiakhih jong ngi na ka bynta ka jinglaitluid bad ki riewkhraw kiba bun na kylleng ka ri kiba la aiti ia la ka jingim na ka bynta ka jinglaitluid.
Man ka episode kan don ia u Krish, Trish bad Baltiboy — kiba pawnam na ka KTB Movie series, kiba sdang ia ka jingiathuhkhana shaphang kine ki riewkhraw.
Da kaba bat ia ka jingiar jong ka jingiakhih na ka bynta ka jinglaitluid, kane ka series kan iaid lyngba ki thain bapher bapher ha kaba kan pyni ia ki nongiakhih na Himanchal Pradesh, Bengal, Punjab, Kerala bad kiwei kiwei ki jaka.
Kane ka series ba pynmih da ka Central Bureau of Communication bad kaGraphiti Studio ka pyni ruh ia ki jingngeit bapher bapher bad ka jingiatylli kaba la wanrah lang ia ki jingngeit bapher bapher jong ka ri.
Khliehriat, Risaw 14: Ka Dorbar Shnong Mookhep, East Jaiñtia Hills District, ka maham jur ïa ki briew kiba wan ban bert ñiut pathar hapoh u pud u sam jong ka shnong, ka Dorbar Shnong ka la buh ïa kane ka jingmaham dei namar ba ki briew shnong ki la lap ba don ki ñiut kiba la shu bret pathar harud ki lynti shnong bad la ithuh ba ki dei kiba la shu wan bret da ki briew kiba na bar shnong.
Ka Dorbar Shnong Mooopkep ka pynrem jur ruh ïa katei ka jingleh khlemakor ki briew kiba na bar kiba la wan ban bret pathar ïa ki ñiut bad ong ruh ba na ka liang ka shnong kan bud dien halor kane bad lada lap ïa kino kino ki briew kiba wan bret ñiut khlemakor ki bor shnong kin leh da kaba tyngeh bad pynshitom katkum ki aiñ shnong, kane ka long katkum ukyrwoh ba la phah da u Waheh Shnong Mookhep, u bah Denis Siangshai.
Nongstoiñ, Risaw 14 : Ka shnong Nonglang kaba hap ha West Khasi Hills, ka la ïoh ïa ka jingithuh na ka sorkar kum kawei ka model village hapoh ka jylla.
Ka jingithuh kum ka model village ka la long ka jing kyrkhu kaba khraw ïa ki paitbah nongshong shnong, namar baroh ki tnad treikam jong ka sorkar kin phai khmat na ka bynta ban nang pynkiew shuh shuh ha baroh ki liang.
U bah Ailand Lyngdoh sordar jong katei ka shnong haba ïakren bad u nongthoh khubor, u la ong ba hadien ba ka sorkar ka la pynbna ba ïa katei ka shnong kum ka model village na ka liang ki rangbah jong ka shnong ki la pyrshang ban leit ïakynduh ïa ki ophisar jong ki tnad treikam bapher bapher, na ka bynta ban tip kiei ki projek kiba thymmai kiba ka sorkar kan pyntreikam ha katei ka shnong, na ka bynta ka jingmyntoi jong ki paitbah nongshong shnong.
Na ka liang ki ophisar jong ki tnad treikam jong ka sorkar, ki la ong ba ki don katto katne ki projek kiba ka jingpyntreikam ka la ïaid shait shait naduh ki snem ba la dep, kum ka jingsam bording ha kaba lajan baroh ki longïing ki la ïoh lut, hynrei ki don satang katto katne tylli ki longïing kiba dang don kam ban pynpoi bording.
U la ong ruh ba ha katei ka shnong ka projek shna surok ka dang donkam bha, hynrei haba leit ban ïakynduh ïa ki ophisar kiba dei jong ka tnad PWD, ki la ong ba kan dang kham shim por kumba katto katne.
Namar ba mynta ka sorkar ka dang phiah bad peit bniah ïa ki shnong ki thaw kiba dei ban pynhap ha ka jingpeit jong Mawshynrut Civil Sub division bad ki ban pynpynhap ha ka jingpeit jong ka Nongstoiñ Division.
U bah Lyngdoh u la ong ruh ba na ka liang kiwei pat ki tnad treikam, ki la ong ba ka jingpynkhreh ban pyntrei kam ïa ki projek na ki ophis, ka shong ha ka jingbthah jong ka sorkar bad ki lah ban sdang ïa ka jingpyntrei kam katkum ki jingbtah ba la phah sha ki ophis ba kin peit kin khmih.
Haba phai pat ha jinglong jingman ha katei ka shnong ka la I donkam shisha ba ki tnad trei kam jong ka sorkar kum ka tnad ka koit ka khiah ka la I donkam haduh katta katta ba kan khmih bniah, namar ha katei ka shnong ka PHC ka la don lypa bad ka por ka la dei ban kyntiew kyrdan noh ïa katei ka Public Health Centre sha ka Community Health Centre bad ban pynbiang ruh ïa ki doctor, ki Nurses bad ki staff, khnang ban pynsuk ïa ki paitbah nongshong shnong jong katei ka thaiñ haba kiba pang ki shitom.
Nangta kum ka tnad ba peit ïa ka kam pynbiang um sha ki jaka rep ruh ka la donkam ban peit bniah, namar ka jingpynpoi um ha jaka rep kiba don ha katei ka shnong, ka dang long da ka rukom kaba rim bad ki don shibun ki jaka rep kiba donkam shibun ka um, hynrei ki shem jingeh ban pynpoi um sha ki jaka rep jong ki.
Ha kaba ïadei bad ka tnad ba peit ïa ka rep ka riang kum ka Agriculture ruh, ka la dei ban phai khmat bha sha katei ka shnong namar lajan baroh ki nongshong shnong ki dei kiba im da ka rep ka riang bad ki mar rep kiba kongsan ki dei u sying, synsar, ki soh ki jhur ki jhep bad kiwei kiwei bad kawei kaba kham ktah eh ïa ki nongrep ha katei ka shnong, ka dei ka jingïap khlam jong u sying bad kat haduh mynta ym pat don ki stad wad bniah kiba la leit ban pynshai sha ki paitbah nongrep kumno ban ïada bad kiei ki lad ban ïada na ka jingïapkhlam jong u sying.
Ha kaba ïadei bad ka pule puthi ka shnong Nonglang ka dei ka jaka pdeng jong ka thaiñ muliang kaba kynthup haduh ki jaka khappud bad ka Assam.
Ki nongshong shnong ki dei kiba ïabeh haduh katta katta ïa ka jingnang jingstad bad ka shnong ka la ïaksaid katba lah ban kyntiew ïa ka pule puthi bad ha kine ki snem ba la dep ka la ïaksaid katba kot la ka bor ban kyntiew ïa ka secondary sha ka Higher Secondary, ha kaba la bun bha ki khynnah pule kiba la pass bha ha ki Final Exam ba la pynlong da ka MBOSE.
Kumta ki ar tylli ki tnad treikam jong ka sorkar kata ka Directorate of Health Service bad ka Directorate of School Education, ki la dei ban kham pynleit jingmut kyrpang sha katei ka shnong na ka bynta ka jingmyntoi jong ki paitbah.
Tel Aviv, Risaw 14: Da ki hajar ngut k paidbah nongshongshnong jong ka Gaza ki la sdang ban phet shnong mynta ka sngi hadien ka jingmaham ka Israel ba kidei ban mih noh na la ki ïing ki sem ban phet sha ki bynta kiba sharum kaba dei ka phang jong ka lynti ban leit sha ri Egypt.
Napdeng ki paidbah kiba bun la ïohi ba don kiba la ïa da kjat da kaba ïalam ïa ki khun ki kti ryngkat ka kit ïa ki tiar ki tar katba lah ban kit na ïing, khamtam eh ïa ki jaiñ ki nep bad kiwei kiwei de ki tiar katba lah ban kit.
Don ruh kiba la shong bad leit da ki kada ban pynkit ïa ki tiar ki tar.
Don ruh kiba la phet da ki kali ban kit lang ïa ki tusok jong ki lehse kum ka jingpynkhreh ban thiah kat haba lap ka miet.
Kane ka jingphah phet ïa ka Israel ïa ki 10 lak ngut ki paidbah ka long hadien ba ka la thmu ban phah noh ïa ki Shipai jong ka ban ïakhun noh sa na ryngkew sha ki bynta jong ka Gaza da ka jingthmu ban pyliem noh ïa ki Lehnoh Hamas kum ka jingpynphai kylla ïa ki Hamas kiba la hiar thma ïa ka Israel bad pynïap dusmon da ki spah ngut ki briew ha kane ka Sngi Saitjain baladep.
Ka Israel ruh ha kajuh ka por ka la pynkhreh ïa ki Shipai ki Swar ryngkat ki tup ki man rung noh na ryngkew sha ki bynta jong ka Gaza.
Shillong, Risaw, 14 : Ka Kur Lyngdoh Nonglyngkien, Maharam Syiemship, South West Khasi Hills District kaba long kawei na ki San Lyngdoh kiba la seng ïa ka Hima Maharam, ha ka Dorbar Kur kaba la long ha ïing jong i Kong Prial Lyngdoh Nonglyngkien hapoh jong ka shnong Nonglyngkien, Mawkyrwat ha ka 8 tarik, Nailur, 2023 da kawei ka sur ka la maham tyngeh ïa kino kino kiba shu kam ne ai jait da kumwei kin hap ban jubab hakhmat ka Dorbar Kur ne kin shah pynshitom katkum ki kyndon aiñ jong ka Kur.
U Kyrwoh ba la phah da u Secretary Dorbar Kur ka Kur Lyngdoh Nonglyngkien U Bah Ïalamlin Lyngdoh Nonglyngkien u la ong, “da kawei ka sur la shim ïa ka rai ba baroh kawei ka Kur kaba mih na kajuh ka kpoh jong ka Mei Ïawbei Wankitkhoh bad u Pa Thawlang Pnan Mylliem naduh kane ka sngi ki dei ban da thoh shai ha baroh ki kot ki sla ba donkam lane hangno hangno ba donkam ban thoh ïa ka jait dei ban thoh Lyngdoh Nonglyngkien.
Kane ka rai ka long hadien ba bun na ki kur kiba don ha kylleng ka Bri u Hynñiewtrep kim thoh shai ne thoh lyngkot tang Lyngdoh.
Kumba khnang ba kan ym don kano kano ka jingbakla ne kulmar hadien habud, ka kur ka la shim ïa kane ka sienjam.
"“Ha kajuh ka por la kyrpad ïa baroh ki kur kiba donkam ïa ki Sertiphiket ban pynshisha na ka kur (Clan Certificate) kin sngewbha ban ïa kynduh ne lah ban shu telephone ïa ki Rangbah kur," ong u kyrwoh na ka Kur.
Tura, Risaw 14: Kawei ka Shrieh Huleng ne Hoolock Gibbon, kaba dei ka mrad kaba don hapdeng ka jingma ban duhjait noh, ka la iap noh hadien ba ka la shah bat ha ka bording ilektrik ha ka thaiñ Gandrak Dare, Tura mynta ka sngi Saitjain.
La lap ba ka daw jong ka jingiap katei ka shrieh Huleng ka dei namar ka jingshah bat ha ki sainar ilektrik bad kane ka dei ka sien ka baar jongka jingiap kine ki mrad kiba la jan duhjait ha Tura ha kine ki 2 snem kiba la leit.
La ïathuh ba kane ka shrieh ka la hiar sha them jong ka Tura Peak hadien ba ka la dep ban shang ha kylleng lyngba ki dieng kiba don ha katei ka jaka kaba don hajan ka Kshaid Gandrak.
Ka jingiap kane ka shrieh ka dei na ka jingïoh bat ïa uwei u sainar ilektrik ha ka por ba ka dang shang ha katei ka jaka bad kane ka shrieh kaba la iap ka don ïa ka jingkhia kaba 6 Kg, la pyntip ki heh jong ka tnad Wildlife kiba la leit shim ïa katei ka shrieh kaba la iap.
Ki jingkynnoh kiba bun ki la mih pyrshah ïa ka MEPDCL ha kaba ïadei bad ka jingïaid ki sainar ilektrik hynrei ym shim la don ki ban shim khia.
La ïathuh ba bun ki la ujor pyrshah ïa ka Meghalaya Power distribution Corporation Limited bad MeECL kaba kynthup na ki nongshong shnong jongka Upper Chandmari bad na ka tnad Wildlife, kiba la pynpaw ïa ka jingma ïa ka rukom pynïaid ïa ki sainar ilektrik hynrei ki bor kiba dei khmih kila kyntait ban leh eiei ne ban pynbeit ia katei ka jingduna.
“Ngi la ujor ïa kitei ki sainar ilektrik bad ngi la kyrpad ïa ka MeECL la bunsien ban leh ïa kaba donkam namar ba ki hap ha ka lynti ba ïaid ki shrieh Huleng" la pyntip u Wildlife Divisional Forest Officer u Rupankar Marak.
Shillong, Risaw, 14: Ka Red Ribbon Club bad ka NSS,Sohra Government College, ryngkat ka jingïatreilang bad ka Meghalaya AIDS Control Society(MACS)lem bad ka Regional Blood Centre, Pasteur Institute,Shillong ki la pynlong ïa ka Awareness-cum-Voluntary Blood Donation Camp hapoh ka Sohra Government College Campus ha ka 11 tarik mynta u bnai.
Ha kane ka prokram ka SDO(Civil)Sohra Civil Sub-Division, ka Hema Nayak, ka la long ka kongsan ryngkat ka jingssakhi lang jong u SDPO Sohra u Bah P.
M.
Syiem, SDM & HO,Sohra, Dr.
G.
Swett, Medical Officer, Regional Blood Centre, Pasteur Institute, Shillong Dr.
B.
Passah, AD Youth) Meghalaya AIDS Control Society,Shillong, Kong L.
Nongpyiur, A.
D (Voluntary Blood Donation) Kong L.
M.
