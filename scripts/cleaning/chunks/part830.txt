War uba dei ruh u Chairman jong ka Mawtap VEC.
Haba kiew kham shaneng ia ka jaka ba ia lum ki paidbah la iohi sa shi lymbung ki maw kiba la khang lynti hapdeng surok ba khang ia ki kali kiba wan na ka thaiñ Mairang-Mawmaram.
Haba ia kren bad u sordar jong ka Mawtap u la ong ba mar ia ioh jingtip ba ka PWD ka mut ban khang ia ka jingshna lynti iaid kjat ka  bor shnong ka la leit ban ia kynduh ia u Executive Engineer ka PWD ha Shillong bad u la kular ban peit bniah ia ki kot ki sla bad ban leh ia kaba donkam phewse tang hadien shisngi ar sngi ba la dep ia kren u la ong ba ka PWD ka la leh da khongpong bad ka la wan khang shisyndon ia katei ka jingtrei na ka skhim MNREGS.
“Ha ka sngi ba-ar ngi la lum ia ka dorbar jong ka VEC ha ka por 7 baje mynstep, ngi la iathuh ha u paidbah ia ka jingiakren jong ngi bad ka PWD kaba la kular da kumwei hynrei la leh pat da kumwei , kumta ha katei hi ka step u paidbah u la rai ba dei ban khang noh beit ia ka surok PWD tad hadud ba kan da ai jingshai balei ba ka khang" ong u bah A.
War.
U la iathuh ba la pyntrei ia ka lynti iaid kjat na ka skhim MNREGS kaba la ioh na ka Mawphlang C&RD Block kaba la mang T.
4 lak tyngka bad ka kam ka la iaid shakhmat bad hadien ba la dep kumba mar shiteng ka PWD ka la wan ban pynsangeh.
“Ngi la ioh NOC na ka PWD ryngkat ki kyndon kiba bun, kaba kynthup ba ngim dei ban pynjot ia ka surok bad lada ka don jingjulor ngi hap ban pynshna ia ka, ngi la peit sani bha hynrei ngi lap ba ngi khlem pynkheiñ tang kawei ka kyndon jong ki ruh, napoh ngi la shna da ka nala tuid um bad hajrong ngi shna slep lynti iaid kjat" u la ong.
U bah War u la ong ba ka PWD ba ha ka jingiakren hadien ba la shah khang ka PWD ka la ong ba kam don kot don sla ban pynshisha ba ka dei ka jaka jong ka bad ka ong ruh ba katei ka kam ka dang sahkut ha ing kashari.
Ki paidbah nongshong shnong jong katei ka shnong ki la iathuh ba ka jingshna ia katei ka lynti iaid kjat ka dei na ka bynta ka jingmyntoi jong ki spah ngut ki khynnah skul kiba iaid kjat nangtei ban leit sha jaka pule jong ki namarba kam long kaba shngaiñ ia ki ban iaid lynti na surok bad ba ka la don ruh ka jingmynsaw , ka jingiap briew kaba bun ha ki por ba la dep.
Haba kylli la u MLA jong ki u bah Samlin Malngiang u tuklar ne-em ia katei ka jingkynduh jingeh jong ki, ki la ong ba kim shym la leit ud ha u MLA hynrei u la dei ban iohi hi dalade ia ka jingeh ki paidbah khamtma ka dei ka kam ba la mih khubor.
Shillong: Ka la don ka jingjur slap ha sor Tura mynhynnin ka miet bad ka la don ruh ka jingshlei um kaba la sdang ha ka por 9:45 baje eiei ha ka miet sngi plaei bad ka dang iai bteng wat haduh mynta ka step ruh.
Ki la don bun tylli ki dukan kiba don harud surok kiba la shah rong ha katei ka jingshlei um.
La ong ba ar tylli ki dukan kiba don hajan Don Bosco  ha Sampalgre ki la shah rong noh ha ka jingkiew kynsan ka wan Kasinang.
Sa kawei ka dukan kaba don harud wah jong ka Gandrak ha Chandmary kaba la shah rong.
Haduh mynta la ong ba kam shym la don kano kano ka jingmynsaw briew ha katei ka jingjia lait noh ki jingjulor jong ki katto katne tylli ki dukan.
U DC ka West Garo Hills u la ong ba la bthah ia ki bor ba dei peit ba kin leit jngoh ia ki jaka ba la shah ktah ha katei ka jingshlei um.
Ha ka jingjur slap mynhynnin ka miet ka la don ka jingshlei um ha kylleng ki bynta jong ki jylla ka thaiñ Shatei Lam Mihngi kum ha Assam, Mizoram bad bun ki jingjulor.
Ka Uruguay ka la jop da 1-0 ha ka jingialehkai World Cup mynta ka sngi, ha ka jing iakhun pyrshah ia ka Egypt.
U Jose Giminez, ula ioh ban thep ia katei ka kol jop na ka liang jong ka Uruguay, ha ka minit kaba 89 bad kaba dei ruh ka kol jingjop ia katei ka Ri.
Ka Egypt, ka don ha ka jingduh mynsiem kaba khraw mynta ka sngi, namar ba u nongialehkai ba tbit jongka, U Mohamed Salah, u hap ban shong ben, namar ba u don ha ka jingmynsaw sha ki bynta jong u budlum jongu.
Ha kawei pat ka jingiakhun kaba lai hapdeng ka Morocco bad ka Iran, ka Iran ka la jop ia ka morocco da 1-0 bad katei ka kol la Iran ka la ioh ban thep  ha ka minit kaba khadduh jong ka jingialehkai kata ha ka 90+5 minit bad katei ka kol ka dei kaba la thep hi da u nongialehkai ka Morocco da ka jingbakla  jong u –u Aziz Bouhaddous.
Ka jingiakhun kaba bud ka long hapdeng ka Portugal bad ka Spain.
Shillong:Ka Meghalaya Pradesh Congress Committee, ka la thung ia ki nongkitkam jong ka Ranikor Block Congress bad kitei ki kynthup ia U bah Prosperious K Nongmin Convener bad ki dkhot, ki long U Bah  Khranglin Lyngkhoi,   J.
C.
Diengngan,  Mabadon Nonglyer, U  Leenga A.
Sangma bad U  Haripodo Hajong.
U Convener ha ryngkat bad kiwei pat ki dkhot kin thaw ia ki Unit bad kin sa ai jingtip sha ka Meghalaya PCC.
Ha kawei pat ka khubor, la pyntip ba la thung mynta ka sngi ia U   Phrinly Wanniang, kum U Adhoc President jong ka South West Khasi Hills, Mawkyrwat.
Shillong: Ka long kaba sngew danda, hynrei ka long ruh ka jingshisha ba myn hynnin ka sngi, U Dr Donkupar Roy, lamphang dorbar Jylla, u hap ban shong da ka sumo ban poi sha Umniuh Tmar bad ka daw, ka long namar ba ka don ka jingtwa khyndew ha ka shnong Mawkyrnot, ka jaka kaba jngai kumba 4 Kilometre na Pynursla.
U Dr Donkupar Roy lem bad kiwei de ki riew rangbah, kiba sahkut ha ka jingtwa surok ha Mawkyrnot (sha ka mon) ka bos saw khmut kaba wan na Nongjri ban leit sha Shillong, kaba sahkut hapdeng surok, ha ka Sngi Palei:RupangU Dr Donkupar Roy, ula poi ha katei ka jaka ba twa, ha ka por kumba 12.
30 nohsngi ha ryngkat bad ki pulit kiba synran ia ka kali jongu, hynrei ynda poi ha katei ka jaka, ka la don ka jingsahkut kali bad ka daw, ka long namar ba ka don ka jinghap maw ha surok bad nangta sa kawei pat ka daw bah, ka long ba kawei ka bos saw, kaba don ia u number ML01 7424, ka la sahkut hapdeng surok.
Katei ka jingjia, ka la pynbitar ia u lamphang dorbar, ha kaba ula pyrshang ban iakren bad ki paidbah ban shu ia ngiat noh ia katei ka surok, sha ka jaka kaba kham kylluid, hynrei namar ba u nongniah um shym don ha katei ka jaka, kumta katei ka jingthmu kam larkam satia.
La iohsngew ba u lamphang dorbar ula phone briew ruh ha katei ka por, ha kaba ula ong ruh ba dei ban ejahar pyrshah ia utei u nongniah kali, ba khlem akor, uba la phet noh na katei ka jaka.
Hadien kumba 15 minit eiei, ha katei ka jingsahkut kali, u lamphang, ula hap ban iaid sha shiliang da kaba bat ia ki kti na ki nar jong katei ka surok, katba ki kjat pat ba hap iuh ha ka ktieh.
Ym tang u lamphang dorbar, hynrei U Ma Lahkmen Rymbui, myntri ka pule puthi, ka Kong Grace Kharpuri MDC, ki hap ban iaid lem da katei kajuh ka lynti da kaba shu snoh ia ka kti na ki nar kali bad ban iuh ia ki kjat ha ka ktieh jong katei ka surok.
Hadien ba kitei ki heh sorkar, ki la jam sha lyngba, la ioh khubor, ba ki la wan ki puh shilum lai tylli, ha kaba ki la tan ia katei ka kali bad ki la kynriah noh ia u maw sha rud surok bad ka la long biang ban iaid kali, ha ka por 3.
30 janmiet.
Katkum ka jingiathuh ki briew katei ka thain, kane ka jinghap ka khyndew ka la jia naduh ka por 3 baje mynstep bad la pyntip sha ka tnad PWD Pynursla naduh ka po 7 baje mynstep, ha kaba ki ophisar ki la wan peit ha ka por 9 baje mynstep ban phah pynkhuid ia katei ka twa.
Hynrei haduh ka por ba wan poi u Lamphang ha katei ka por, kata ha ka por 1baje duna eiei mynsngi, khlem pat don ba pynkhuid ia ka khyndew.
Katkum ka jingtip, ki enjiniar ki la ai daw ka jingslem ka dei namar ba ym don ka JCB bad hap ban leit wad kaba pyllong ban slem.
U Lamphang uba la iohi ruh ba kawei ka bos saw sorkar kaba kamai ka la sahkut ha katei ka jaka kumba khang lynti ia ki kali ban iaid, u la sngew bitar jur ia kane bad u la phun ia ki ophisar ba ki dei ban leh eiei ia u nongniah bad ia ka bos namar ba ka jinglong khlem akor jongki, ka la ktah iaka leit ka wan jong u paidbah.
Katkum ka jingiathuh ki paidbah, katei ka bos saw ka la tur ban iaid na ka jaka ba lait twa hynrei namar ba ka jem ka khyndew na ka jingkhia jongka, ka la sahkut syndon tden haduh ba kam lah shuh ban khih.
Wat ka trok ruh ka la pyrshang tan ia ka, hynrei kam lah bad kane ka la pynsahkut lut ia baroh ki kali rit kiba thmu ban leit sha iew bad kiba leit shwa briew.
Ia ka khyndew kaba hap ha ka surok la lah ban pynkhuid haduh ka por 3.
30 baje noshngi.
Kham hadien ba iakren bad ki nongthoh khubor, u Lamphang u Dr Donkupar u la ong ba sngew bitar ia ka jingleh khlem akor jongu nongniah bos khamtam haba u la phet ialade na katei ka jaka haduh ba ki paidbah ki jynjar.
“Lada kam khang lynti kato ka bos saw, ngi la lah ban iaid na ka jaka kaba lait hynrei ka jingtur jongka ban iaid ka la sahkut haduh ba ym lait shuh ki kali paidbah ruh", la ong u Dr Don.
Haba kylli da kano ka lynti u lah ban poi sha Umniuh, u la ong ba u la hap ban phah leit buh da ka kali paidbah.
“Nga la poi sha Umniuh da ka kali paidbah", la ong u Dr Donkupar.
Shillong: U MLA barim ka Nongshken konstitwensi u bah Donkupar Massar uba dei ruh u kyrtong ka NPP na Ranikor konstitwensi ha ka elekshon MLA 2018 u la ong ba um tip eiei ia ka jingpynkhreh u Martin M Dango MLA ka Ranikor ban rung sha ka seng NPP bad um don jingtip eiei ruh ia ka jingrung NPP kiba bunbah ki dkhot jong ka seng Congress na Ranikor konstitwensi.
Haba ia kren bad u Rupang lyngba ka telephone u bah Don Massar u la ong ba mynta u don shabar bad um don satia ha Shillong bad um don jingtip eiei ruh em shaphang ka jinghiar ki heh NPP sha Ranikor konstitwensi mynhynnin ka sngi.
“Nga ruh ngam don jingtip eiei shaphang kane, ym don ba pyntip ia nga" ong u bah Don Massar.
U bah Don Massar u la iathuh ba haduh mynta u dang dei u dkhot ba pura jong ka seng NPP bad hadien ba la ioh jingtip shaphang ka jingrung dkhot jong ki Congress hapoh ka seng NPP u la ong ba u la pyrshang ban phone ia u President jong ka NPP ha Ranikor Block Committee u bah Shoi Shangdiar hynrei um ioh satia.
Ym shym la io hban ia kren bniah bha bad u bah Don Massar namarba u don sha ka jaka kaba ka phone jong u kam da shai bha hynrei u la ong ba un sa ia kren bha  ynda u la don ha nongbah Shillong.
Sohiong: Ki paidbah nongshong shnong jong ka shnong Mawtap, ki la pynlong ia ka jingpakhang surok la lai sngi lynter, ban dawa na ka PWD ba kan pynshai ba balei ka khang ban shna ia ka lynti iaid kjat kaba la shna na ka skhim NREGS na ka bynta ka jingshngain jong ki paidbah ka shnong ha ka iaid ka ieng.
U Bah A War Chairman jong ka Village Employment Council (VEC) u la ong ba ha u u snem 2016 ka shnong ka la pan jingbit na ka PWD ban shah ban shna ia ka lynti iaid kjat na ka jaka jong ka PWD.
Haba ka shnong ka la pan jingbit na ka liang jong ka PWD ka la ai da ka jingthoh ba la ai jingbit ban shna ia ka lynti iaid kjat.
Ha dien ba la ioh ia ka jingbit na ka PWD, ka shnong ka la leit sha ki bor jong ka Block ban pan ia ka jingiarap na ka sorkar ha kaba la ai jingiarap lyngba ka skhim NERGS, ka jingtrei kala iaid naduh u bnai Risaw jong u snem 2017 ter ter haduh mynta bad ka jingtrei la dep mar shiteng kam shym don kano kano ka jingujor na ka PWD, hynrei kynsan la wan ong ba dei ban sangeh noh.
Kane ka jingwan ong ban sangeh noh ha kaba nyngkong ka la long tang da ka ktien na u Executive Engineer jong ka PWD u Bah W R Lyngdoh, na ka liang jong ka shnong ka la pan ia ka jingpynshai bad ha dien na ka liang jong une u juh u engineer u la ai da ka jingthoh ban pynsangeh ia kane ka jingtrei, khlem da ai ia ka daw balei ka PWD ka pynsangeh ban shna ia ka lynti iaid kjat kaba la pyntrei lyngba ka skhim NERGS.
U Bah War u la ong ba kum ka shnong bad ki nongkit kam jong ka VEC, ki la leit ban ia kynduh ia u EE jong ka PWD ban ia kren bad ban pan jingpynshai, hynrei na ka liang jong u EE um shym la lah ban ai jingshai bad kane ka jingleh jong u EE, ka la pynbitar ia ki paidbah jong ka shnong ha kaba kila shim ia ka rai ban pakhang surok katba ka PWD kam pat ai jingpynshai.
Ka jingwad lad wad lynti jong ka shnong ban ioh ia kane ka lynti iaid kjat ka dei kaba la slem bha, namar ha kane ka surok la don bun kiba na shnong ki la mynsaw ha ka jingshah lymbub kali namar kam don lynti iaid kjat bad haba ka Block ka la ai ia kane ka skhim NERGS ka shnong ka la dap da ka jingkmen bad ka PWD ruh ka la ai jingbit ban shna ia kane ka lynti iaid kjat.
U Bah War u la ong ba kane ka jingpakhang surok, ka la iaid mynta  la lai sngi hynrei na ka liang jong ka PWD haduh mynta ka sngi kim shym la wan ban ia kren bad ban pynshai balei ka khang ia kane ka jingshna ia ka lynti iaid kjat, kumba ka la dep ban ai jingbit bad kaei ka daw ba ka PWD kam lah ban pynshai halor ka jingpynsngeh  ban trei ia kane ka skhim NEGRS, kum ka shnong kan iai bteng ia kane ka jingpakhang surok.
Nongstoiñ: Mynta ka step ha ka por kumba 8:50 Am eiei kawei ka kali Maruti Alto kaba don ia u number ML08 C 8438 ka la shah tynrah ha kawei ka trok ha Kenkba ka surok Nongstoiñ Bypass.
Katkum ka tyllong khubor ba la ioh lum la ong ruh ba katei ka kali Maruti kaba la niah da u Tengsim G Momin 46 snem ka dang thmu ban kiew sha Shillong, hynrei mar ia poi ha katei ka jaka kawei ka trok kaba yn shymla iohlad ban iohi number kala leit ban tynrah ia ka kali jong u.
Shuh shuh la ong ruh ba katei ka trok mar ia dep ban tynrah ia katei ka kali Maruti ka la pynher stet bad phet krad beit khlem da ieng satia wat tang khyndiat ruh kaba la pynlong ruh ia u nongniah jong katei ka Maruti ban nymioh lad wat tang ban peit ia u number kali jong katei ka trok.
Shuh shuh ha katei ka jingjia u nongniah jong katei ka Maruti lem bad ia uwei pat uba iadon lang hapoh ka kali kila mynsaw bad kitei kiba la mynsaw ki kynthup ia u Tengsim G Momin u nongniah lem bad u Sengban R Marak.
Na ka liang jong ki pulit kila pynkit noh ia kitei ki ar ngut sha Shillong ban ioh ia ka jingsumar bad kila register ruh ia ka case halor katei ka jingjia bad ia katei ka kali Maruti la wanlam noh da ki pulit Sha thanad Nongstoiñ na ka bynta ka jingshngain.
Shillong: Ka FKJGP Mawlai Circle myn hynnin ka sngi ka la leit ban khang tala noh shipor ia ka ophis jong ka Food Corporation of India (FCI) kaba don ha Mawlai Mawroh.
Katei ka jingleit khang tala ka FKJGP ia katei ka ophis ka dei hadien ba la mhi ka resol thungkam jong kate ka ophis na bynta ka kam Watchman ne ka kam nongpahara kaba lait 19 tylli ki kam.
U President ka FKJGP Mawlai Circle u bah Marbud Dkhar u la ong ba ki  don kumba hynriew hajar ngut ki samla kiba la aplai ia katei ka kam bad kiba wan thoh eksamin ki don kumba 3000 ngut.
Ha ka Resol ba ka FCI ka la pynmih ki don 57 ngut ki kyrteng kiba la pyni ba ki dei kiba la pass ia ka eksamin bad kitei ki 57 ngut ki dei ki shynrang suda.
Napdeng kitei ki 57 ngut don tang uwei u samla Khasi uba la tip kyrteng kum u Gregorius Lyngdoh Nonglait bad utei u samla ruh u paw kyrteng ha ka nombar ba 47, lait nangta  kiba mih kyrteng ki dei ki bar jylla suda.
Kaba pynlyngngoh shuh shuh ia katei ka seng ka long ba napdeng ki 57 ngut ki don haduh 20 ngut kiba dei na kajuh ka jait, kitei ki 20 ngut ki dei na ka jait Meena, nangta ki don kumba katto katne ngut na ka jait Kumar bad  Sharma.
Ki nongialam ka FKJGP ki la leit ban ia kynduh ia u General Manager jong ka FCI ban pan jingshai bad kumjuh ruh ia u Deputy Commissioner ka East Khasi Hills ban ia kren ia kane ka kam.
U bah Marbud u la ong ba ka FKJGP ka lyngngoh shisha kumno ba mih kyrteng tang uwei u Khasi napdeng ki 6000 ngut kiba aplai.
U la ong ba shano ka FCI ka la buh ia ka bhah jong ki samla riewlum, u la ong ba ka pyrthei mynta ka dei ka pyrthei hiran kaba kyrduh kam hynrei la khot ban pyndap ia ki kam bapher bapher ia ki briew kiba nabar jylla, shano ki samla na kane ka jylla kin leit.
U la ong ba kam myntoi ban don ki ophis bapher bapher ha ka jylla katba ki trai jylla pat kim ioh kam ioh jam.
Kawei pat kaba buh jingeh u la ong ba lada kitei ki bar jylla kiba don haduh kattei ngut kin ioh ia katei ka kam, shano kin shong kin sah.
Kumta u la ong ba katba ka FCI kam pat lah ban pynbeit ia katei ka kam ka FKJGP kan khang tala noh shuwa mynta shi taiew ia katei ka ophis.
Shuh shuh utei u nongialam FKJGP u  la ong ba katei ka kam Watchman katkum ki jingpynbna ka dei tang na ka bynta ki 3 jylla ka Mizoram, Meghalaya bad Tripura hynrei bun kiba mih kyrteng dei kiba na Rajasthan.
U la ong ba wat u samla Khasi uba mih kyrteng ruh ym don jingtikna eiei ban ioh ia ka kam naba u don shaduh ka nombar ba 47.
U bah Marbud u la ong ba katei ka seng ka kwah ba la kumno kumno ki Khasi ki dei ban ioh kumba 8 haduh 10 ngut na ki 19 tylli ki kam kiba lait ha FCI.
Kham ha shuwa  ia kane u la ong ba ka la don ka jingiakren bad u General Manager jong ka FCI ba lada don ki kam ba lait dei ban ialeh ban thung da ki trai muluk khamtam ki samla na ka shnong Mawlai, “Katba ia kynduh u ong beit to to, da la mih ka resol ki ia leh da kumwei pat, haba ia kren mynta ka sngi pat u la khynniat beit sha kata ka Agency kaba peit ia ka resol, ngi te ngi ong ngim tip ia kata ka Agency bad ka jingkhang tala kaba shi taiew kan long tang kum ka sienjam kaba nyngkong" ong u samla Marbud uba la pyntip ba ka FKJGP kan leit ban ia kynduh lashai ka sngi ia u myntri rangbah ka jylla u Conrad K Sangma ban ia kren ia katei ka kam.
Shillong: Ka Malki ka la shah pynliem ha ka Sawmer da 3-0 Sawmer ha ka jingiakhun jong ka lympung U-18 Shillong Premier League 2018 kaba long mynta ka sngi ha madan Polo jong ka SSA.
U nongialehkai ka Sawmer u Bankyrshan L Mawphlang u la thep ia ka kol ba nyngkong ia ka Sawmer ha ka shi minit ba la iaid ka jingialehkai bad u Rapborlang Marwein ha ka 34 minit bad sa u Justerwell Tham u la thep ha ka 89 minit.
Ka Malki kam don lad shuh hynrei ban shu pdiang ia ka jingshah rem ha kane ka jingialehkai.
Ka Malki kan iakhun sa ia ka Shillong Lajong ha ka 20 tarik.
Shillong:Ka Mawpdang, Promising FC Malki, Riwar Utd Mawkynrew bad ka Sun Utd 3mer Upp Shillong ki long saw tylli ki kynhun kiba la ioh ban rung sha ka wat kaba lai hadien ba kila khur iaka jing jop haka wat kaba ar haka PFR Soccer Cup bala pyniaid daka Pay For Right Shillong kaba la long hynnin ka sngi ha JN Sports Polo.
Haka jingialehkai kaba nyngkong jong ka wat kaba ar kaba la long hynnin ka sngi ha JN Sports Polo ka Mawpdang ka lah ban pynliem noh iaka Kynjat Myllen Malki lyngba ka tie breaker da 7-6 kol hadien ba ki artylli ki kynhun ki khlem lah ban ia pynkhih jar haduh kaba kut noh jong ka kylla miet.
Ka jingialehkai kaba ar jong ka wat kaba ar, ka Promising FC Malki kala shu jop noh daka said iaka Hima Khatsawphra da 2-1 kol.
Ka jingialehkai kaba lai pat ka jingialehkai hapdeng ka Riwar Utd pyrshah iaka Demseiniong kala kut noh hapdeng ka jing ia khaid da nod la nod bad dei haka tie breaker ka Riwar Utd kala lah ban pynliem noh iaka Demseiniong da 2-1 kol.
Ka jingialehkai kaba khatduh kaba la long hynnin ka sngi ka Sun Utd 3mer Upp.
Shillong kala pynliem noh iaka Taxi Association Sohryngkham da 3-1 kol.
Ki jingialehkai jong ka eat kaba ar ka ban long la sngi nyngkong, ka Knights Utd Mawpst kan ia khun pyrshah iaka Riwar Utd Gunners Malki haka por 1 baje mynsngi katba ka Board Presidents XI Malki kan ia khun pyrshah iaka Saw Aiom Laitumkhrah haka por 2:15 baje janmiet ha JN Sports Polo.
Shillong:Ka seng FKJGP Mawlai Circle ha ka 12tarik Jylliew, 2018 ka la leit ban noh synniang ia kawei ka skul kaba don ha Mawlai Nongkwar kaba kyrteng ka Seng Khasi Mawlai Special Training Centre, kaba  don kumba 50 ngut eiei da ki phew spah tylli ki copies kiba pher bapher, ki let, ki rubber, ki jingkhrud let, ki colour pencil bad kiwei kiwe ki tiar ba donkam jong ki khynnah pule bad jong ka skul.
Ha katei ka sngi lah iadon ryngkat naduh ki nonghikai  skul baroh kum I Miss Air jyrwa, Miss E.
Jyrwa, Miss I.
Dkhar bad kiwei kiwei de hakaba kilah pynpaw iaka jingkren na ka liang ka jong ki iaka jing sngewnguh bad jingkmen kaba khraw ia ka Seng FKJGP Mawlai Circle ba lah ialam da u Bah Marbud Dkhar kum u President  bad ki dkhot baroh ban noh jingiarap bad khamtam ban kynmaw ia kine ki kam barit naduh grass root ban kyntiew lem iaki khynnah pule ha katei ka skul.
Haba ai jingkren na kaliang u Bah Marbud Dkhar ula ong ba u wan ban ai jingiarap bad ai mynsiem artad ia kine ki khynnah pule ryngkat ruh kumjuh iaki nonghikai skul khamtam baka dei ka skul ka bym long kum ki skul sngi.
U lah ong ruh ba um tip na ka daw aiu ki hap leit skul miet lane ki wan naka long ing ba kham duna lane trei mynsngi, leit skul damiet pat, hynrei ka mynsiem bym pyndem jong ki ban wad jingstad ki khlem kynran dien satia u lah ong.
U lah ban ruh ba bun ki Riewstad bad Riewpawnam jong ka pyrthei ki wan naka long ing ba duk kum u Nelson Mandela bad u Abraham Lincoln.
U lah ong ruh ban kynmaw ba kiei kiei ba kordor barabor ki mih na ki jingeh jong ka  jingim u briew ulah ong shuh shuh.
Ka Russia ka la lah ban jop donburom ha ing  lajong ha ka sngi sdang jong ka FIFA World Cup 2010.
Ka Russia ka la pynliem ia ka Saudi Arabia 5-0 ha ka jingiakhun kaba la long mynta ka miet ha madan Luzhniki Stadium.
Ia ki 5 kol ka Russia la thep da u Yury Gazinsky ha ka minit kaba 12 jong ka jingiakhun, la pynbud sa ka kol na u Denis Cheryshev uba la ioh ban thep ha ka minit kaba 43 bad ha ka minit kaba 90+1.
U Artem Dzyuba u la ioh ban thep ha ka minit kaba 71 bad u Aleksandr Golovin u la iioh ban thep ha ka minit kaba 90+4.
Ka Saudi Arabia kam shym la lah ban pynphai wat tang shi kol ruh.
Shillong:  Ka ophis jong ka FCI ka la khot aplikeshon na ka bynta ki 19 tylli ki kam nongap  pahara ne ki Watchman ha ka ophis jong ka bad ha ka reso ba katei ka ophis ka la pynmih la pyni ba ki don 57 ngut kiba lah ban trei ia katei ka kam ha kaba yn jied napdeng ki 57 ngut tang 19 ngut pat.
Ka resol jong ka FCI ka la pynlyngngoh bha ia ki nongialam jong ka KHNAM haba napdeng ki 57 ngut kiba paw kyrteng la don tang uwei u samla Khasi.
“Ngi lyngngoh bha ba napdeng kitei ki 57 ngut don tang uwei u samla Khasi uba mih kyrteng, lait nangta la bun sa tang ki Sharma ki Gupta kiba ym ithuh ithaw shuh" ong u bah Thomas Passah President ka KHNAM state Youth Wing haba ia kren bad u Rupang.
U bah Thomas u la ong ba katei ka resol kam shym la pynhun satia ia ka KHNAM kumta mynta ka sngi ka la leit ban ia kynduh ia u General Manager jong ka FCI ban leit ia kren.
U la ong ba ki don palat 1000 ngut eiei ki samla Khasi, Garo kiba aplai ia katei ka kam kiba hap hapoh ka Schedule Tribe ( ST) hynrei napdeng kitei don tang uwei u samla Khasi, ki Garo uwei ruh ym don.
Shuh shuh u la ong ba katkum ka jingkhot aplikeshon ka FCI ka la buh bhah na bynta ki ST 8 ngut , OBC 1 katba 10 pat ki General, “Ngi lyngngoh ba da ki hajar ngut ki samla jong ngi ki aplai kim mih kyrteng, shaei ka FCI ka buh ia katei ka bhah ba 8 ngut" u la ong.
Shuh shuh u la ong ba ka KHNAM ka la dep ban pan jingtip lyngba ka aiñ wad jingtip ka RTI na katei ka ophis ban tip ia ka jaka shong jaka sah jong kitei ki Sharma ki gupta bad kiwei pat bad ka pan jingtip ruh ia ka jubab jong ki samla ba pass bad kiba aplai ia katei ka kam Watchman ha FCI.
U la iathuh ba katkum ka jingioh jong ka KHNAM ba npeit malu mala ki don ki samla Khasi kiba ioh mark 116 ne 117 mark na ka 120 kaba dei ka full mark, “Ki duna tang 3 ne 4 mark ban ioh ia ka full mark, balei kine kim ioh, ngin dang tih jylliew bha ia kane" ong u bah Thomas.
U la ong ruh ba ka Supreme Court kam shah shuh ban pynmih kyrteng palat ia ka jingdon jong ka kam ba lait ha kino kino ki interbiw hynrei ka FCI ka la pynmih kyrteng haduh 57 ngut kaba ka kam ka dei tang 19 ngut.
Ka KHNAM ka la ong ba na ka por sha ka por ka ju pynbor ia ka sorkar ba la dei ban pynthikna ba ki ophis treikam kiba doh hapoh u pud u sam jong ka jylla, ki dei ban ai bhah lane plié lad shwa ia ki samla khlem kam khlem jam jong ka jylla.
Ka KHNAM ka kyntu ruh ia ka sorkar jylla ba ka dei ban wanrah da ka ain (legislate) naka bynta ban ai bhah kam ia ki samla ka jylla, ha ki ophis ki ba don hapoh u pud u sam jong ka jylla Meghalaya, khamtam eh na ka bynta ki post Grade IV khnang ban lah ban pynduna ia ka kyrduh kam jong ki samla.
Shillong: Ka seng Congress ka la thalaiñ ia ka sorkar MDA kaba ialam da u Conrad K Sangma myntri rangbah ka jylla da kaba ong ba kane ka sorkar ba mynta ka dei ka sorkar ka bym ler bad kam lah ban wanrah ia ka shongsuk shongsaiñ ha ka jylla.
U nongaiktien jong ka seng Congress u Zenith Sangma u la thalaiñ ruh ia ka sorkar kaba la pynduh Internet la jan kot ar taiew mynta.
Haba kren sha ki nongthohkhubor, u Zenith u la ong ba ka jingpynduh ia ka Internet ka la ktah shibun ia ki samla pule ka jylla bad ka dei ruh ka dak ba ka sorkar ka pyrshang ban set kak ia ka  hok ba ki paidbah ki don ban kren bad ban pynsngew.
“Bun ki samla pule kiba ia kynduh mawsiang namar kane ka jingleh ka sorkar, kiba thep kam ne kiwei pat ki projek mynta ki hap ban leh online beit, ngam tip balei kane ka sorkar ka pyni ia ka jingleh donbor jong ka" ong u Zenith.
Ha kawei pat ka khubor u President ka Meghalaya youth Congress u Richard Marak u la byrngem ban pynmih ia ki samla ha surok ban ia khih halor ka jingleh ka sorkar da kaba khang ia ki Internet bad u la ong ba ka dei ruh ka dak ka jingpyrshang ban set kak ia ka hok ban kren lane ban pynpaw.
U la ong ba ka jingkhang Internet ka la ktah bha ia ki samla pule kiba hap ban wad klas lyngba kaba aplai online.
U la kynnoh ruh ba ka jingleh ka sorkar ka pyni ba u myntri rangbah u Conrad K Sangma kumjuh u myntri ka tnad pohing u James K Sangma ki dei ki bym pat ler ban treikam bad u la dawa ba kitei ki ar ngut shi para ki dei ban hiar shuki noh na ka kam jong ki.
Jowai: Ar ngut ki briew ki bym pat lah ban ithuh ki la duhei ia la ka mynsiem ba kordor hadien ba ka trok ka la hap sha riat kaba jrong haduh kumba 300 phut eiei ha Rattacherra, East Jaintia Hills mynta ka nohphai sngi.
Ki pulit ka EJH ki la iathuh ba katei ka trok kaba thylli ka dang wan na thain Silchar bad ynda poi ha kawei ka jaka hajan ka shnong Rattacherra, katei ka trok ka la hap sha riat bad hadien la iohsei ar tylli ki metiap kiba la suba jur ba ki dei u Driver bad u Handyman (nongbud) jong katei hi ka trok kaba don ia u No.
ASO1AC 9575.
Shillong: Ka shnong Sohiong, Mawtap ka la khang maw hapdeng surok bad ym shah ia ki kali ba kin iaid lynti na ka surok bah kaba don ha katei ka shnong bad katei ka la pyndik ia ka iaid ka ieng ki paidbah.
Ki nongshong shnong ka Sohiong Mawtap ki la khang maw ha surok kum ka dak ka jingpyrshah ia ka sorkar lyngba ka tnad PWD bad ki la kynnoh ba ka tnad PWD ka la khanglad ia ka shnong ban shna lynti iaid kjat.
Ka jingtrei na bynta ka lynti iaid kjat ka la iaid mar shiteng hynrei ka PWD kam shah shuh ia ka shnong ban bteng ia katei ka kam.
Katei ka jingkhang maw ha surok ka la iaid la ar sngi mynta bad ki bor District kin phah ia ki briew jong ka lashai ka sngi ban leit ia kynduh ia ki paidbah.
Shillong:Ar tylli ki tiar siat ba khlain bor, ha ryngkat bad u roket bad u namding, la lap na ka khlaw kaba don hajan ka shnong  Dorengkigre, kaba don hajan ka wah Simsang, ha Williamnagar mynta ka step.
La lap ia kitei ki tiar, ha ka jingwad ia ki khlaw ki btap, ha kaba la tep bad buhrieh da U Sohan D Shira, u nongialam ba la shah pyniap ka seng kaikhlaw ka GNLA.
Na shibun ki tiar ba la lap da ki pulit, ki kynthup ia ki mortar kiba ar inshi ba la ju pyndonkam da ki shipai ha ka jingsiat kuli kaba jubor shibun.
Kiwei pat ki tiar ba la ioh kurup ki long ka  RPG bad ar tylli ki  RPG roket, ka  Heckler bad ka Koch 5.
56 assault rifle, ka AK 47,  12 tylli ki pistol magazine, 153 round ki kuli HK 5.
56mm, 55 tylli ki remote remote bomb circuit, 94 tylli ki kuli 7.
62mm ammunition, 11tylli ki  bomb remote control, ka walkie talkie communication handset bad 13tylli ki bom.
Shillong:Ka Khasi Students Union Jaintia Hills District, hapoh ka jingialam u  samla Ohibait Dkhar, President KSU Jaintia Hills, ki la leit ban iakynduh ia u Deputy Commissioner ka West Jaintia Hills Dist, u Bah R Rapthap IAS, ha kaba ki la pynpaw ia ka jing pyrshah jongki, halor ka jingthmu thied jaka jong ka kynhun shipai BSF ha Mukhla.
Na ka liang ka seng ka dawa jur naduh ka District Council kaba bat ia ka khyndew ka shyiap ban ia tuklar halor kane ka jingthmu bad ym dei ban ai NOC halor kane ka jingthmu jong ka kynhun shipai.
Ki bor sorkar jong ka North Korea, ki long kiba husiar haduh katta katta, ha kaba wat tang ia u khulom ba un bat U Kim Jong Un, kim kwah ba un bat da u khulom ba la buh lypa ha ka miej ha ka jaka jingialang ha Singapore.
Ki bor sorkar jong ka North Korea, ki shim ba lyngba jong u khulom, ba la buh ha ka miej jingialang bad lada jia ba U Kim, un pyndonkam da utei u khulom, kumta, un lah ban long kum u tiar, u ban ai jingtip pynban shaphang ka jinghiar ka koit ka khiah jong U Kim bad kumjuh ia ka jinglong jingman jong ka met ka phad bad ka pyrkhat pyrdain jongu ruh.
La iathuh ba ha shwa ba U Kim, un shong ha ka jingialang bad U Donald Trump bad ban soi ia ka jing ia mynjur jong kitei ki arngut, ula poi shwa uwei u nongbud jong U Kim, uba la niad bha da ka jain ia u khulom ba u mut ban ktah U Kim Jong Un bad utei u la niad bun bun sien ia utei u khulom.
Hynrei ha ka por ba U Kim bad U Trump, ki rung ha katei ka kamra, ka hynmen jong U Kim, ka  Kim Yo-jong, ka la wan rung mar mar kham shakhmat bad ka la ai ia u, da uwei pat u khulom ba ka shim na la ka jong ka pla bad ai ba un soi ia katei ka jing ia mynjur.
U John Pike jong ka GlobalSecurity.
org, ula kynthoh ba ka kynhun jong U Kim, ka don ka jingtieng kaba khraw ba ioh ia ka pyrthei kan tip shaphang ka koit ka khiah kaba don ha ka met jong U Kim.
U Pike, u kynthoh shuh shuh ba ka jinglong ka koit ka khiah jong U Kim, ka kylla bha ha kine ki sngi, ha kaba ka jingkhia jongu, don ba ka hiar bad don ba ka kiew bad ha kiba bun ki khep, um lah ban iaid hi dalade, hynrei u hap ban pyndonkam da u diengduh.
Shillong: Ki bor pyniaid District jong ka East Khasi Hills, ki la nang pynjynsur ia ka korphiw ha ki bynta jong ka Lumdiengjri Police Station, kiba kynthup ia ka Jaiaw, Mawkhar, Umsohsun, Riatsamthiah, Wahingdoh, Mission, Mawprem, Lumdiengjri, Lamavilla, Qualapatty, Wahthapbru, Sunny Hill, Cantonment, Mawlong Hat ba kynthup ia ka  Cantonment Beat House Areas (lait noh ki jaka kiba sha shiliang ka jingkieng Umshyrpi) na ka bynta 13 kynta, naduh ka 14tarik Jylliew 2018, kaba sdang naduh ka por 5baje mynstep haduh ka por 8baje mynmiet bad ka korphiw kan sdang naduh ka por 8baje mynmiet.
U District Magistrate, ula pynjari ruh ia ka korphiw miet naduh ka por 10baje mynmiet haduh ka por 5baje mynstep, ha kylleng ka nongbah Shillong, naduh ka 14tarik Jylliew 2018, kat haduh ban da pynbna da kumwei pat.
Shillong: Kiba haiing hasem jong kiba shah kem na ka jingiakhih na ka jingjia na them Iewmawlong ryngkat ka Sur U Paidbah (SUP) ki la dawa ba ka sorkar ka dei ban pyllait noh ia ki, khlem kano kano ka jingbuh kyndon, kumba la kular hi ka sorkar.
Kiba ha iing ha sem jong kiba shah kem lem bad ki dkhot jong ka SUP, kiba kren sha ki kotkhubor, ha ka Sngi Hat Majai:Rupang.
Shillong: Ka Monitoring Cum Implementation Committee (MCIC) jong ka 19th Shillong South konstitwensi, hapoh ka jingialam u bah Sanbor Shullai MLA kan leit ban ia kynduh ia u myntri rangbah ka jylla u Conrad K Sangma kumjuh ia u myntri iada ri ka sorkar India ban ia kren ba ki shipai ki dei ban pynphai biang noh ia ka madan Kyrkit sha ka sorkar jylla na ka bynta ban tei ia ki madan Sports jong ka jylla bad jong ka Laban Sports Club khamtam ban ioh pynkhreh ia ka National Games 2022.
Katei ka kynhun kan ia kren ruh ba ki shipai kin pynphai ia ki jaka kiba kim shym la pyntreikam eiei na ka bynta ban shna ia ki jaka ieng kali, ki Children Park, ki jaka leit shabar paidbah, ki Communitty Hall bad kiwei pat ki jingdonkam paidbah.
Shillong:Ka jingjia kaba la jia ha nongbah Shillong ha kine ki khyndiat sngi ba la dep kaba la mih ka jingiakynad na ka daw ka jingshah shoh ki 3 ngut ki khynnah Khasi ha Them Metor ka dei ka jingjia kaba la saphriang baroh kawei ka ri India bad ki la saphriang ruh ki khubor lamler ba ka don ka jingshah lehbeiñ jong ki Harijan kiba dei ki Sikh ha ki Khasi.
Katei ka jingsaphriang ki khubor lamler ka la pynlong ia ia ki heh nongialam jong ki Sikh na Punjab bad na kylleng ka pyrthei ban wan sha nongbah Shillong ban wad lad jingiarap na ka bynta ki para Sikh jong ki hynrei ki la ong ba haba ki la poi ha nongbah Shillong ki lap ba ka jingjia kam dei satia kumba ki la ioh khubor.
Namar ka jingsaphriang katei ka khubor lamler ki la don katto katne ki samla Khasi kiba sah shabar jylla kiba la shah byrngem bad shah pyndik, don kiba sah ha Delhi ki ong ba ki la shah byrngem ha ki Punjabi bad don pat kiba sah ha Guwahati ki la shah byrngem ha ki Assamese,  namar ka jingshah pynjulor ka kali Assam ha Mawlai.
U Rupang u la ioh ruh ban ia kren bad uwei na ki nongialam ka kynhun ki samla Khasi kiba sah ha Punjab ban kylli na ki hato la ka don ne-em ka jingshah pyndik ia ki Khasi kiba sah ha Punjab, hynrei utei u samla uba dang don hapdeng ka jingpule, u la ong ba kam shym la don kano kano ka jingpyndik ia ki haduh mynta bad ki im suk im saiñ.
U la iathuh ruh ba ki bor sorkar ka Punjab ki la kham pynpyrkhing ki bor pahara hadien ba la mih katei ka khubor.
Shillong: Ka Smart Charitable Trust ka la ai khusnam ia 2 ngut ki pulit pyniaid kali, kum ka jingithuh ia ka jingtrei shitom jong ki ha ka kam.
Katei ka seng leh isynei ki pulit ka la ai khusnam ia u  Insp.
David R.
Marak I/C Lumdiengjri Traffic Branch bad u  Sub-Inspector Krishna Kumar Ruchal jong ka  Sadar Traffic Branch  kum ka khusnam “Best Shillong Traffic Policemen Award"  ne ki pulit pyniaid kali ba tbit tam ha nongbah Shillong.
La ai ia ki da ka setiphiket bad ka pisa T.
7000 tyngka marwei.
Ia katei ka kynhun leh isynei ki pulit la thaw da u Shri.
Prashant Naik, Retd.
IAS, Ex Addl.
Chief Secretary, ka sorkar Meghalaya bad ki dkhot ki kynthup ia ki ophisar ba la shongthait ka sorkar jylla.
Ka jingthmu jong katei ka kynhun ka long ban ai khusnam bad ithuh ia ki briew kiba rit ba ria kiba shakri hok ia ka imlang sahlang.
Kiwei pat ki dkhot jong katei ka Trust ki long u  Dr.
S.
B.
Singh, IPS, Director General of Police, Meghalaya, Shri.
Davis.
N.
R.
Marak, IPS, Superintendent of Police, East Khasi Hills, Shillong, Shri.
K.
Prasad, MPS, Addl.
Superintendent of Police (HQ), East Khasi Hills, Shillong, Shri.
D.
K.
Prasad, MPS, Dy.
Superintendent of Police (HQ), East Khasi Hills, Shillong bad kiwei pat ki ophisar pulit.
Da U ESSJE, Mawkhar, ShillongHa kaba  nyngkong u Blei u la thaw ia u briew ha ka  dur ka jong u hi (image).
Kane ka long ka jingshisha ha ka pyrthei baroh kawei wat la u briew u shong ha kano kano ka jaka ne ka shnong bapher bapher hynrei dei hi ki briew ba la thaw da u Blei.
Ka rong jong ka snam ka dei ka juh hi bad kaba saw hain hain.
Ki briew kiba shong sha ki ri kiba kham shit ka sniehdoh jong ki ka kham iong kum ki nong Africa bad ki nong Europe bad ki nong America bad kiwei kiwei ki kham lieh ka sniehdoh namar ki shong ha ka jaka kaba kham khriat.
Wat ha ka ri India jong ngi ruh don kiba iong ka sniehdoh bad kiwei pat kiba kham saw.
Ki North bad ki South Indian ki long kiba iapher ha ka jinglong ka sniehdoh.
Phin shem ba dei ma ngi hi kiba pyniapher uwei ia uwei pat, la ha ka dur jong ka niam bad kiwei kiwei.
Ka niam ka hikai ia u briew ia ka jingim ba janai khnang ba un poi sha ka jinglong Blei.
Don ki briew kiba leit duwai ha ki wah kiba khuid don pat kiba duwai ba phirat ha ki jaka ba kyntang jong ki lum.
Ki niam ki rukom ki dei tang ki lynti ban poi sha kata ka ri kaba bymjukut-ka ri  kaba ym don shuh ka jingthngan bad ka  suk ka sain suda, kaba ngi khot ha ka  ktien phareng (PARADISE).
Baroh ki niam ki thaw la ki lynti lynti ban poi sha kata ka Hima u Blei.
Ha ka rukom jingngeit ban ong ba ka lynti ka niam jong nga ka kham bha ban ia kiwei kiwei, kane ka rukom pyrkhat ka wanrah ia ka jingiapher kawei ka niam na kawei pat-kane  ka long kaba pyrshah ia ka mon ka jong u Blei kaba u la thaw ia u briew ha ka dur ka jong U hi.
Ka jingialeh jong u briew para briew, ka jingiaum snam para  maki-kane kam dei ka  jingkwah jong u Blei uba la thaw ia u  briew ha ka dur ka jong U hi.
U kwah ia u briew ban im suk im sain para maki kaba u la thaw ha ka dur ka jong u hi.
U Blei um kwah ba kane ka pyrthei kan long kum ka madan thma, u Blei u kwah ban  iarap para  briew kiba long ki jingthaw jong U.
Haba ngi dang khynnah  rit ngi kynmaw ia ka jingiathuh khana shaphang uwei u briew uba kyrteng u Abubenathem.
Une u Abubenathem u la poi ha ka khyrdop gate jong ka bneng, uta u Angel Rangbah u la kylli ia u Abuenathem shaei un leit.
U la jubab  ba un leit sha kata ka Hima ki bneng.
Uta u Angel u la peit ia ka Register Bneng bad u la ong ha u khie leit noh namar kam don ka kyrteng jong me ha kane ka register bad u la wan noh  sha kane ka pyrthei.
U Abubenathem u la leit biang ha kaba arsien bad uta u Angel u la  kylli ia u, u la leh aiu ha kane ka pyrthei bad ka  jubab jong u Abubenathem u la ong  ba nga la iarap bad shakri ia la ki para  briew.
U Angel u la peit ha ka register bad  u la ong ka  kyrteng jong me ka don hangne-kumta me lah ban  leit  shong suk ha ka Hima u Blei.
U Blei u la thaw ia u briew ha ka dur ka jong U hi-bad ka jingiarap isnei bad ka jingiarap para briew ka long ka jingleh ia U Blei hi.
U la thaw ia u briew ha ka dur ka  jong U hi (image).
Ka jinglong jong u briew ka long na  ka snam kaba u Blei u pyniapher na kiwei kiwei ki jait jingthaw.
U briew u don kata ka snam kaba ki khot groupism.
Ha ka snam u briew don ka snam Group A, Group B, Group AB Positive, bad Group AB Negative.
Man u briew u don la ka jong ka jong ka Group kumba la kdew haneng la u dei u American, ne Russain ne German ne u Khasi ne u bym dei u Khasi u lah ban ai snam para maki la ki long ha kano kano ka dur ne ki sah ha kano kano ka shnong, nga kren ia kane namar nga la shem hi dalade haba nga la shah puid u klongsnam (heart surgery) ha CMC Vellore.
Ha kane ka por la wan uwei u samla na Nepal (Nepali) uba wan sumar ia u kpa jong u bad u la ong ha nga ba nga kloi ban ai snam (donate) ia phi namar ba ka snam jong nga ka dei ka juh ka Group A.
Nga la pdiang ia ka jingtyrwa da ka jingkmen ia une u samla Nepali ba u la ai snam ia nga.
Ha kane ka por la don lang u bah Rap Blah uba la wanrah ia une u Nepali ha ka kamra jong nga.
Une u bah Rap Blah u la wan sha kane ka Hospital ban sumar ia u kpa jong u ha kaba u la khlad noh ha Shillong.
Kane ka pynkynmaw ia nga ha ka jingthoh ha ka Baibl ia u Nongsamaria ba bha (good Samaritan).
Ha ka jingiaid jong nga sha bar ri, nga la ioh lad ban ia khleh bad kiwei kiwei ki jait bynriew bapher bapher.
U don uwei u khar Hindu ba sah bad nga ha kajuh ka kamra, uba kieng tyllai (pita) ha ka met jong u.
Ki lok jong nga, ki khasi ki ia shet doh masi ha iing une  u khar Hindu u la pan ia ka doh masi ban bam, iwei na ki paralok jong nga i la kylli ia uta u dkhar kumno me u Hindu me long ban  bam  doh masi bad ka jubab jong u ka long  kumne don ka ki kot bakhuid  jong ki Hindu ba don ba khang ban bam doh masi ka long tang ka jingsngew briew shimet shimet ban bam ne ym bam doh masi.
Ka niam Hindu kam ong  ei ei halor kane.
Nga shu sngap ba namar ngam tip ei ei shaphang ki kot niam Hindu.
Ha ka Article ba la thoh da I bah D.
H.
Kharkongor kaba kyrteng “myno ka ri jong ngi ka ju don nongrim".
Ine i bah i la kham bniah ia ka kot Hindu kum ka Ramaiana Upanishad ka Mahabrata bad ka Bhadgwatkita.
Nga da kwah eh ban tip la ha ki kot Hindu ki don ne em ka  jingthoh  ba sang ban  bam doh masi sngewbha pynshai lem ia kane ka bynta.
Ka niam ka hikai  ia u briew ba la thaw da u Blei ha ka dur ka jong U hi (image) ban long uba janai ka ha jingim jong u.
Ha kawei ka  jingpyni ia ka film jong ka Mother Teresa Bakhuid ha Soso Tham Auditorium-mar ia sdang ka jingpyni dur la pyni shwa ia ka jingkren jong u (L) Purno Sangma ha Parliament.
(L) u Purno sangma u la phai sha uwei u MP bad u la ong ba une u MP u la kylli ia u Mother Teresa Bakhuid “Kumno nga lah ban pynjanai ia ka jinglong jingim jong nga?" Ka Mother Teresa Bakhuid ka ong kumne, lada phi long Hindu phi dei ban  long Hindu ba bha bad lada phi long  u Muslim, phi dei ban long Muslim ba bha bad lada phi long Khristan phi dei ban long Khristan ba bha bad kumta ter ter.
U Blei u thaw ia u briew ha ka  dur ka jong u hi ba kin shong suk shong sain ha kane ka pyrthei ym dei ban ia bah wait bah stieh ban ia pyniap uwei ia uwei, ka snieh pyrthei ka dei ka jaka shong suk shong sain kam dei ka madan thma.
[La sot na ki thup artikel barim jong U Rupang].
Shillong: Ka Malki ka la shah pylliem noh ha ka Nangkiew Irat da 1-2 kol ha ka jingiakhun jong ka lympung U-18 Shillong Premier League 2018 kaba long mynhynnin ka sngi ha madan Polo.
U Aplang Buam ka Nangkiew  ula thep ia ka kol ba nyngkong ha ka 6 minit bad ka kol kaba ar la thep da u  Hiamdorlang Mairom ha ka 19 minit.
Ka Malki ka la lah ban pynphai kylla kawei ka kol ha ka kyllamiet lyngba u Donborlang Mawkhiew, ha ka 87 minit.
Watla ka la pyrshang ban thaw lad ban ioh biang ban pynphai sa kawei ban pyniakhaid, kam shym la lah ban leh eiei shuh bad kaba sah mynta ka long ba ka Malki ka dei ban pynkhreh ban iakhun ia ka Sawmer kaban long ha ka 14 tarik.
Shillong:Mynta ka sngi, la khylliap lama noh ia ka seng Congress ha Ranikor Constituency, ha kaba ki nongkyrshan jong U Martin Danggo, ki la pyn iasoh noh ialade sha ka seng National Peoples Party (NPP).
Ha katei ka jingialang, la  pynher ia ka lama jong ka seng NPP, ha katei ka jingialang bah, kaba la don kumba 2hajar ngut antad ki paidbah.
Kitei ki  nongialam jong ka seng Congress ha South West Khasi Hills District, ki nongialam jong ka Ranikor Block jong ka seng Congress bad baroh ki dkhot jong ka Block Congress, ha kaba ki la mih noh na katei ka seng mynta ka sngi, ha ka jingialang bah, kaba la pynlong ha Ranikor, ha ka jingdon lang U Martin Danggo, MLA jong katei ka Constituency, ha ryngkat U Conrad Sangma, myntri rangbah ka Jylla, U Bah Prestone Tynsong, myntri rangbah ba ar ka Jylla, Ma Sniawbhalang Dhar, myntri ka sorkar Jylla bad kumjuh ha ka jingdon lang U bah Renikton Tongkhar MLA, ka Mawkyrwat, Bah Hadrian Lyngdoh MDC ka Mawkyrwat, Bah Rowell Lyngdoh MLA barim ka Mawkyrwat, U Jigur Myrthong MLA, U Bah Macmilan Byrsat MLA, U Marcuise Marak, U Timothy Shira lamphang dorbar khynnah nalor kiwei pat.
Shillong:Ki dkhot jong ka Meghalaya Editors & Publishers Association (MEPA) ki la ia kynduh myn hynnin ka sngi ia u Conrad Sangma, myntri rangbah ka Jylla, ha kaba ki la iakren ia ki mat bapher, kiba ktah ia ka bha ka miat jong ki nong pynmih kotkhubor bad kumjuh ia ki nongthoh kotkhubor ruh.
Na shibun ki mat, ka MEPA, ka pynpaw ia ka jingsngew khia halor ka jing sahteng ki bill jong ki kotkhubor, ha ki tnat sorkar bapher bapher, kiba la sah da ki bun bad ki phew snem.
Ka MEPA, ka dawa ruh na ka sorkar, ba ka dei ban ithuh noh ia ki kotkhubor, kum ki tnat karkhana, kumba ithuh ia kiwei pat ki jing treikam lajong bad la dawa ruh ia ka sorkar Jylla, ba kan don ia ka Advertisement Policy bad ha kajuh ka por, ba kan sangeh noh, ha kaba ai jing pynbna ia ki kotkhubor kiba wan na shabar Jylla, kum na Assam bad na kiwei de ki Jylla.
Ka MEPA, ka dawa ruh ia ka sorkar Jylla, ba kan iakren bad ki tnat sorkar India, ba kin ai ia ki jingpynbna jongki sha ki kotkhubor ha ka Jylla bad ba kin nym ai tang ia ki kotkhubor, ki bym donkam siew pisa bad la dawa ruh ban pynkiew ia ka jingiarap ia ki nongthoh khubor, kiba don ha ka jingpang jingshitom bad ban ai bai bam tymmen ia kito ki nongthoh khubor, kiba la trei slem ha ka kam.
U myntri rangbah, u pynpaw ia ka jingsngew iahap jingmut jongu ban siew lut noh ia ka ram ka shah jong ki kotkhubor, ban don noh ka advertisement policy bad ha kajuh ka por ban pynkiew ia ka jingiarap sha ki nongthoh khubor.
Shillong: Ka jingsuk jingsain ka la wan phai biang ha ka nongbah Shillong khamtam ha ki jaka ba don ka jinghuri hura ha kane ka taiew ba la dep, kata ka thain Motphran.
Hynrei na ka liang ka bor synshar district ka East Khasi Hills ka dang pynjari ia ka korphiw ha ka nongbah naduh ka por 9PM haduh 5AM katba ha ki jaka ka thain Mawkhar, Mission Compound, Jaiaw, Wahingdoh, Riatsamthiah, Umsohsun, Wahtahbru, Qualapaty, Mawprem bad Cantonment la pynjynsur sha ka 7AM haduh 6PM.
Ha kane ka sngi Saitjain la iohi ba ka Iewduh ka la sdang hui hui biang kumba ju long bad kumjuh ka Motphran hapdeng ka jingpahara jong ki bor pulit ha kine ki jaka.
Ki kali kali ruh kum ki Fire Service, ki Gypsy ki dang shong pynap ha kylleng ki jaka ha Motphran, Them Iewmawlong ban tehlakam ioh mih kano kano ka jingjia.
Ka jingiakynad ha thain Motphran na ka jingjia ha them Bimola naduh ka 31 tarik Jymmang, ka la pynmih shibun kiba la mynsaw na baroh ar liang, kata na ka liang ki paidbah bad na ka liang ki pulit.
U SP (City) u Bah SA Rynjah mynta ka sngi, u la ong ba ki don kumba 100 ngut eiei ki pulit kiba la mynsaw na ka jingshah lun maw ha ki paidbhur naduh ba sdang ka jingjia hynrei ki don khyndiat ngut kiba la kham mynsaw jur.
U Bah Rynjah u la ong ba ki pulit ki la kem ar ngut kiba kynthup ia u B Miza bad u Anil Basi kiba la suba ba donkti ban shoh ia ki khynnah Khasi ha them Bimola bad ki dang don ha ka jingtohkit jong ki pulit.
Hynrei haba twad jingtip katno ngut na ki paidbhur kiba la mynsaw, u Bah Rynjah u la ong ba ki pulit kim don jingtip eiei katno ngut kiba la mynsaw namar ba ki leit shah sumar hi.
U la iathuh ba kiba shah rah ha kane ka jingjia, ki la kot sha ka 40 ngut eiei hynrei na kine, tang kumba 10-15 ngut kiba la pynngat ha ki kyndon ka ain halor ka jingdonkti ban kawang maw, pynmynsaw ia ki pulit.
U la ong ba haduh mynta, ka jingsuk ka la wan phai biang sha ka thain ba mih ka jingiakynad bad ka jingpynjari ia ka korphiw ruh la nang pynjynsur da ka bor synshar distict.
U la ong ba ki pulit ki dang pyllong ia ka jingtohkit halor kane ka jingjia ban wad bniah.
U SP (city) u la ong ba ki pulit ki la pan ia ka jingiatreilang jong ki bor shnong ban pynthanda ia ka jingjia bad mynta ka jinglong jingman ka la wan dur biang ha ki jaka ba mih ka jingiahuri hura.
Ha kawei ka liang, ka bor pyniaid ka KJP Synod ka la pynpaw ia ka jingsngew sih halor ka jingjulor ka spah ka phew jong ka Synod Complex namar ka jingiakhih ha kine ki sngi.
Ka jingjulor kaba jur ka dei ka Khasi Jaintia Presbyterian Institution of Technology kaba don ha ka mala ba hajrong ka Synod Complex, Mawkhar ha kaba ki pulit bad ki nongiakhih ki la pyndonkam kum ka jaka ban iakhun.
Ka jingjulor kam duna shuh ia ka T.
2 lak namar ka jingjia ha kine ki sngi.
Haba iakren bad u Pastor SS Majaw, u la pynpaw ia ka jingbym sngew tynnad ia kane ka jingwan rung ki pulit hapoh ka shopping complex bad kumjuh ki nongiakhih.
Haba twad jingmut laka dei kaba la ai bor ne em ia kane ka jingrung ha katei ka jaka, u Pastor Majaw u la ong, “Em, kam don kano kano ka jingai bor hynrei ki shu wan rung hi".
U la pynpaw ia ka jingsngewsih ba kin wan ban pyllong jingap ktem ha katei ka synod complex.
“Ngi sngewsih ia kane, bad ki la wan hi bad ki la lied ia ki jingkhang", u la ong.
La iathuh ba ka Committee jong ka KJP Synod ka la iashong jingialang halor kane ka jingjia.
Jowai:Mynta ka sngi, uwei u nongniah alto kamai, ula shah tied na ki bynta jong ka shyllang, ha uwei u dkhar ha kawei ka dukan die mobile ha Iaw Musiang.
Katei ka jingjia, ka la pynmih ia ka hamsaia kaba la saphriang bha ha ka nongbah Jowai, ha kaba la kynnoh ba utei u nongniah alto, ula shah tied da u tyrnem bad katei ka la pynlong ia ki paidbah ba kin ia lum lymbung ha katei ka iew Musiang.
Katei ka jingialum lymbung jong ki paidbah, ka la pynlong ia U Deputy Commissioner jong ka West Jaintia hills, ba un pynjari noh da ka section 144 Cr PC mynta ka nohsngi.
Ki lad khubor, ki iathuh ba ka dei ha ka por 1baje nohsngi, ba utei u nongniah alto,  uba pynieng kali, hajan kawei ka dukan die mobile (hajan Thomas Jones Synod College), ula leit rung ha katei ka dukan bad dih biri.
U trai jong katei ka dukan, ula mai ia u, ba u dih biri, hynrei um shym la kohnguh satia bad ula kylli pynban la ka don ne em ka jingthoh, kaba la mana ban nym dih biri ha katei ka dukan.
Hangta ka la mih ka jing iamai bad u nongtrei jong katei ka dukan, uba dei hi u dkhar bar Jylla, ha kaba ula tan ia utei u nongniah alto shabar bad ha ka jing ia pyneh, ula tied da u kynja nar, ba pyndait antenna, ha kaba ula mong salit na ki bynta ka shyllangmat.
Ki pulit ki la poi mar mar ha katei ka jingjia, ha kaba ki la rah ia utei uba mynsaw sha Civil Hospital ban shah sumar bad ki la kem ruh ia utei uba shoh, ha kaba u dang don ha kti jong ki pulit haduh ba thoh ia kane ka khubor, katba ia uba mynsaw la pyllait noh, tang hadien ba la sop spain ia ka khlieh jongu.
Utei uba shah shoh, u dei uba kyrteng U bah Talbinus Dhar (30), uba na ka shnong Mulieh, West Jaintia Hills bad la iathuh ba u dei u briew, uba la ju don kti ha ki kam lute ha ki por kiba mynshwa.
U Bah Vivek Syiem, SP ka West Jaintia Hills, u pynsngew sha ki paidbah, ba kim dei ban sngewthuh bakla, ba ka dei ka jingjia iapher jaitbynriew, hynrei ba ka dei tang ka jing ia mai hi jong kitei ki arngut.
Shillong: Haduh mynta ka sorkar kam pat pyllait ia ka Internet ha ri Lum Khasi bad Jaintia namar ka jingjia kaba la jia ha Motphran ha kine ki khyndiat sngi ba la dep katba ha ri Lum Garo pat la khang ia ka Internet naduh ka sngi thohdieng jong ka taiew namar ka jingsaphriang ki khubor thok halor ka jingjia kaba la jia ha GHADC.
Lah ban kdew ba la khang ia ka Internet ha ri Lum Khasi-Jaintia hadien ka jingjia kaba la jia ha ka 31 tarik u jymmang kaba 3 ngut ki khynnah Khasi ki la shah shoh ha them Metor bad ki la don bun ki khubor thok kiba saphriang na kitei ki jingjia kaba la nangpynshit shuh shuh ia ki paidbah.
Katba ha GHADC pat ki Sengbhalang ba kynthup ia ka GSU, AYWO, FKJGP bad ka Ade ki la leit gherao  ia ka GHADC ha Tura bad ki la ia kynduh ruh ia u CEM Dipul Marak ban dawa ba dei ban sloit noh ia u MDC Sofiur Rehman na ka kam Chairperson jong ka Forest Advosory Committee.
Shillong: U MLA ka seng Congress na Ranikor konstitwensi u Martin M Dango ryngkat ki nongkyrshan jong u kin rung noh sha ka seng NPP lada ka sorkar kan ai Civil Sub-Division ia ka Ranikor.
Ki lad khubor ki la iathuh ba ka jingiakren jong u Dango bad u Conrad ka dei kaba la slem bha ba un rung noh sha ka seng NPP lada jia ba ka sorkar ka lah ban pynurlong noh ia ka jingangnud ki paidbah ka Ranikor konstitwensi.
Ha kine ki khyndiat sngi u Dango ryngkat ki nongialam Congress na Ranikor konstitwensi ki la leit ia kynduh ia u Conrad K Sangma myntri rangbah ka jylla ryngkat ki mat jingdawa ba kynthup ia ka Civil-Sub-Division, ka kolej bad ar ar tylli ki C&RD Block.
Ki nongialam Congress ki la lyngngoh bha hadien ka jingiakynduh ia u Conrad bad ki la ong ba katei ka jingdawa ka dei kaba la slem bha naduh u snem 2007 ha ka por dang long myntri rangbah u Dr.
Mukul Sangma bad u bah D.
D Lapang hynrei ki la ong ba kitei ki nongialam ka seng Congress kim pynshah shkor satia watla ki dei na kajuh ka ing ka sem jong ka Congress pynban haba ki ia kynduh ia u Conrad uba dei na ka seng NPP ki ong ba ka jingiakynduh ka long kaba pher bha bad u shah shkor bha bad u kular ruh ban leh ia kaba donkam.
Ki nongialam Congress na Ranikor ki la ong ba kim khuslai eiei watla ka dei ia u Dango ban risaiñ ruh namarba ki tip bha ba lada u lah ban wanrah ia ka Civil Sub-Division ha ka elekshon shiteng samoi un jop da kaba suk.
Ki khubor ki la saphriang ba u Dango un rung sha ka NPP ha ka 12 tarik mynta u bnai hynrei kiwei pat ki lad khubor ki la iathuh ba u Conrad un hiar sha Ranikor ha ka 12 tarik ban leit jngoh ia katei ka thaiñ bad hadien katei ka sngi ki  jingshisha baroh kin paw shabar bad u Dango ruh un ai ia ka rai ba kut jong u.
AIS Suja“Wan ka Hima Jong me, Long la Mon Jong Me, ha ka khyndew kumba ha Bneng, Thy Kingdom come Thy Will be done, on earth as it is in Heaven".
Kane ka long ka jinghikai u Jisu ne ialap halor lum ki Olive ha Jerusalem.
Mathaios 6:10.
Kawei pa kawei ka dkhot (Verse) na ka jingduwai u Trai Jisu ka long kaba donkam.
Hynrei kane ka long kaba donkam mynta ban ia sngewthuh ba ka Hima u Blei kam dei tang ha Bneng hynrei pleng ka don hangne ha pyrthei ruh ha kata ka dohnud kaba ngeit ne ha pdeng kita ki briew kiba ngeit shisha ia u Jisu kum u Trai.
Namar – “Ka Hima u Blei kam wan da kaba khmihthuh lymne kin ym ong, Ha khmih hangne, lane ha khmih hangtai, naba ha khmih ka Hima u Blei, KA LONG HAPOH JONG PHI".
Loukas 17:20-21.
Kumta ka Hima u Blei ka don ar bynta: kaba nyngkong – Ka Hima u Blei kaba hapoh uta u briew uba ngeit uba pdiang.
Ban sngewthuh ia ka Hima ki Bneng, u briew u dei ban ioh mad ia ka na pyrthei.
Lehse kane kan pynsngew phylla ia ki nongpule kumba pynphylla ia u Nikodimus.
Namar ban ioh ia ka Hima ki bneng hapoh dohnud u briew, ym dei da kaba thied da ka dor ne da ka jingstad briew.
Hynrei tang kiba la mad ia ka ki sngewthuh ba ka long kumta, ba kata ka jinghun mynsiem hapdeng bun ki jingjynjar jong kane ka pyrthei.
Bad ia kane ka jingsuk ka Hima u Blei kaba don hapoh dohnud, ym don ba lah ban knieh da lei lei, wat u soitan ruh u shitom ban knieh kynthet.
U nongrwai shem Mynsiem u rwai – “Dei ka Hima jingsuk kaba synshar hapoh, kan iai neh katba ki sngi ki iaid".
Kawei pat kaba ong – “Na pyrthei nga la mad jingsuk jong ka bneng".
Na kata ka daw u briew uba la kha pat (born again) u donkam ban mad ia ka Hima ki bneng na pyrthei.
Uba la kha pat u ioh practical na pyrthei ban mad ia ka jingsuk ka Hima u Blei, namar ym ban ia ap ia kata kaba khmih thuh (Visible Kingdom) namar u briew uba lyngkot ki rta, Salm 90:10, kumta u dei ban ioh mad shwa hapoh ka dohnud ia kata ka Hima jong u Blei.
Lada ngim ioh mad lypa ia ka Hima u Blei kaba hapoh jong ngi, te ngim sngewthuh ia kata ka ban sa wan ruh namar ka long kaba kynja mynsiem (Spritual).
“U briew ba kynja doh um pdiang ia kita kiei kiei ki jong u Mynsiem u Blei namar ka long ka jingbiej ha u" 1 Korinth 2:14.
Mynta ngi sngewthuh ba ka Hima u Blei, ka la don lypa ha khyndew (on earth) kumba ha bneng, as it is in Heaven, kaba u briew u lah ban leh ka long tang ban ngeit bad pdiang lada u mon.
Bad ka lynti ban ioh pdiang ia ka Hima u Blei hapoh ka dohnud ka long – Ban kha pat ne born again.
“Namar ia kaba la kha na ka doh, te ka long doh" Ioannis 3:6.
Kumta dei ban kha pat ia u briew na u Mynsiem.
“Ia kaba la kha na ka jong u Mynsiem, te ka long mynsiem" Ioannis 3:6.
“Namar lynmda kha pat ia u briew um lah ban iohi ia ka HIMA U BLEI".
Ioannis 3:6.
U briew ba la kha pat (Born again), u long u jingthaw bathymmai (a new creation).
“Uta uba la kha na u Blei u ri noh ialade, uta uba sniew um ktah ia u".
1 Ioannis 5:18.
“Lada uei uei ruh u don ha u Khrist, u long u jingthaw thymmai, kiei kiei kiba rim ki lah duh noh, ha khmih kiei kiei ki jia long kiba thymmai" 2 Korinth 5:17.
U Jisu u ong ia u samla riewspah – “Lada me mon ban long janai (a perfect young man), to ai ha kiba duk men ioh ka jingkynshew ha bneng to wan ruh, bud ia nga" Mathaios 19:21.
Kam mut ba u samla un die ia ki jingdon jingem jong u (possession) hynrei ia kiei kiei kiba kynja doh kein.
U hap ban ieh noh ia ka sngewbha rongphong ka pyrthei bad ki lynti bymman baroh bad u dei ban kylla bamut (repent).
U dei ban phla (repent not confess) bad haba u phla, u ngeit, bad uta uba ngeit bad ioh pynbaptist, yn pynim" Markos 16:16.
Dei halor kane ka nongrim ba la ong ba dei ban kha pat ia u briew" lymda kha ia u briew na ka um bad na u Mynsiem um lah ban leit shapoh KA HIMA U BLEI" Ioannis 3:15.
U Apostol Paul u la ong- “Ynda ki la ngeit ia ka khubor ba bha shaphang ka Hima u Blei bad ka kyrteng u Jisu Khrist, LA PYNBAPTIST IA KI bad shynrang bad kynthei" ki kam Apostol 8:12.
“La duwai ia ki ba KIN IOH PDIANG IA U MYNSIEM BAKHUID" kam ki Apostol 8:15.
Hangne ngi iohi ba uba ngeit bad ioh pynbaptist, yn pynim, katkum ka Bible.
Namar ba u la sngewthuh bad ngeit ba u donkam ia ka jingkylla bamut da kaba phla (repent) ia ki pop baroh.
Kumta uba phla bad kylla bamut u sngewthuh ha lade ia kawei pat ka pyrthei ki jingkylla ha ka jingim jong u.
“Lada ngi phla ia ki pop jong ngi, u long uba iaineh bad uba hok ban map noh ia kita ki pop ban pynkhuid ia ngi na ka bymhok baroh" 1 John 1:9.
Ka jingphla noh ia ki pop, bad kylla bamut, bad ioh pynbaptist, ki sngewthuh ba ka lyer thymmai ka wan.
“Ka Lyer la beh kat sha ba ka mon, bad me ioh sngew ia ka jingsawa jong ka, hynrei mem tip nangno ka wan shano ka leit, kumta kein long uta u briew uba la kha pat na u Mynsiem".
Ioannis 3:8.
Kane te dei kata ka jing kha pat bad dei hangne ba u briew u sngew thuh ba ka hima u Blei ka don hapoh jong u.
Bad lada u dang iai leh pop hadien kane, u iai leh ruh ia ka jingpalat hukum – namat ka pop ka long ka jingpalat Hukum" 1 Ioannis 3:4.
Te katkum ka ktien u Blei, lada u briew un iai neh ha kata ka jingkha pat, un ioh mad ia ka Hima u Blei kaba hapoh jong u lyngba ka lynti ka jingkha pat.
Dei hangne kein ba kata ka Hima u Blei kan wan ym da kaba khmih thuh…….
naba ha khmih ka Hima u Blei ka long hapoh jong phi" Loukas 17:20-21.
Dei hangne kein u briew u sngewthuh kaba kum kano kata ka hima u Blei.
Ka bynta ba Ar – Hooid, ka Hima u Blei (God visible Kingdom) kan wan hiar na bneng sha pyrthei kata ka Hima kan neh 1000 snem bad shaduh ki bymjukut.
Jingpynpaw 20:1.
Bad dei ha kata ka por yn pynurlong ia kaei kaba la duwai mynta – Thy Kingdom come, thy will be done on earth as it is in Heaven.
Mathaios 6:10.
Kane long ba baroh ki briew ki kwah iohi ia ka kaba kum ka no?U Daniel u la batai shaphang kata ka Hima u Blei ka ban sa wan hangne ha pyrthei, u ong – “Tad ynda uta uba na mynhyndai (u Jisu Khrist) kulong u la wan bad u la ai ka jingbishar ha kita ki riewkhuid (ia kiba la rong noh) jong uba ha khlieh tam eh bad ka por ka la poi ba ki riewkhuid ki la shim ia kata ka Hima" Daniel 7:22.
Te ia kata ka Hima bad jingsynshar bad ia ka jingkhraw jong kita ki hima hapoh ka bneng baroh yn aiti noh ha ki briew jong kita ki riewkhuid ki jong uba ha khlieh tam eh; ka hima jong u ka long ka Hima bymjukut bad ki jingsynshar baroh kin shakri kin kohnguh ia u" Daniel 7:27.
Ynda u Trai Jisu un pynieng ia kata ka Hima hangne ha pyrthei ka jingroi ka jingsynshar jong u bad ka jingsuk kan ym kut shuh halor ka khet u David bad halor ka Hima jong u ia ka ban pynieng ia ka bad ia ka ban kyrshan ia ka da ka jingbishar bad da ka hok naduh mynta bad ha la ka rta" Isaiah 9:7.
Ha kata ka Hima ba yn sa pynieng hangne ha pyrthei (Visible Kingdom), kin ym pynmynsaw ne pynjot ha u lum ba kyntang jong u Trai, namar ka pyrthei kan dap da ka jingtip ia u Trai kumba ki um ki tap lin ia ka duriaw" Isaiah 11:9.
Kata ka Hima kan long kaba thymmai, ka duriaw kam don shuh.
Jingpyn 21:1-6.
Ha kata ka Hima u Jisu Khrist ka nongbah kam donkam ia ka sngi ne ia u bnai ka jingshai jong ka long uta u khunlangbrot" Jingpyn 21:23.
Kiba ioh bynta ia kata ka Hima long kita kiba la kha pat (Born again) bad kiba la ioh sait ia ki jain kup jong ki ha ka snam u khun langbrot" Jingpyn 7:14.
Kiba ioh bynta ha kata ka Hima (visible Kingdom) ki dei kiba la ioh mad shwa ia ka hima u Blei hapoh jong ki.
Loukas 17:20-21.
Lym kumta ym lah ban rung shapoh ka Hima u Blei.
Namar shabar ki long ki ksew, kiba ai ksuid, ba kyreit, kiba pyniap, kiba mane bleithaw, kiba thaw ia ka lamler.
Hynrei, suk kita kiba la ioh sait ia la ki jainkup ba kin ioh ka hok ban wan sha uta u dieng ka jingim kin ioh leit bsut de da kita ki  khyrdop (12 Khyrdop) jong kata ka Nongbah" Jingpynpaw 22:14.
“WAN KA HIMA JONG ME, THY KINGDOM COME!".
Shillong: Lashai ka sngi ka 11 tarik mynta u bnai ka Seng Samla Malki kan pynlong ia ka jingduwai bad ka  jingiaiaid paidbah kaba jai jai ka ban sdang ha ka por 11 baje na Madan Malki , katei ka jingiaiaid paidbah ka dei kaba la tip kum ka Prayer Congregation Amid Peace Rally.
“Ngin sdang ïa kane ka jingïalang da ka jingïashim bynta lang baroh da ka jingduwai da kato katne ki Samla, Longkmie bad Rangbah bad yn sa pynbud sa ka Peace March ha kaba yn sdang na Madan Malki bad ïaid ter ter sha Civil Hospital, Shillong bad ïaid sha surok ban mih sha New Hope ter ter sha Barik Point bad phai biang sha Madan Malki ha kaba yn pynkut biang da ka jingduwai," ong u Samla Kenedy Warlarpih, President Ka Seng Samla Malki.
Utei u samla u la ong “Ka jingthmu jong kane ka jingïaid paidbah ka long ban dawa pynsted ïa ka High Level Committee (HLC) kaba la thung da ka Sorkar ban weng noh ïa ki Khar Metor na Them Mawlong bad pynkynriah noh shawei namarba kane ka dei ka jaka siew jaka tda bad kam dei hi ruh ban long ka jaka sah khnang ban wanrah ïa ka shongsuk shongsaiñ ha ka ri Khasi".
Katei ka seng ka la khot la wer ia ki paidbah ban ia shim bynta ha katei ka jingialang hynrei ym da ka jingmut ban ia kawang maw lane ban ia dih bu-aid ne da kan kano ka jingmut sniew hynrei ba ki paidbah kin wan ryngkat ka jingduwai.
Guwahati:Hadien ba ka social media, ka la pynmih ia ka jing kulmar kaba jur ha Shillong, mynta katei ka raibi, ka la poi sa ha Assam bad katei ka la pyniap ei ia arngut ki briew, tang namar ki hamsaia kiba saphriang ha ki social media, ba ki don ki briew kiba thap rahbor khynnah ha ki bynta jong ka Karbi Anglong.
Ki lad khubor, ki iathuh ba shibun ngut ki briew ki la mynsaw ba kynthup ia ki kynthei, haba ki pulit Assam, ki la bom lathi, katba ki dang ia lum lymbung ha Chandamari, mynta ka janmiet Sngi U Blei, na ka daw ba ki pynkhein ia ka Section 144 CrPC, ba la pynjari ha ki saw tylli ki Police District ha Guwahati, kaba la pynjari naduh mynta ka sngi hi.
Kitei ki paidbah, ki ia lum lymbung na ka bynta ban pynpaw ia ka jingsngew pyrshah jongki, halor ka jingshah pyniap ki arngut ki samla, U  Nilotpol Das bad U Abhijit Nath ha Panjuri hajan Dokmoka ha Karbi Anglong ha ka miet jong ka sngi thohdieng.
Ki pulit ki la khanglad ia ki paidbah, kiba khang ia ki kali ba kin iaid ha ka janmiet sngi U Blei, ha kaba ki paidbah ki thmu ban iaid paidbah sha Raj Bhavan.
Ki pulit ki hap ban bom lathi ia ki paidbah, hadien ba ki la sdang ban kawang maw sha ki pulit bad la iathuh ba hynriew ngut ki pulit, ki la mynsaw ha katei ka jingjia.
La iathuh ba ka jing ia kynad ka la sdang ha kiwei de ki bynta jong ka Jylla, hadien ka jingshah pyniap jong kitei ki arngut, ha kaba la pynrem ruh ba ki pulit, ki la pheil ban iada ia ka jingim jong kitei ki arngut ki samla.
Kitei ki arngut ki la shah pyniap ei, ha ka jing her ki hamsaia ha ki social media, ba ki don ki briew kiba rahbor ia ki khynnah rit ha katei ka thain.
Kam kut tang katta, mynta ka sngi, ka la saphriang sa kawei ka khubor hamsaia bad katei  ka long ba ka All Assam Students Union (AASU) ka khot pakhang shnong kaba 24 kynta, hadien ka jingshah pyniap jong arngut ki samla na Guwahati ha Karbi Anglong.
Katei ka hamsaia ka la saphriang stet, ha kaba la pynbna, ba kan don ka pakhang shnong ha ka 11tarik Jylliew 2018 ha Assam.
Na ka liang jong ka AASU, ha ka peij jongka ha ka facebook, ka la kyntait ia katei ka khubor bad la pyntip ba ki paidbah, kim dei ban ngeit ia kitei ki khubor hamsaia ba shu thok.
Shillong: U  District Magistrate, East Khasi Hill District ula pynjynsur ia ka korphiw, na bynta ka Lumdiengjri Police Station, kaba kynthup ia ka Jaiaw, Mawkhar, Umsohsun, Riatsamthiah, Wahingdoh, Mission, Mawprem, Lumdiengjri, Lamavilla, Qualapatty, Wahthapbru, Sunny Hill, Cantonment, Mawlong Hat ba kynthup ia ka  Cantonment Beat House, ha kaba yn pyllait noh 11 kynta, kaba sdang naduh ka por 7baje mynstep haduh 6baje janmiet.
Katei kam kynthup satia ia ki jaka kiba sha shiliang jong ka jingkieng Umshyrpi.
Ha kawei pat ka khubor, la pyntip ba ka korphiw kan trei kam ha ka nongbah Shillong baroh kawei, naduh ka por 9baje mynmiet haduh ka por 5baje mynstep, kaba sdang naduh ka 10tarik Jylliew 2018.
Na ka liang U District Magistrate, East Khasi hills District, u maham ruh ia ki nongdie mar bam, kiba shim kabu ban pynkiew ia ka dor jong ki marbam.
La iathuh ba ki bor District kin peit ba kan nym don ka jingduna ka bam ka dih ha ki dukan, khamtam ia ki mar kiba donkam bha.
Yn leh da kaba tyngeh ia kito kiba shim kabu ia ka dor ka mur, ong ka khubor.
Ex.
Rev K.
LangrinHa ki dong jong ngi, ha ka jylla jongngi, ha ka ri jong ngi bad wat ha ka pyrthei, ki don lai jait ki nonghikai.
Kita ki long (1) ki nonghikai ba la kha khnang (2) ki nonghikai ba la shu pynlong bad (3) ki nonghikai ba la shu pynbor.
Shaphang kine ki nonghikai to ngin ia peit kumne:(1)	Ki nonghikai ba la kha khnang (born teachers):- kine ki dei ki nonghikai ba u Blei u la jied naduh ka kpoh jong ka kmie ba ynda la kha briew kin long beit ki nonghikai.
Kiba kum kita ki briew naduh ba dang khynnah ki don ka jingthmu ba ynda ki la san la rangbah kin long ki nonghikai bad kim kwah ban trei ia kiwei ki kam.
Ia kiba kum kita ngi ju iohi ba ha ka por ba ki dang khynnah ki ju leh kum ki nonghikai ban hikai ia la ki para khynnah.
Haba ki la san la rangbah ki kylla long shisha kita ki nonghikai ba don ka sap ne talented teachers.
Ki khynnah skul ruh ki sngewtynnad eh ia kiba kum kita ki nonghikai.
Ki jingleh, jingkren bad ki jinghikai jong ki ka khring katta katta ia ki khynnah ha ki klas.
Shisien ba kita ki nonghikai ki la rung hapoh kamra klas, ki khynnah ki kmen ki sngap bha da ki khmat ba phuh samrkhie.
Baroh ki khynnah ki ieit ia kum kita ki nonghikai, ki ieit ia ki subject jong ki, ki ieit ia ki homework ki class work bad ki ieit ia baroh kiba kita ki nonghikai ki ong.
Ia kum kita ki nonghikai ki khynnah skul ki sngewtynnad ban pyrthuh bud bad ia ka rukom kren jong ki, ia ka rukom iaid jong ki, ia ka jingleh jong ki bad kumta ter ter.
Kiba kum kita ki dei ki nonghikai kiba shisha bad kiba bha tam.
(2)	Ki nonghikai ba la pynlong (made to be teachers):- Kum kita ki nonghikai ki lah ban long ne kim lah ban long ki nonghikai ba don sap (talented teachers), tangba la pynlong nonghikai ia ki lyngba ki training, lyngba ki experience, lyngba ka jingtrei shitom, lyngba ka jingpynmlien bad lyngba da ka jingleit pan buit na ki nonghikai ba la kham rangbah ne ki senior teachers.
Ngi ju shem ba kiba kum kita ki nonghikai kim lah ban hikai bha ha kaba sdang, hynrei hadien katto katne snem ba ki la hikai ki kylla long kiba tbit bad kiba stad.
Ki khynnah skul ki ieit ia ki namar ba ki long ki nonghikai kiba trei shitom bad kiba smat.
Ka jingminot bad jingtrei shitom jing ki ka long ka nuksa babha ia ki khynnah skul ba ki hap ban bud nuksa.
Kiba kum kita ki nonghikai hadien ba ki la hikai 20 snem ne 30 snem khlem pep kin iaryngkat dor bad ki born teachers ne kita kiba la kha khnang ban long nonghikai.
(3)	Ki nonghikai ba la shu pynbor (Forced teachers):- Kiba kum kita ki long ki nonghikai ki bym don sap ei ei ban hikai, kim don jingmut ei ei ban hikai skul bad kim sngewtynad ban long nonghikai.
Ha ka jingshisha kim kwah ban long nonghikai, hynrei la shu pynbor da mano re mano kum kiba ha iing ha sem ne ka jingkyrduh kam ba ki sa kylla long ki nonghikai.
Kum kita kim don jingmut ei ei ban apply ia ka kam hikai, hynrei tang namar ba kim ioh kam ban trei ha ki kam ophis sorkar ne kiwei kiwei ki kam ba ki kwah ban trei, ki sa apply bym banse ia ka kam hikai skul da ka jingpynbor jongno re.
Kiba kum kita ki nonghikai ynda haba ki la trei ia ka kam ki long kiba jaituh wat tang ban khih na ka shuki, ban thoh ha ka blackboard, bad ki khynnah ruh kim sngewtynnad ia kum kita ki nonghikai namar kim don jingmut ban hikai bad kim mon ruh ban hikai bha.
Kiba kum kita ki nonghikai ki sngewlehrain bad sngewpoh ban leit pan jingiarap na ki nonghikai ba la kham rangbah hynrei ki hun beit ha ka jinglong kale jong ki.
Kum kita ki nonghikai kim sngeweiei lada ki khynnah ki pass ne fail.
Ki leit sha skul tang ban pynlut kai ia ka por bad ki kwah tang ban ioh tulop ynda la kut bnai.
Kato ka jingkren jong u Bah HM Shangpliang, MLA ka Mawsynram, ba ki don ki nonghikai ki bym hikai thikna, kiba leit skul tang shisien ne arsien shi taiew katba ynda la kut bnai dei ma ki kiba beh nyngkong ia ka tulop ka long kaba shisha.
Kita ki dei ki nonghikai kiba long lazy and idle teachers.
Ha ka jingleit skul jong nga naduh ba nga dangrit haduh ban da samla bha, nga shem ba ki don tang lai ngut ki nonghikai kiba don shisha ka sap ban hikai (talented teachers).
Nga shem ba kaei ba la hikai ma ki nga kynmaw sah namar ba nga sngewtynnad katta katta.
Uwei napdeng kita u dei u babu Albert Lyngwa.
Bad une u nonghikai te haduh mynta ruh nga dang leit kylli jingkylli la ka long markhmat de da ka phone.
Haba phai sha ka jinglong nonghikai ba kynja mynsiem ruh ngi shem ba ki don lai jait.
Ki nonghikai ba kynja mynsiem hangne nga mut ban kdew ia ki nonghikai niam kiba da leit pule kum ki Pastor.
Ha ka jingshem jong nga nga lap ba ki don lai jait ki Pastor.
ki don shisha ki ‘Born Pastors’ ne ki Pastor ba u Blei u la jied naduh ka kpoh jong ka kmie, ki don ki Pastor kiba kylla long kiba tbit ban iathuhkhana sa ynda ki la trei bun snem ba khot ki ‘Made to be Pastors’ bad ki don pat ki Pastor kiba shu long Pastor lyngba da ka jingkyrduh kam ba la khot ki ‘Forced Pastors’.
Hangne nga kwah ban ai kawei ka nuksa kaba iadei bad ki Forced Pastor.
Kata ka long – Ha kawei ka longiing la don lai ngut ki khun shynrang.
U khun nyngkong bad uba ar ki long ki khun kiba stad.
Te ki kmie ki kpa ki la phah ia uba nyngkong ban leit pule doctor, ia uba ar ban leit pule engineer.
Hynrei ia u khun uba lai pat uba duna bad bieit kale ha ka jingleit skul, ba ia ka class-X u ialeh haduh 5 snem, ki kme ki kpa jong u ki la phah leit pule Pastor namar ba um ioh kam hangno hangno ruh.
Kata ka jingleh ka long kumba ai bein ia u Blei da ki sohpyut kumba la leh da u Kain.
U la don sa uwei pat uba la ioh ia ka kam hikai ha kawei ka L.
P.
School, uta u nonghikai bad ki paralok jong u ki la leit pyniap ia uwei u rangbah ba la shah kynnoh menaiksuid ha kiba khih ribaibal.
Ki pulit ki la kem ia ki bad la pynngat ha ki kyndon No.
52 (8) 85 U/S 448/364/302/201/506/34 IPC; bad ba ka sorkar Meghalaya ka la sospon ia kiba treikam sorkar haduh 25 snem.
Uta u nonghikai skul ynda haba u la sngewthuh ba u la ngat ha ka kyrduh kam, u la leit iakynduh jar jar ia uwei u Pastor rangbah ba un ioh ia ka recommendation ban leit pule Pastor ha ka CTC Sohra.
Uta u Pastor Rangbah ruh u la leh kumba la kyrpad.
Kumta u la leit ban pule Theology bad mynta u dangneh ha ka kam Pastor.
Tangba namar ba u long u ‘Forced Pastor’ ba la shu pynbor da ka jingkyrduh kam, uta u Pastor um don ka sap iathuhkhana ha iingmane.
Haba iathuhkhana ma u bun ki shoh samthiah kumba la shoh samthiah ma u haba iathuhkhana kiwei (ba pynsamthiah ka tyrut).
Kaba bha eh ka long ba ki nonghikai la ha ki kam skul ne kam balang ki dei ban long ki Born Teachers, lada ym ioh lut ruh dei ban long ki Made to be Teachers ym ki Forced Teachers.
Shillong:Hynniew ngut ki doktor ki la pyntip mynta ka sngi sha ka District Medical & Health Officer (DMHO), East Khasi Hills, halor ka khubor kaba mih mynta ka sngi, kaba dei bad ka jingkit ia ki khar Punjabi, ha kawei ka kali kit nongpang jong ka 108.
Halor katei ka phang, la pyntip ba U Gurnam Singh, u dei u nongtrei ba pura jong ka tnat ka koit ka khiah bad u dei uba trei kum u nongrah dak jong katei ka ophis bad utei u dang shu wan phai na Punjab, hadien ba ula leit ban shim bynta ha ka kam shakri blei bad ula poi ha Guwahati, ha ka 3tarik Jylliew 2018 bad ula sahkut ha Guwahati, na ka kynrum kynram ha Shillong bad ba ki kali iew ruh kim treh satia ban kit ia u bad kumta, ula sah miet noh ha kawei ka Gurudwara ha Fancy Bazar, Guwahati.
U Gurnam, ula leit ruh sha Chennai ban shah sumar namar ka jingpang Diabetes, Hypertension bad Idiopathic Vertigo.
Ha ka jingkutlad U Gurnam, ula ioh ban iakren ia U Dr Manoj R Basaiawmoit, ha kaba ula pan jingiarap bad ha ka jing ia syllok bad ki para doktor, la mynjur ban phah ia ka kali kit nongpang ban leit shaw ia U Gurnam Singh bad kiba ha iing jongu.
Katei ka kali kit nongpang, ka la leit shaw ia U Gurnam Singh, ha ka 7tarik mynta u bnai bad la kit lang ruh ia kiba ha iing jongu, kiba don 13ngut bad shwa jong kata la pyntip sha U ASP ka Police Reserve, ba un ai jingiarap lada ka mih kano kano ka jingdonkam.
Hynrei ha ka step jong ka 7tarik Jylliew, ki la don kiba bat ia katei ka kali ha Umsning bad ha ka jingtieng u nongniah, u leit beit beit sha ka tnat ha Umsning bad u la pyntip ruh ia ki pulit halor katei ka jingjia bad kumta la ialam ia katei ka kali da ki pulit sha Shillong, ha kaba ki la poi suk.
Kitei ki hynniew ngut ki doktor, ki kren shai ba ka jingleit shaw ia U Gurnam, ka dei beit tang ka kam iarap lem ia u bad ka jingialam lem ia kiwei pat kiba ha iing jongu, kam don kano kano ka jingthmu kaba sniew, ong ka jingthoh ba la phah da U Dr MR Basaiawmoit, U Dr I Gatphoh, Dr SA Lyngdoh, Dr AR Marak, Dr RR Marak, Dr M Sangma bad U Dr G Lyngdoh.
Lah ban pynkynmaw ba hynnin ka sngi, ka FKJGP ka la ioh bat ia kawei ka Ambulance sorkar kaba kit ia ki khar Punjabi na Guwahati ban wan ialam sha Shillong ha Umsning ha ka por 11:30 baje hynnin ka step sngi palei.
Ka FKGJP, ka  la lap ba ki don haduh 13 ngut ki khar Punjabi kiba don hapoh katei ka Ambulance kynthei bad shynrang.
Shillong: Haduh mynhynnin ka sngi ki la paw ba ki don 22 ngut kiba la shah kem na ka jingiakhih ha Motphran, hynrei mynta ka sngi ki pulit ki la pynpaw sa 30 ngut ki kyrteng kiba la shah na katei ka juh ka jingjia kiba ki la kem ha la ki jong ki jong ki sngi bad kumba ka paw haduh mynta kiba shah kem kiba la paw kyrteng ki long haduh 52 ngut.
Ha ka 6 tarik ha ka por 5 baje janmiet ki pulit ki la ong ba ki don kumba 7 ne 8 ngut ki khynnah samla kiba kawang maw ia ki pulit kiba dang don ha ka kam, katei ka la jia ha them Iew Mawlong.
Ki pulit ki la kthong ia kitei ki briew bad ki la ioh kem ia u Pynmanglang Iawphniaw ( 21 snem karta) una na Nongsder-Damsite, u Sunshine Nongbri (32snem) uba na Umroi Nongtraw bad u Paia Talang (20snem) uba na Lawsohtun Block-5 Shillong.
Ki pulit ki la ioh kurup kawei ka jri siat sim na kitei 3 ngut.
Ha ka 4 tarik mynta u bnai ha ka por 1:30 baje mynsngi, ki pulit kiba ap pahara ha jingkieng Umsohsun ki la ioh kem 4 ngut ki samla ba la tip kyrteng kum u Paul Warjri (24 snem), u Kynie Warjri (23 snem), u  Wanbiangsngi Thangkhiew (19 snem) bad u  Damechua Ranee (18snem)  bad na kitei ki la ioh kurup ar tylli ki jri siat sim.
Ha ka jingtohkit ki la lap ba kitei ki thmu ban kiew sha Motphran bad Umsohsun ban leit ia snohkti lang bad ki paidbah ba ia khih.
Ha ka 3 tarik u jylliew ha ka por 8:30 baje mynmiet ki pulit ki la ong ba ki don ki khynnah samla kumba 25 ne 30 ngut kiba ia lum ha Umsohsun kiba la pynkheiñ ia ka por Curfew bad kitei ki la pynthud ia ki pulit kiba don ha ka kam bad la ioh kem uwei na ki uba la tip kyrteng kum u Sardius Swer.
Ha ka 3 tarik mynta u bnai ha ka por 11 baje mynmiet ki pulit ki la kem ia u Ronaldful Marwein (26 snem) bad u  Shainborlang Lyngkhoi na Stand Bus Mawkyrwat na Iewduh, Shillong bad ki pulit ki la ioh kurup kawei ka jri siat sim na ki, ha ka jingtohkit ki pulit ki lap ba kitei ruh ki thmu ban kiew sha Motphran ban leit snohkti lang bad ki paidbah ba ia khih.
Ha ka 2 tarik mynta u bnai u Secondwell A Sangma u pulit  SF-10, u la ujor sha ki pulit ba katba u dang don ha ka kam ha Mawkhar, Shillong ki la don kumba 1000 ngut ki paidbah kiba la rah da ki tiar pynmynsaw kum u nar rod, petrol bomb, ki maw ki la thombor ia u hapdeng ka por 4:30 haduh 5:00 baje janmiet bad ki la tied ia u da u nar rod na shadien da ka jingthmu ban pyniap ia u, u la mynsaw jur bad la pynkit sha Civil Hospital, Shillong.
Ha katei ka jingjia ki pulit ki la ioh kem ia u  Balarian Lyngdoh Nonglait (30 snem), u  Kampher Syiemlieh (24snem) bad u Pelelinta Marwein (18 snem).
U SI Bijoy Kharmuti jong ka  Lumdiengjri Traffic Branch, Shillong u la ujor pulit ba katba u dang don ha ka kam jong u ryngkat bad ki pulit ha Mawkhar, Shillong ki la don kumba 1000 ngut ki paidbah kiba ia lym hajan Khasi National Dorbar Hall, Shillong bad ha ka por 4:30 ne 5:00 baje janmiet u la shah bom da u nar rod bad la pynkit ia u sha Civil Hospital, Shillong.
Ki pulit ki la kem ia u  Skhemborlang Iawphniaw (18 snem) bad u  Roplanglin Shangdiar (22 snem).
U Scolish Manih jong ka  Police Reserve, Shillong u la ujor sha ki pulit ba ha ka 2 tarik mynta u bnai katba u dang don ha ka kam ryngkat ki pulit bad Majistor ha Mawkhar, Shillong, ki paidbah kiba don kumba 900 ngut eiei kiba la rah da ki tiar pynmynsaw ki la thombor ia ki pulit bad ha ka por 11 baje  mynmiet u la shah kawang  Petrol bomb hynrei u la lait phet nangtei bad ha kajuh ka por u la shah kawang da u maw najan khmat, u la mynsaw bad la pynkit sha Civil Hospital, Shillong.
Halor katei ka jingjia ki pulit ki la ioh kem ia u Butsing Kharjana (30 snem), Rupstar Lyngkhoi (21 snem ) bad u  Kostarman Nongbri (24 snem).
U Priyanka Shah u la ujor ba u la shah kawang da u maw na shyntur bad u la mynsaw, la kem ia u Ronipal L Nonglait (23 snem), u  Ordinal Shabong (30 snem), Welphishal L Lyngkhoi (21 snem) bad u  Kitboklang Mansniang (23 snem).
Halor ka jingujor jong u Rajesh Sharma ki pulit ki la kem ia u Binison Shangdiar (18 snem), Nangiaimankhraw Nongsteng (21 snem) bad u  Kitboklang Mawlong (23 snem).
Halor ka jingujor u SP City u bah S.
Rynjah ba u la sha pynmynsaw ha ki paidbah ha ka 4 tarik, ki pulit ki la kem ia u Diekhlurles Mawtyllup (22), Lamphrang Mawtyllup (20), Mardajied L Nonglait (23), Fairiless Lyngdoh (23), Precious Nongkynrih (26), Shanborlang Pariong (26), Comlin L Marshilong (24), Nangwanbok Suchiang (20), Fantin Lyngdoh (31), Jeffry Lendo Surong (20), Dondor Marbaniang (20), Debelias Lyngdoh (24), Rolandstar Wahlang (21) bad uwei u khynnah ba dang 17 snem karta, kitei baroh ki dei na Lumparing , Kynjat Phutbol.
Hadien saw sngi ba la dkhat ia ka internet sha Garo Hills, la plie noh naduh mynta ka nohsngi, ong ka khubor.
Ka  jingpynduh ia ka internet, ka dei hadien ba la don kiba leit tur sha ophis ka Garo District Council, ha kaba ki la dawa ba dei ban weng noh ia U MDC, na ka komiti jong ka GHADC.
La dkhat noh ia ka internet bad ka jingphah mesej, naduh ka por 3baje nohsngi jong ka sngi thohdieng ba ladep bad katei ka thain, ka la duh internet na ka bynta 96 kynta kynthih.
Shillong: Ka jingialang ka kynhun myntri mynta ka sngi ka la mynjur ban pyntreikam ia ka jingsiew tulop thymmai sha ki nonghikai skul deficit ha ka jylla bad kane kan treikam naduh ka 1 tarik Kyllalyngkot 2017.
Haba kren sha ki nongthoh khubor mynta ka sngi hadien ba la wai ka jingialang ka kynhun myntri, u myntri ka tnad pule puthi u Bah Lahkmen Rymbui, u la ong ba ka sorkar ka la pdiang ban pyntreikam ia ka 5th pay commission sha ki nonghikai skul deficit ha ka jylla da kaba shim naduh ka 1 tarik Kyllalyngkot 2017.
U myntri u la ong na ka bynta kane, ka sorkar kan hap ban pynlut pisa shuh sa T.
84 klur na ka man u snem katba ia ka arrear kaba kot sha ka T.
126 klur haduh Jylliew mynta u snem, yn sa siew saw sien ka ban long 25% shisien sien.
“Ka sorkar ka la rai ban pyntreikam noh ia ka 5th pay commission sha ki nonghikai skul deficit ha ka jylla bad ia kane, yn shim naduh ka 1 tarik Kyllalyngkot, 2017", la ong u Bah Lahkmen.
Ki don baroh 6686 ngut ki nonghikai bad ki bym dei ki nonghikai skul deficit ha ka jylla ki ban ioh pdiang iaka jingsiew tulop thymmai ha ka jylla kynthup naduh ki lower primary, upper primary, secondary, higher secondary bad ki college ruh.
Katkum ka jingong u Myntri lait noh ki primary bad upper primary, ki don 121 ki skul secondary kynthup 1981 ngut nonghikai, 382 ngut ki bym hikai, ki higher secondary ki don 17 tylli katba ki nonghikai ki don 129 ngut bad bym hikai 57, ka secondary deficit pattern ki don 9 tylli ki skul, 85 ngut ki nonghikai, bad 17 ngut ki bym hikai bad ki kolej ki don 15 tylli ha kaba ki don 36 ngut ki nonghikai bad 245 ki bym dei nonghikai.
Kham mynshwa, ki nonghikai skul ki la byrthen ban pyllong ia ka jingiakhih lada ka sorkar kam pyntreikam ia ka jingsiew tulop thymmai.
Shillong:Mynta ka sngi ka kashari jong ka Miss DMKS Shadap, Judicial Magistrate First Class, Amlarem Sub Division, ka la rai pynrem ia U Ranjeet Namosudro, ba un dei ban shah set phatok, na ka bynta 2 snem 3 bnai lem bad ka kuna kaba T.
3,000 bad lada um siew ia katei, un hap ban shong tam ha phatok sa 10sngi.
Katei ka mukotduma ka dei kaba la ujor da u Vinay Kumar Assistant Commandant Coy Comdr D Coy, 30 Bn BSF, ha ka 10tarik Lber 2018, ha kaba ula ioh kem ia uwei u khar Bangladesh, uba iaid hajan IB, hajan u mawpud No.
1275 bad utei u dei U Ranjeet Namosudro (26).
La tohkit ia katei ka jingjia bad la rai pynrem da ki pulit ka Dawki, ha ka 21tarik Jylliew 2016.
Shillong: Ki nongialam ka Sikh United mynhynnin ka sngi ki la leit ban ai jingiarap da ki jingbam bad ki jingpynlip ding ia ki khar Metor kiba shong basah ha Them Metor.
Ki nongialam jong ka Sikh United ki la wan na kylleng ka pyrthei, marsien ioh jingtip ia ka jingjia kaba la jia ha Shillong kaba la mih ka jingiakynad hapdeng ki Khasi bad ki khar Metor.
U Field Co-Ordinator ka United Sikh u Mahinder Jit Singh haba kren sha ki nongthohkhubor mynta ka sngi u la ong ba ka Sikh United ka dei ka kynhun kaba don ha kylleng ka pyrthei ban iarap ia ki briew na ka niam Sikh.
U la ong ba u la wan na Bangalore sha Shillong ha ka miet 3 tarik mynta u bnai hynrei ki nangbun kiwei pat ki nongialam jong ka Sikh United kiba nang iai wan shane sha Shillong katba nangmih ki sngi bad mynta ka sngi ki dang shuh ki ban dang wan.
U la ong ba ki nongialam kiba la wan ki kynthup na Punjab, na Amerika, na Canada bad na kylleng ka pyrthei.
U Mahinder Jit Singh u la ong ba ka jingthmu ban wan sha Shillong, ka long ban peit ba ki Sikh kiba sah ha Them Metor kin ym shah lehbeiñ bad ban wanrah biang ia ka jingsuk kumba ki la im la long ha ki por ba mynshuwa.
U la iathuh ba ki nongialam jong katei ka kynhun ki la ia kynduh ia u myntri rangbah ka jylla u Conrad K Sangma, u myntr ia  ka tnad pohing u James K Sangma bad u la ong ba ki kwah ban don ka jingialang bad ki Rangbah shnong baroh ban pyntikna ba ka shongsuk shongsaiñ kan wan biang.
Haba kren shaphang ka mat ban pynkynriah ia ki khar Metor na them Metor u Mahinder Jit Singh u la ong ba ki la shong la sah ha katei ka jaka la saw pateng bynriew kaba la palat ia ka 200 snem ruh kumta ka sorkar kam dei ban pynkynriah ia ki nangtei.
“Ym dei ban pynkynriah ia ki nangne, ngin ia kren bad ki bad ngin ia kren bad ka sorkar ruh ba kan pynshna ia ki ing ki sem kiba itynnad na ka bynta jong ki hangne hi bad ba kane ka jaka kan long jaboh shuh kumne hynrei kan dei ka jaka kaba wanrah ia ka jingitynnad ka sor Shillong" ong u Mahinder Jit Singh haba kren bad ki nongthohkhubor.
Haba ai khublei ia ka sorkar kaba la lah ban buh bor pahara ban iada ia ki khar Metor kiba shong basah ha Them Metor utei u nongialam ka Sikh United u la ong ba katei ka kynhun ka kwah ruh ban tip kaei ka jingkular na ka sorkar na ka bynta ka jingshngaiñ jong ki sikh hangtei hadien ka 3 n3 bnai hadien ba ki shipai ne ki CRPF kin mih na Shillong, “Ngi la iohi ha ki kotkhubor ba la don ka jingbyrngem ban pynpra ia ka Gurudwara ruh, ngi kwah ban tip kiei ki jingshngaiñ ba ka sorkar ka kular ban ai hadien 3 ne 4 bnai, hangne ki don kiba leit trei sha ki jaka ba ki hap ban iaid 10 kilomitar eiei nangne lada kin shah thombor kaei ka sorkar kan leh, kaei ka jingkular ban ai bor iada ia ki" u la ong.
U la iathuh ba katei ka kynhun ka la sam ia ki jingpynlip ding (Fire Extinguisher) sha ki longing ba kin iada ialade lada don ka jingkem ding hangtei bad ki la khot ruh ia ka tnad Fire Service and Emergency ba kan ai jinghikai kyrpang ia ki kumno ban pyndonkam ia kitei ki jingpynlip ding.
Katei ka kynhun ka la leit sam jingbam ruh sha manla ki thliew ing da ki byrni khaw bad kiwei pat ki marbam.
Tura:La tep don burom mynta ka sngi ia U Utpal Rabha, uba dei u shipai CRP, uba na North Garo Hills, ha kaba la tep ha  Torikkapara, ha ka jingdon ryngkat U  Deputy Commissioner, U Superintendent of Police, U DIG ki CRP ha ryngkat bad kiwei ki heh sorkar.
U Rabha (27) ula shah pyniap ha ka jing ia siat bad ki ehrang Maoist ha Jharkhand, ha ka step jong ka sngi palei.
La iathuh da ki shipai CRP, ba U Rabha, u don lang ha ka jingleit bad ki pulit Jharkhand ha ka jaka, kaba ki don bun bha ki ehrang Maoist, hajan ka shnong Jamia jong ka Kutti District bad ha katei ka por ki ehrang Maoist, ki la siat pathar bad pyniap ia U Rabha ha katei hi ka jaka bad ba la don sa uwei pat uba mynsaw, ha kaba ka jingjia, ka dei ha ka por 6.
50 mynstep.
La wan kit ia ka met U Rabbha, da ka helicopter mynta ka step ha Guwahati bad la kit pat sha ka shnong jongu, ha ka por 12baje nohsngi.
Shillong: Ka FKJGP ka la ioh jingtip ba ka don kawei ka Ambulance sorkar kaba kit ia ki khar Punjabi na Guwahati ban wan ialam sha Shillong bad tang mar ia ioh jingtip katei ka seng ka la kthong ia katei ka Ambulance bad la lap ha Umsning ha ka por 11:30 baje mynta ka step sngi palei.
Haba ia kren bad u Rupang, u Asstn.
Info Secretary ka FKJGP u bah Reginald Thabah u la iathuh ba hadien ba la ioh jingtip ba katei ka Ambulance ka kit bar jylla ki dkhot ka seng FKJGP ki la kthong ia katei ka Ambulance hynrei ka la nang kham pynsted shuh shuh bad haba la poi ha Umsning katei ka Ambulance ka la leit rung jlang ha ktem ki pulit ki thanad Umsning.
U la iathuh ba katei ka seng ka la lap ba ki don haduh 13 ngut ki khar Punjabi kiba don hapoh katei ka Ambulance kynthei bad shynrang.
U la ong ba la wan shaw ia ki na Airport Guwahati ban wan kit sha nongbah Shillong.
U la ong ba haba wad jingtip katei ka seng ka la lap ba kim dei ki nongpang bad kim dei ruh ki nongtrei jong ka tnad ka koit ka khiah.
U la ong ba ia katei ka Ambulance la ñiah da u bah Lester Marbaniang ha ryngkat ka jingdonlang u Vaccinator u Clement Dkhar.
Katkum ka jingphla utei u nongniah kali u la ong ba u la leit shaw ia kitei ki khar Punjabi lyngba ka hukum kaba u la ioh na u Dr.
Manoj Basaiawmoit.
“Ngim tip u dei uei uta u Dr.
Manoj" ong u bah Reginald haba ia kren bad u Rupang.
Shuh shuh u la ong “Bunsien haba ki paidbah ki donkam Ambulance ki hap ban phone da ka 108 lane da ki Ambulance jong ki riew shimet, haba leit pan Ambulance na ka tnad DHS ka jubab ba ngi ioh ka long beit ba ym don Ambulance" u la ong.
“Ngi kwah ban tip la ka tnad DHS ka la ai hukum ne-em ban kit bar jylla katei ka Ambulance kaba dei na ka bynta ki briew ki bym dei hi ruh ki nongtrei jong ka DHS, ngim tip u dei uei uta u Dr.
Manoj hato u la pan jingbit ne-em na ka tnad ka koit ka khiah ba u phah ia ka Ambulance ban kti bar jylla" ong shuh shuh utei u nongialam FKJGP.
U bah Reginald u la ong ba  ki dkhot ka FKJGP kim shym la ioh shuh ban kren ban kylli bha ia kitei ki bar jylla namarba la shimti noh da ki pulit ka Umsning.
“Ki briew jong ngi ki la kthong naduh Byrnihat hynrei ka Ambulance ka la leit rung beit beit ha thanad Umsning, ngi khlem ioh ia kren eiei shuh , ki pulit kiba don hangto ki la shimti noh" u la ong.
Katei ka seng ka la maham ia baroh ki kali kiba ju mlien ban kit mynder ba kim dei ban leh ia ki kam kiba be-aiñ.
U bah Reginald u la iathuh ruh ba ki pulit ki la beh ia ki dkhot ka FKJGP na thanad Umsning bad la pahara ia katei ka Ambulance ba kit ia ki Punjabi naduh Umsning haduh Shillong ryngkat ka jingpynpah siren ha lynti lynti.
“Ngi kwah ban tip ki dei kiei kito ki briew ba ki pulit ki hap ban pahara ia ki ryngkat ka jingpynpah siren" ong u bah Reginald Thabah.
La pyrshang ban ia kren bad u Dr.
Monoj Basaiawmoit hynrei u nombar phone jong u um treikam.
Shillong: Tang 2 sngi ha ka jingiakhih kaba la long ha Motphran ki pulit ki la ioh kem haduh 22 ngut ki briew kata ha ka 3 tarik bad 1 tarik mynta u bnai.
Ha ka 3 tarik mynta u bnai ki pulit kiba iaid pahara ha nongbah Shillong ki la ioh kem 12 ngut ki briew kiba la tip kyrteng kum u Shanborlang Syiemlieh (29 snem karta) na ka shnong  Sohra, u Elansius L.
Mawphlang (29 snem) na Mawlai, Nongpathaw, u Donkupar Kharkongor (24 snem) na Nonglakhait, Bhoirymbong, u Khlurningstat Lumbiang , u  Blarstarlan Kharsati (25 snem), u  Arnestius Marngar (27 snem), u Enlarlet Ramsiej (27 snem),u Dandawar Dunai, u  Rimewanskhem Marwein , u  Weldones Pariong (34 yrs), u  Clenerlaw Kharnaior bad u  Manshailia Pariong (23 snem) uba na Lower Jail Road, Shillong.
Na kitei ki 10 ngut ki pulit ki la ioh kurup 7 tylli ki jri siat sim, uwei u nar rod, ki lyngkhot ïit bad ar song ki maw.
Ha ka 2 tarik mynta u bnai pat ha ka por 11 baje mynmiet ki pulit ki la lap ba ki don shi kynhun ki briew kiba la pynkhreh bha ialade da ki tiar pynmynsaw hynrei tang mar ia iohi ia ki pulit ki la phet krad noh.
Ki pulit ki la lap 26 tylli ki Petrol bomb, kawei ka wait lyngngung, ar tylli ki Gandri, ar tylli ki dieng, 8 tylli ki bilor thylli, 7 lyngkhot ka jaiñ jot, la lap ia kitei ki tiar narud surod hajan them Metor.
Ha ka 1 tarik mynta u bnai pat ki pulit ki la ong ba ha ka por janmiet ki paidbah kiba ia lum ha Motphran ki la kawang maw bad kawang Petrol bomb ia ki pulit kiba don ha ka kam jong ki bad ha katei ka jingjia 5 ngut ki pulit ki la mynsaw.
Kitei ki pulit kiba la mynsaw ki dei kiba la tip kyrteng kum u Hemanto Rabha, A.
Rai, Sengrak Sangma, Stanlywell Lyngdoh bad u B Baruah.
Ki paidbah ki la pynjulor  ruh 3 tylli ki kali pulit kiba don ia u nombar ML-02-0620, ML-02-0231 bad ML-02-0259 bad kawei ka kali sawkhmut rit SPTS Maxi Cab kaba don ia u nombar ML-01-6575 ka la shah thang.
Halor katei ka jingjia ki pulit ki la kem 10 ngut ki briew kiba la tip kyrteng kum u Richmond Pyngrope (24 snem) uba na  Mawlai Nongkwar, u  John Dor Sawkmie (25 snem) na  Jaiaw Jingthang Briew, u  Pyn skhemlang Lyngdoh Mawphlang (20 snem) na  Mawlai Umthlong, u Jeffrey Rynjah (23 snem) na  Umkdait Nongmensong, u  Banteilang Lyng doh na  Mawlai Iewrynghep, u  Mafius Sohshang (30 snem) na Wahumkhrah Pdengshnong, u  Rangkynsai Syiemlieh (26 snem) na Mawlai Nongpdeng Block-A, u Teibording Nongsiej (28 snem) na Mawlai Mawroh Kynton, u  Starwad Kharkongor (22 snem) na Mawpat bad u Jweslin Sangriang (42snem) na  Mawlai Mawdatbaki Block-5.
Ki pulit ki la ioh kurup kawei ka pla kaba don ar tylli ki bilor beer kiba la pyndap da ki kynja dawai kiba khlaiñ ban pynmeh ding.
Shillong: Ka sorkar jylla ka la pynbna ba ki tnad sorkar kynthup ka PHE, MeECL bad kiwei kim dei shuh ban bthah ia ki trai iing haba ki shna iing ne kwah ban kiew iing thymmai, ban pan syrnot na ka Meghalaya Urban Development Authority (MUDA).
Ia kane ka rai la pynmih hadien ba la shim ha ka jingialang kaba la long ha u bnai ba la dep ba la wan iashim bynta lang ka Synjuk Ki Nongsynshar Shnong ka Bri Hynniewtrep (SNSBH), ka KHADC bad ka sorkar.
Ka jingialang mynshem bnai, ka la mynjur ba ka MUDA kam dei shuh ban mushlia kumba long mynshwa sha ki jaka ba hap shabar ka Municipal bad la bynshet ia kane ka kam, ha ka district council.
Ia kane ka jingpyllait ia ka jingtreikam ka ain shna ing ka MUDA building bye-laws, la shim da ka kyndon Sub-Section (2) jong ka Meghalaya Town and Country Planning Act 1973, kaba ong, “Ka ain kan treikam ha baroh kawei ka jylla bad ha ki jaka ba hap ha ki district council tang lada ki kwah ban pdiang ia kane ka ain", la ong ka jingpynbna ka sorkar.
Halor kane ka kyndon, ka sorkar ka la bthah ia ki tnad sorkar naduh ka PHE, MeECL bad kiwei ba kin pynjynsur noh ia ka jingpyntreikam ia ka ain shna ing ka MUDA shabar ki jaka ba hap hapoh ka Municipal.
Kane ka mut ba ki paidbah kiba hap shabar ka Municipal kim don kam shuh ban pan syrnot ban shna iing ne ban kiew iing thymmai ne ka  occupancy certificate na ka MUDA.
S.
A.
KurbahKa Jaitbynriew Hynniewtrep Hynniewskum naduh ki snem 1835 ka la iohkyllur shibun ngut ki nongthaw-ain kiba dei ki nongwei bad ki mynder.
U Col.
Lister u la shimti ka kam Political Agent ha kata ka por bad ka Sohra ka la long ka nongbah jong ka Assam (Ka Shillong – L.
Gilbert Shullai) uwei na ki khraw buh jynthoh jong ka bri u Hynniewtrep.
Ka shalyntem jong ka por ka la iathuh ïa ngi ba ki phareng ki la thaw bun ki ain kiba long ki jingmyntoi ïa ngi bad ki don ruh ki ain ba ki thmu ban pynlong-mraw ïa ngi.
Kumta, ka la don ka jingiakhih, ka jingiashoh iadat bad ka jingiapyniap ruh.
U dkhar Bangali naduh u snem 1936 u la kam trai ba ka “Shillong ka dei ka jong ngi" (Ka Synjuklang ki Hima Khasi – da u E.
M.
R.
Syiem).
Une u khraw lum jingtip u la thoh sa ha kawei ka kot lyngkdop kumne: “Ki ‘khar Congress ha Shillong ki leh kumba ki la ioh ïa ka Ri Khasi jong ngi baroh kawei" (Ka Congress ha Ri Khasi Mynhynnin haduh Mynta Nangne pat sa Shano? – Evanton M.
Reade Syiem).
La don uwei u Nongthaw-ain ha kine ki snem ba la lah, u wan donkam ban kyllur bad ki kam skul hapoh Office Inspector of School, Shillong, bad u dih sikret bad pynmih tdem phum-shi-phum  ha kata ka kamra katba u dang iakren kam bad ki nongtrei jong katei ka Office.
Te uwei na ki nongtrei u la kyrpad ïa uta u Nongthaw-ain: “Bah, sngewbha seh wat dih sikret hangne ha Office Paidbah namar la khang da ka Ain!" Uta u rangbah pat u la ong: “Mem tip ba nga dei u MLA BAD U MDC?" da kaba peit matdom artad ïa kiba trei ha katei ka Office.
Kumta, u nongthoh u la ong: “Kata te me, thaw-ain ruh mame, pynkhein ain ruh mame, kum ïa me, lah ba thung noh da u dieng sawdong me.
" Kumta, u la bitar lep, bad u la ong: “report kein me shano phin leit, mem tip ba nga don ka bor halor jong me; nga dei u MLA & MDC!" Kumta ka la mih kum lashai ka Jingthoh Baleh khem-akor u Nongthaw-ain bad pynkhein ain ïa ka Ain kaba u la ïathaw hi.
Ban dei ha China, ïa u Nongthaw-ain uba pynkhein ain ki siat iap noh hangto hangto hi.
Hynrei donbok ba dei ha ri India, ki leh  khla tang shipor.
Hynrei hadien te ki dkhaw hi la ka jingim sarong kyreit.
Ka Jingsynshar ha Meghalaya naduh u snem 2008 haduh u snem Lber 2018, ki la synshar ban pynbha ïa ki mynder bad ïa ki bar jylla, katba ïa u trai-ri, trai-jylla ki thawbuit sianti sniew ban pyndkhaw man la ka sngi, ha kane ka liang ki kyllur-lang ki nongialam trai-ri kiba kamai ïa ka longspah bad ki bam ïa ka jaitbynriew la jong.
Kum ka Ain MUDA ban pyntreikam 50 kms radius ban pynkylla non-tribal land.
Ki mynder kin longtrai hapoh kine ki singmana.
Hynrei kane ka sorkar MDA kaba mynta, ka la weng noh ïa katei ka MUDA DRAGULA.
Kane ka long ka jingkyrkhu bakhraw tam ba ka jaitbynriew Hynniewtrep bad Achik ka la lait na ka tyrsim MUDA DRAGULA.
Ka jingthmu ban pynduh noh ïa ki Dorbar Shnong mano kein ba wan kyllur? Ym dei ki Nongthawain kdup mynder kada khlaw? Kumta la khih puk u Khun Hynniewtrep  baroh shityllup ban pyrshah ïa kata ka Jingthmu ban pynkhyllem noh ïa ki kynroh jong ki Dorbar Shnong baroh shityllup.
Jew slew ki nongsynshar kdup mynder.
Ka KHADC ka thaw ain ban kdup mynder ri da kaba wanrah ïa ka “KHASI SOCIAL CUSTOM OF LINEAGE ACT 2005" kane ka ain ka pynsyaid hor hor ïa u Suhpein, Beinbsah, kumta, bun ki Longkmie ki kylla Meikhohkada, bad Kiaw Kada Khlaw, Kiaw Masi Khlaw, ngi la duh shibun ki khyndew ki jaka bad ki khun kim nangshuh ban kren ïa ka ktien la jong, ki la kren da ka ktien nongwei, Hindi, Bengali, Assamese, Arabic, Punjabi, Behari, Nepali, Bangladeshi, bad ïa kine la tip kum ki Khiahshipun bad ki Khaitpohjar, namar ki mih na ki Khasaitpohji balyngkar.
Ki khristan ki kylla nongmane blei-thaw bad khun kada khlaw, ka pap ka jyllei shuh shuh hapoh ka jylla Meghalaya.
Ka Them Kharmetor ba la shong da ki (Hurry-Jan) ka la long ka jaka Niangdait, Khohkadun, Khapkapun, ba la shim kabu da ki Nongthaw-Ain khlem jabieng.
Ka Motphran ka kylla long ka Madan Thma naduh ka 31 May, 2018 ter ter da ka jingleh thombor ki kharmetor ba la phah da kita khohkadun bad ki khapkapun ba la khot ialade ki “Angel Par Khyndew.
" Kine ki pynkylla ïa ngi ki trai-ri, ki Ksew Kynther Slap ha la Ri, ki pyndih buaid ïa ki samla party la jong, ki da ai ruh bad ka nong kumba la kynthoh u Myntri Rangbah ka Jylla uba mynta.
Ka da dei shisha, bad ka da long ruh kumta.
Ngim dei shuh ban khot ïa ki ki (Hurry-Jan) namar u sa wan kloi kloi ban shong ha jan.
Ngi dei ban khot noh da ki (Hurry-Jngai) ba un phet sha jngai kumba kwah u paidbah ha kine ki sngi.
Hynrei, kan long kaba eh, namar ki Buidksah bad ki Beinbsah ki kyllain ki nia ki jutang palat ïa u jalabi jong ki punjabi.
Ka thma ha Motphran ka nangiaikha-shi-iaikha ha ki snem ki por ban dang wan.
Wat lada ki Hurry-Jngai la buh sha jngai, ïa ki nongshong iew kynthei baroh yn pah shongtnga suki suki da u Beinbsah uba wan na Bangladesh, kiba shong die jyndie lang man ka sngi ha rud surok  jong ka Motphran, shaduh Them Iewmawlong, shaduh Bimola, Umsohsun, Khyndailad, nangne kyrsei ki Khiahshipun bad ki Khohkadun ki ban sa pynlong ïa ka Motphran ka Nongbah ka Pap kumba don kiba la thrang dik-shi-dik, kiba bat ïa ka kyrdan Muktiar, Iktiar bad ki kha ruh ïa ki Ktiar ha kine ki sngi.
Nangta, ngi la iohi ruh ba ki Nongthaw-ain ki ngat ha ka kti ka Ain namar ki kam nuti nutit ïa ki khynnah rit.
U khun jong u Myntri u nongpyniaid ïa ka iiengnuti ha ka ri Hynniewtrep! Mano baiada ïa kum kita ki briew, ym dei kito kiba ong: “Ha ka por basynshar manga don tang ka suk ka sain suda, synshar ma phi pat, tang lai bnai me lah pynkhih thma?"U nongthoh u kyrpad ïa kane ka Sorkar ba dei ban pyntreikam noh ïa ka ILP kaba la shu jah klep.
Donkam ruh ban pyntreikam noh ïa ka NRC kumba leh ka Assam.
Kane ka dei ka hok nongkynti jong ngi, lada kawei ka jylla ka leh; balei ka jylla jong ngi kam leh haba ka sngewdonkam eh? Lada kawei ka jylla ka ioh; balei ka jylla jong ngi kam ioh? Hato ka Sorkar India kan pynlong ïa ngi tang kum ki Khun Ksew Kynther Slap? Ne ka pyrkhat ban ai noh la ka jong ka Iiengsad Singmana? Imat kam jngai shuh hi kum kata ka jingpyrkhat, ka ailain aiksai ka lah don ha NORTHEAST.
U Narendra Modi, u Prime Minister ka Ri, u khambha ban ïa u Khristan ne ïa u ‘khar Muslim, namar u la rat bun phew tylli ki jingsniew na ka ri India ha ka jingiohi jong une u nongthoh.
“Man la ka step u la duwai ban wad lad ban pynduh ïa ki riewsniew jong ka ri; ban ngan jynrat ïa ki ‘riewbymman baroh na ka nongbah" (Ps 101:8).
Une u Prime Minister jong ngi u la leh ïa kata, bad une u Chief Minister jong ngi ruh u leh kumta.
Balei ki paidbah kim iohi ïa kata? Ngi don ki dulir kiba biang ban pynshisha ïa kata.
Paidbah, sngewbha ruh pule ïa ki kot “Ka Thma u Kada" Bynta-1, 2, 3, bad “Beh ï’u Kada" “U Tngoh-kada" ba la pynmih da ka Skhem Rympei Tynrai.
“Ki Mraw ha la Ri" “Ka Jaidbynriew Shahrah Umsaw" bad kiwei kiwei ki kot ba la kdew haneng.
Kane  “Ka Juk Kyrwohsohmyndur" ka dei ruh ka “Juk Tyrko-nia Shlur," kam slem shuh ba ngin kynjoh sha “Ka Juk Iakyntur Badkhaw.
" Namarkata, kane ka Sorkar Jylla bad ki Nongsynshar Bastad ki la khang khyrdep lut phar ïa ki khydop “Ka Kyrwohsohmyndur" kiba wanrung ha ki “Kortimat" bad ki “Napdiah" ki jong ngi.
Shillong:Ki lad khubor ki iathuh ba ka Agatha K Sangma, kan lah ban hiar shuki noh ialade, na ka jinglong MLA jongka, na ka bynta ban ailad ia U Conrad K Sangma, myntri rangbah ka Jylla, ba un iakhun ia ka elekshon MLA ha ki khyndiat bnai ban sa wan, ong ka khubor.
Ka Agatha, ka dei kaba mihkhmat mynta na ka South Tura Constituency.
U Conrad Sangma, u la bam smai kum u myntri rangbah ka Jylla, ha u Lber 2018 bad u dei ban long u dkhot ba pura jong ka iing dorbar Jylla, hapoh ka hynriew bnai.
U Conrad, um shym la iakhun satia ia ka elekshon MLA ha U Rymphang 2018, namar ba ka NPP, ka buh ha khmat ia ka kyrteng jong U bah Prestone Tynsong, ba un long u myntri rangbah jong ka Jylla, lada ka NPP, ka wan ha ka sorkar ha ka Jylla.
Ka la don ka jingiakren ba U Conrad, un iakhun ia ka elekshon MLA ha Ampati, hynrei um shym la mih satia ban iakhun pyrshah ia ka khun jong U Mukul Sangma bad ka seng NPP, ka la pynialeh da U Clement G Momin, kum u kandidet jongka na Ampati.
Shillong: Ki bor synshar District jong ka East Khasi Hills, ki la pynjynsur ia ka korphiw ha ki jaka kiba hap hapoh ka Lumdiengjri Police Station, kiba kynthup ia ka  Jaiaw, Mawkhar, Umsohsun, Riatsamthiah, Wahingdoh, Mission, Mawprem, Lumdiengjri, Lamavilla, Qualapatty, Wahthapbru, Sunny Hill, Cantonment, Mawlong Hat bad ki jaka kiba hap ha Cantonment Beat House Areas, lait noh kiba sha shiliang ka jingkieng Umshyrpi, na ka bynta 9 kynta naduh lashai ka sngi, kaba long naduh 7baje mynstep haduh 4baje janmiet bad ka korphiw kan trei kam biang naduh 4baje janmiet.
La pyntip ruh ba ka korphiw miet ha ka nongbah Shillong, kan trei kam naduh ka por 8baje mynmiet haduh ka por 5baje mynstep, naduh lashai ka sngi.
Shillong: Mynta ka sngi ka la don ka jingialang Executive Committee (EC) ka Khasi Hills Hills Autonomous District Council (KHADC) ban ia kren halor ka mat kaba ia dei bad ka Them Metor.
Hadien ba la wai katei ka jingialang u Chief Executive Member (CEM) ka KHADC u bah Pynshngaiñ N Syiem u la ong ba la shim ia ka rai ba ka District Council kan khot ia u Acting Syiem ka Hima Mylliem ban ia peit ia ki kot ki sla kiba ia dei bad ka jinglong trai ka Hima Mylliem ia ka Them Metor bad ban pynbiang lut ia baroh ki jingdonkam kaba ia dei bad katei ka jaka bad ia kitei ki kot ki sla bad ki ripod kin phah sha ka High Level Committee (HLC) ba la thaw da ka sorkar ban leh ia kaba donkam.
Halor ka jingai pata khyndew ka Hima Mylliem ha Them Metor u bah Pynshngaiñ u la ong ba ka Hima Mylliem ka la leh bakla da kaba ai pata khlem da leit ban pynshisha bad ba ka khlem ia pynbeit bad ka Municipal.
Shillong: U Pramod Kumar Commander F Coy 67 Bn CRPF Camp Jingkieng Mawlai , Shillong u la ujor sha ki pulit ba ha ka 2 tarik mynta u bnai ha ka por 10 baje mynmiet ki la don kumba 5 ne 6 ngut ki runar kiba kawang Petrol Bomb ha katei ka ktem CRP bad ki la phet krad.
U la ujor ruh ba hapdeng ka miet 3 bad 4 tarik, ki la don kumba 400 ngut ki riew paidbah kiba la hiar thma ia ka ktem ki CRP kaba don ha jingkieng Mawlai , u la ong ba ki la kawang petrol bomb bad siat da ki jri siat sim bad ha katei ka jingjia u  ASI K C Daloi, ki pulit langrut ba la tip kyrteng kum u   Kairappa, Tarapat Roy, Indramani bad u K Deka ki la mynsaw.
U la ong ba la pynpra ia ki paidbah da kaba siat 18 tylli ki kuli 7.
62mm bad ki kuli 39mm, la pyndonkam 19 tylli ki Long range shells,  5 tylli ki Stun Shells, 49 tylli ki kuli jri, 9 tylli ki Stun Grenade bad 10 tylli ki Grenade pynsat khmat.
U la ong ba la kem ia uwei napdeng ki paidbah ba bun, utei uba la shah kem u dei uba la tip kyrteng kum u Harlon Disiar, 44 snem karta uba dei na Mawlai Wahumkhrah, Shillong bad la aiti ia u sha ki pulit ka Lumdiengjri PS.
Shillong: Ha ka 4 tarik mynta u bnai ha ka por 3:30 baje janmiet, 2 ngut ki briew  ki la iap hashen na ka daw ka jingshah thlieh ‘lei lieh.
Kitei ki 2 ngut ki dei kiba la tip kyrteng kum u Phretstar Syiemlieh, 47 snem karta bad Syrpailin Wahlang , 45 snem karta.
Katei ka jingjia ka la jia ha ka shnog Nongdaju , West Khasi Hills.
3 ngut pat ki la mynsaw bad kitei kiba la mynsaw ki dei kiba la tip kyrteng kum u Johnnywellson Wahlang (23 snem), Bankit Marngar (19 snem) bad u Twenly Pariong (46 snem).
Ia kiba mynsaw la pynkit sha Civil Hospital, Nongstoiñ.
Shillong: U Acting Syiem ka Hima Mylliem u Pa’iem Ricky Nelson Syiem u la ong ba ka dei ka jingshisha ba ka Hima Mylliem ka la ai pata saw tylli ki khar Metor kiba shong basah ha Them Metor bad katei ka jingai pata ia ki saw tylli ki jaka kam dei ia ki riew shimet hynrei ka dei na bynta ka jingdonkam paidbah.
U Pa’iem Ricky u la ong ba la ai pata ban shna ia ka Gurudwara, Guru Nanak School, Shiv Mandir bad Durga Mandir.
U la ong ba la ai pata ha u snem 2009 ha ka por ba long Syiem u Pa’iem Latho Manik Syiem hynrei hadien ba la mih ki jingpyrshah na ki Sengbhalang ka Hima Mylliem ka la weng noh ia katei ka pata ha u snem 2010.
Hadien ba la dep weng ia ka Pata u Acting Syiem u la ong ba ka la mih ka jingpyrshah sa na ki briew kiba sah ha Them Metor bad kitei ki la leit tynruh sha ing kashari bad ka kashari ka la hukum ia ka Hima Mylliem ba kan pynsngew paidbah shuwa ban shim ia ka rai ban weng.
Ha u snem 2011 u la ong ba ka Hima Mylliem ka la pynmih ia ka hukum ban weng noh ia katei ka pata khyndew hynrei ka khlem pat khot pat ia ka jingialang pynsngew paidbah.
Hadien ba la mih ka jingiakhih paidbah bad ka jingdawa ban weng ia ki khyar Metor u Pa’iem Ricky u la ong ba ka Hima ka la wad bniah ia ki kot ki sla kiba ia dei bad katei ka jaka hangtei bad la lap ba ka don kawei ka jingiasoi soskular hapdeng ka Hima Mylliem bad ka Municipal ha u snem 1954 bad katkum katei ka soskular u la ong ba ka la ia soi ba ka hima Mylliem kan ai ia ka jaka kaba don ha Them Iew Mawlong na ka bynta ban shna jaka sah ia ki khar metor kiba trei hapoh ka tnad Municipal bad ha kiwei pat ki tnad sorkar.
Hynrei ia katei ka soskular u la ong ba la ia soi ha ki ar bynta, kawei ka dei ban ai ia ka Municipal ban shna jaka sah ia ki khar Metor ha ka jaka kaba heh 10 hajar Sq.
ft bad kawei pat ban shna ia ka iew ia die ia thied (Complex) jong ka Municipal ha ka jingheh kaba 21 hajar Sq.
ft.
Hynrei katkum katei ka jingiasoi kular u la ong ba la kren shai ba lada ka Municipal kam pyndonkam ka jaka kan leit biang sha ka Hima Mylliem bad ka hima Mylliem kan shna pynheh ia ka ïewduh kaba la khapngiah palat.
Shuh shuh u Acting Syiem u la ong ba ki la don 218 ngut ki riew shimet kiba la pan pata ha them Metor hynrei ka hima Mylliem kam ai ia ki  bad u la iathuh ba ka hima Mylliem kam ju lum khajna na ki khar Metor kiba sah hangtei ha ka jaka kaba heh 1 akar.
Halor ka jingkam ki ar Kur ia katei ka jaka, u Syiem u la ong ba katkum katei ka jingiasoi kular ha u snem 1954 kam shym la pyni satia ia ka jinglong trai jong ki kur ia katei ka jaka, hynrei ka pyni beit ba ka Hima Mylliem ka dei ka trai jaka bad kim shym la don bynta eiei ha ka jingiasoi soskular.
Shillong: U Superitendent of Police ka East Khasi Hills u Davies N Marak u la iathuh ba la pyndonkam haduh palat shi hajar tylli ki  tyndong ki lyer pynsat khmat kiba la pyndonkam ban siat pynpra ia ki paidbah kiba ia lum ha ki thaiñ Motphran.
U la ong ba ki la don ruh palat spah ngut ki pulit kiba la mynsaw ha katei ka jingiakhih namar ka jingshah kawang maw ha ki paidbah bad ka jingshah siat da ki jri siat sim.
Lah ruh ban kdew ba ki la don bun bah ki riew paidbah kiba la mynsaw ha katei ka jingiakhih kaba la neh san sngi san miet.
Babu Kular KhongjiremKi riewstad ki ju batai ba ka bor kynmaw  jong ki briew kam ju neh slem(human memory is very short).
Ngi lah iohi ia ki jingjia bad jingiakhih kiba mynshuwa man ka por ba ka long shisha kumta.
Ka la kut la ka kut khlem poi shano shano ruh.
Baroh shi katta ka jingiakhih la pyniaid (organised) da ki kynja sengbhalang kum ka KSU, FKJGP,etc.
Hynrei ha kane ka sien ba mynta pat, ki jingiakhih ka la shu bthei la ka bthei khlem don kano kano ka kynhun ba tikna ban lam khmat ia ka.
Dei tang ynda la iohi na ki lad pathai khubor ba la leh hi da ki paidbah ba bun balang ha ka dur jong “ka Sur u Paidbah" (Voice of the People).
Kane ka jingiakhih ba la pynlong da ka ‘Sur u Paidbah’ ka long kaba kham pher ,kham triem, kham shyrkhei bad kham nud (daring) haba ianujor bad kiwei pat ki jingiakhih kiba mynshuwa.
Kane ka kam (issue) pynkynriah ia ka them metor ha Iew Mawlong kam dei shuh ka issue kaba thymmai hynrei kaba iai im bad iai khih man la ka por.
Bun ki nongialam jong ngi ki ju byrngem la kum u Laren ha ka por ba ki dang long kum ki nongialam sengbhalang hynrei ynda ki lah shah jied pat ban long kum ki MLA ne Minister ha ka sorkar, jar jar ki leh klet kum ki bym tip ei ei.
Ha ka por elekshon, ki kular ia ka bneng bad ka khyndew ia ki paitbah.
Ynda ki la jop pat bad ioh shong ha ka shuki, tang khyndiat eh kiba mih paw ha ka saw ka sian (thma) jong ka jaitbynriew.
Man la ka jingiakhih paidbah, ka sorkar ka ju nang  ban pynbiej ban tem ia ki nongiakhih (protesters)  da ki lad ki lynti bapher bapher khamtam eh ban thung (institute) ia ka High Level Committee (HLC) ba la khlieh da ki Minister heh (senior cabinet Minister) ne da ka Magisterial Inquiry ne da ka independent inquiry ba la khlieh da u nongbishar bala shongthait (Retired judge) kum ha ka issue Meghalaya House, Kolkata ha ka por ba long Chief Minister I (L) E.
K.
Mawlong.
Lada mih lei lei ka jingiasiat ne jingiakajia, kin thung beit da ka magisterial enquiry.
Ka jinglehthok pyndam sia lieh (education scam) ia ka kam thung nonghikai skul ruh, ka sorkar ka la thung da ka HLC.
Ka ain pynthymmai Municipal jong ka sorkar MUA-II ruh ki pyrshang da ka HLC tangba ka la jah noh tang shu shah kawang samosa (singkara) ki khynnah pule ha ka jingialang ha State Central Library,Shillong.
Ynnai ia kren ia ka issue ILP kaba ka sorkar ka la nang ban pyn Lip noh da kaba thaw buit (divert) da kiwei pat ki lynti.
Ka sorkar ka la kynton ha secretariat da ki file magisterial enquiry bad ki report HLC suda.
Hynrei kaba sngewlyngngoh pat ka long ba wat lada lap ia ka jingshisha ruh ym don ba shlan satia ban shim action iano iano ruh.
Ynda la kham slem lei lei, wat lada kata ka report ka dei ne ka lait ruh ym don ba salia ne ym don ba patiaw shuh ia ka.
Katba nang slem ki jingbishar, katta ka la nang pjah ruh ka kam (justice delay, justice denied).
Ka jingdawa jong ki paitbah nongiakhih (protesters) ban buh da ka por (time limit) ia ka HLC ban pynkynriah ia ka them metor ka long kaba donkam eh.
Wat ka sengbhalang KSU ruh  ka sngew iahap ban buh da ka por kaba tikna (time bound) ia ka HLC/govt ba kan weng ia katei ka jaka.
Lada ka HLC/govt kam nud ban buh ia ka por ba tikna, ka Sur u Paidbah ne kata ka shatri sengbhalang ka dei ban buh hi noh ma ka ia ka por ba ka HLC/govt kan pynkynriah ia katei ka jaka.
Lada ym lah (fail) sa mynta ka sien, la eh ban pynkynriah biang ia katei ka jaka ha ki por ki ban wan.
Kaba ima ka long ba ioh kan ieng biang ka building saw san mala ha katei ka jaka bad kin pyniaid (take control) ia ka Iewduh bad Iewmawlong da kaba iaid lait (bye pass) ia ki bor pyniaid jong u syiem ne District Council , Municipal ne ka state government.
Shillong: U dkhot ka National Minorities Commission u Manjit Singh Rai u la wan jurip ia ki jaka sah jong ki khar metor mynta ka sngi kaba don ha them Iewmawlong, Shillong hadien ba la mih ka jingjia ha kine ki sngi.
U Manjit Singh Rai, u dkhot ka National Minority Commission, uba ia kynduh ia U Conrad Sangma ha Shillong:CMO.
Hadien ka jingshah pynrem jur jong kane ka sorkar BJP, ha ki arngut ki Arch Bishop, mynta ka sngi ka  Vishwa Hindu Parishad (VHP), ka kynnoh ba ki balang Khristan ha India, ki don ka jing ia sylla bad ka Vatican bad ki dei kiba pyniap ia ka sorkar kaba la jied da u paidbah bad ba ki kwah da ki sorkar, kiba ki lah ban  pyn kohnguh ia ki.
Hadien ka jingkren pyrshah sorkar da U Bishop na Delhi, ha ka Lah Sngi U Blei, sa U Archbishop ka Goa, U  Daman Father Filipe Neri Ferrao, ula thoh shithi ba sha ki dkhot jong ka balang katholik, ha kaba u ong ba ka riti synshar ri, ka don mynta ha ka jingma kaba khraw bad ba ki paidbah, ki im ha ka jingshong syier kaba khraw.
Halor katei ka jingkren jong kitei ki Arch Bishop, U Joint General Secretery ka VHP, U Surendra Jain, u ong ba ka long kaba shai bha ba ki niam Khristan ha India, ki ia sylla bad ka Vatican bad ki thawlad ban pyni ia ka jingbym shaniah jongki ia kane ka sorkar kaba mynta.
“Ha ka jingshisha ka riti synshar ri, ka don ha ka jingma, namar ka jingshim bynta politik ki balang bad ka jingthmu jongki ban pynkylla niam jubor" ong U Jain.
“Kane kam dei ka jingmut kaba don ha ka niam Khristan, hynrei ka dei ka jingthmu ban ioh ia ka sorkar, kaba synshar da ka Vatican" ong U Jain.
U Jain,u ong ba ka Vatican, ym dei tangba ka la pyn ia pra ia ki Hindu ha kylleng ka pyrthei, hynrei ia ka India ruh kum kawei ka Ri bad ki balang Khristan, ki leh kum ki khun jakai ha ka jing pyniaid jong kitei ki bor kiba nabar.
Ula kynnoh ruh ba balei ki nongialam Khristan, ki kren pyrshah, tang haba ka don ka sorkar, kaba la ialam da ka BJP.
Ha ka shithi ba la thoh sha ki balang Kristan bapher, U Anil Couto, Archbishop ka Delhi, u ong ia baroh ki nongialam niam, ba kin duwai na ka bynta ka Ri, ha shwa ka elekshon Lok Sabbha 2019.
“Ngi iohi ia ki jingjia ba kynrum kynram, kiba buh jingma shibun ia ka synshar paidbah, kaba la pruid dak ha ka riti synshar ri" ong U Couto.
U District Magistrate, East Khasi hills District, ula pynjynsur ia ka korphiw ha ki bynta jong ka  Lumdiengjri Police Station, kiba kynthup ia Jaiaw, Mawkhar, Umsohsun, Riatsamthiah, Wahingdoh, Mission, Mawprem, Lumdiengjri, Lamavilla, Qualapatty, Wahthapbru, Sunny Hill, Cantonment, Mawlong Hat bad kynthup ia ki jaka kiba hap ha  Cantonment Beat House Areas, lait noh ki jaka kiba sha shiliang jong ka jingkieng Umshyrpi bad ka por kaba la pynbeit kan long hynniew kynta, naduh ka por 7baje mynstep haduh 2 baje nohsngi bad ka korphiw kan sdang biang naduh ka por 2baje nohsngi.
Katei ka hukum kan trei kam, haduh ban da pynbna da kumwei pat.
Shillong: Ki pulit ki la leit kem sa ia uwei u briew na them Metor uba donkti ha ka jingiashoh ia u khynnah rit ha ka 31 tarik u jymmang kaba dei ka dawbah ba la pynkhih win ia ka nongbah Shillong baroh kawei.
Ki pulit ki dang buhrieh ia ka kyrteng jong utei u briew ba la shah kem hynrei la ong ba u dei uwei na kiba donkti ban shoh ia ki khynnah Khasi.
Shillong:     Khnang ban wanrah noh ia ka jingsuk jingsain bad jinghun ki paidbah iakhih, ka UDP ka la ai jingmut sha ka Sorkar MDA, ha ka jingialang jong baroh ki Seng Sain pyrthei kaba la long ha ka sngi Nyngkong 4 tarik mynta u bnai ha Meghalaya Secretariat, ba ia ki nongsar-nongkhat jaboh kibym dei ki nongtrei ka Municipal bad ia baroh kiwei pat kiba la iashong lymbung ha them mator Iew Mawlong, dei ban pynkynriah noh hapoh ka ain kaba lah ban weng I ki nongtur bad nongshong beain khlem jingbit ha kino-kino ki jaka paidbah, ka ain sorkar kaba kyrteng ka Meghalaya Public Premises Eviction of Unauthorised  Occupants Act 1980.
Ia kane ka jingai jingmut u Bah B.
M.
Lanong Senior Working President la pdiang da ka sorkar bad da baroh lang kiba iadon ha ka jingialang.
Ka Sorkar MDA ka la pdiang ba ia kane ka kam kaba la sah teng la slem, dei ban pyndep noh da ka jingiasyllok lang bad ka KHADC, ka Hima Mylliem bad ka Municipal, shuwa ban shim ia ka rai kut, kloi katba lah.
U Bah B.
M.
Lanong ula ai jingmut ruh ba lada don kino-kino napdeng kito kiba sah ha them Mawlong kiba kwah ban leit phai noh sha Punjab, ka sorkar ka dei ban ailad ba kin leit bad ban iapynbeit bad ka sorkar Punjab, kumno ban ai ia ki ia ka jaka shong jaka sah kaba biang.
Ia kiwei pat ki bym kwah leit phai shuh donkam ban pynkynriah katkum ki lynti kiba shongnia shongpain, khnang ban ym iuhroit ia ka hok longbriew.
U Bah Lanong ula pynpaw ia ka jingkyndit kumno ka bor shipai jong u GOC ka la ai lad ia bun ki briew ba kin ioh sah hapoh ki ing dara kiba don ha madan kyrkit Laban (Garrison ground), namar jan baroh na kito kiba la ioh shong ei ha kitei ki dara shipai, ki dei kiba nabar jylla suda, ym dei kiba na them mawlong, hynrei ki mynder khlem jaka sah bad ki nongdie madan.
Kumno kiba sah ha them mawlong kin phet na la ki jaka sah, haba ki dei kiba pyneh ia ka jingthmu ban pynkynriah ia ki?Hapoh katei ka ain MPPEUO, ka sorkar da kaba suk ka lah ban kyndang ia baroh kiba tur bad kiba die jingdie ha ki surok syngkien ba pynwit ia ki paidbah.
Shillong: Ki ar kur kynthup ka Kur Nongkhlaw bad ka kur Kurkalang kila dawa na ka bor KHADC ba ka dei ban weng noh shwa ia ka trading license (TL) ba la ai sha ki dkhar kiba leh kam khaii ha them Iewmawlong hadien ka la mih ka jingiakynad namar ka jingshah shoh ki khynnah Khasi ha ki khar metor.
Haba pyllait kyrwoh myn hynnin ka sngi, ki nongkitkam ka kur Nongkhlaw u Bah Iaineh Nongkhlaw bad ka Kur Kurkalang u Bah Egenstar Kurkalang ki la ong ba ka jingialang kaba long kyrkieh ha kane ka sngi Nyngkong, ki la dawa ba ka bor Hima Mylliem ka dei ruh ban pynduh pyndam noh ia ki patta  ba la ai sha ki khar metor ha katei ka jaka.
“Ka jingialang ka la rai ruh ban kyntu na ka sorkar ban pynkynriah noh ia ki khar metor na them Iewmawlong kumba la dawa ki paidbah", la ong kine ki nongkitkam kine ki ar kur.
Ki la ong ba ka ki ai ruh ia ka jingkyrshan ia ki paidbah kiba iakhih ban dawa pynkynriah noh ia ki khae metor na katei ka them Iewmawlong bad kila pynrem jur ia ka jingpyni bor ki khar metor.
Ha kajuh ka por, kila dawa ba ka sorkar ka dei ban thaw lad ban pynneh ruh ia ka jingsuk jingsain ha ka nongbah.
Shillong: U Myntri Rangbah barim ka jylla uba dei u nongialam ka Congress u Mukul Sangma u la ong ba kane ka sorkar Meghalaya Democratic Alliance (MDA) ka la phiel ban tehlakam ia ka jingsuk ha ka jylla.
Haba kren sha ki lad pathai khubor mynta ka sngi hadien ba la kut ka jingialang ka Congress Legislature Party (CLP), u Mukul u la ong, “Ngi la sakhi ia ka jinglong jingman kaba wan jia khlem khmih lynti ha kaba ka sorkar jylla ka la phiel ban pynneh ia ka jingsuk.
U la ong ba ka jingsuk ka la wan ha kine ki snem ba la dep hadien ba la pyndonkam da ka bor bad ka buit.
“Ym tang ba ngi la lah ban wanrah ia ka jingsuk ha ki snem ba la dep hynrei ngi la wanrah ruh ka jingsynshar ha ka jylla", u la ong.
U la ong ba kane ka jingjia ka la wanrah ka jingktah kaba jur ia ka lynti iaid jong ka roi ka par ha ka jylla.
“Kane kam dei kaba bha ia ka lawei ka jylla.
Ngi kyntu ia ka sorkar ban thung da ka judicial inquiry halor ka jingjia ha thain Motphran bad ban iaid katkum ki kyndon ka ain ban wanrah biang ia ka jingsuk", la ong u Mukul.
Ka dei ka kamram jong ka sorkar jylla ban pynneh ia ka suk ka sain bad haba don ka jingthut ha ka shongsuk shongsain, ka dei ban pynthikna ban wanrah ia ka jingsuk.
Halor ka jingkylli ba u Myntri Rangbah u la kam ba ki don ki nongkyrshan bad nongbei pisa ia ki nongiakhih, u Mukul u la ong,  “Ngim sngew eiei ia ka jingong u Myntri Rangbah.
Kaei kaba ngi khmih lynti ka long ba ka sorkar ka dei ban pynthikna ban pynneh ia ka jingsuk.
Ngi kwah ban iohi ia ka jinglong ba jai jai", la ong u Dr Mukul.
U la ong ba ka party ka kwah ban thung da ka judicial inquiry halor ka jingdawa ban pynkynriah ia ki khar metor na them Iewmawlong khnang ban ai ia ka jingshai kaei kaba jia bad kaei kaba dei ban leh.
U la kam ba ki paidbah kila duh jingshaniah ia kane ka sorkar bad ki la peit kaei kaba bakla ha kane ka sorkar.
U la kop ruh ba lada kane ka sorkar kam lah ban pynneh ia ka jingsuk, ka party ka kloi ban shimti ban wanrah biang ia ka jingsuk.
Ha kawei ka liang, u Mukul u la ong ba ka long kaba sngew lyngngoh ba kane ka kam ka la poi shaduh ka tnad kam pohiing ka ri India.
“Ngim tip mano, la ka dei ka tnad kam pohiing ka ri ne ka ophis u Myntri Rangbah ka jylla halor kane ka jingjia.
Kane ka dei kaba ma bha ka jingleh, ka pyni ia ka jingbym lah shuh ka sorkar jylla ban tehlakam", la ong u Mukul.
Halor ka jingkynnoh jong u Paul Lyngdoh ba ka kam them metor ka sahteng dei na ka Congress, u Mukul u la ong, “U Bah Paul Lyngdoh u la don shabar ka jingpaw paidbah, u kwah ban pynpaw ialade namar ba ym don ba niew briew shuh.
Kane ka dei ka rukom leh jong u, ngi tip".
U la ong ba ka sorkar kaba mynshwa ka la don ka jingpyrshang ban pynkynriah hynrei namar ba ki don ki bor shnong ki bym pdiang ban buh ia ki, ka kam ka la sahkut noh.
U la ong ba ka long kaba donkam ban wad ia ka lynti na ka bynta ban pynbeit noh ia kane ka jingeh kaba slem.
Shillong: Ka sorkar Jylla hynnin ka sngi ka la lum ia ka jingialang bad baroh ki kynhun niam ha ka Jylla na ka bynta ban pynneh ia ka jingsuk jingsain hadien ba la mih ka jingkynad ha ka thain Motphran ha kine ki sngi.
Ha kane ka jingialang ba la khot da u myntri Rangbah ka Jylla u Conrad K Sangma la wan iashim bynta ki kynhun niam naduh ki Balang Khristan bapher bapher, ki Hindu, Muslim, Seng Khasi, Sikh bad kiwei.
U Conrad Sangma, myntri rangbah ka Jylla, haba iakynduh bad ki kynhun niam bapher, ha ka Sngi Hat Majai, ha Shillong:CMO.
Shillong: Ka jingiapyni bor hapdeng ki pulit bad ki paidbah kaba la neh la 5 sngi ha Motphran (naduh ka miet 31 tarik u jymmang haduh ka miet 4 tarik u jylliew) ka la thanda jai myn hynnin ka sngi bad kam shym la don shuh ka jingiather maw ne ka jingsiat lyer pynsat khmat.
Hynrei ki pulit ki dang don ha Motphran, namar ba ym pat shym la weng satia ia ka Curfew.
Katei ka jingiakhih ka la thanda noh hadien ba ka sorkar ka la kular ia ki paidbah ba kan ailad ia ka High Level Committee ba kan peit ia ki kot ki sla halor ka jingdawa ban pynkynriah noh ia ka them Metor bad ba ka sorkar ka la pyntip ba la kem ia ki briew kiba la shoh ia u khynnah rit ha Them Metor ha ka 31 tarik u jymmang.
Ka sur kaba mih na ki paidbah ka long ba ki sangeh ia ka jingiakhih shipor ba kin ailad ia ka sorkar ba kan pyni ia ki kam jong ka, kumba ka la kren da ka ktien, hynrei la ong ba lada ka sorkar kam pyni kam satia kin pynjur shuh shuh ia ka jingiakhih ha kine ki sngi ki ban sa wan.
Lah ban kdew ba ha katei ka jingiakhih ki la don bun ngut ki samla kiba la shah kem bad ki la don ruh bun ngut ki riew paidbah kiba la mynsaw kynthei bad shynrang bad la don ruh  bun ngut ki paidbah kiba la mynsaw.
Shillong:Weng beit ia ki kharmetor na Them iew Mawlong bad buh da ka por ban kyndang ia ki, ong ka kyrwoh na ka liang jong U President ka KSU, U Bah Lambor Marngar, myn hynnin ka sngi.
Katei ka jingkynthoh jong ka KSU, ka long halor ka rai jong ka sorkar jylla ban pynkha da ka High Level Committee ban pynbeit ia ki kynrum kynram ka Them Metor.
U President jong katei ka seng, u ong ba ka la ju jia na ki por sha ka por ba ka sorkar jylla ka ju seng da ki komiti ban pynbeit ia ki jingeh ba ka Jaidbynriew ka ia kynduh, hynrei phewse kine ki komiti kim poi shano shano ruh bad ki mat jong ka Jaidbynriew ki iaisah beit kumba ju long.
Kumta ka seng ka kyntu ia ka sorkar ba lyngba kane ka committee ka dei ban shimkhia ban pyni noh da ka kam bad kata ka long ban shim ia ka rai ban weng beit ia ki kharmetor na Them Iew Mawlong khlem da pynjlan khnang ba wanrah biang ia ka jingshong shngain ha iew ha hat bad ha ka sor Shillong baroh kawei, pynkut ka kyrwoh.
Shillong:Ki Tourist Taxi na Guwahati, ki la rai ban weng noh ia ka jing sangeh kamai jong ki sha Shillong, naduh lashai ka sngi, namar ba ka suk ka sain, ka la wan phai ha ka nongbah, ong ka khubor.
Ki lai tylli ki seng, kiba kynthup ia ka  Greater Guwahati Tourist Tata Sumo Drivers Welfare Association, Indica (Diesel) Tourist Taxi Drivers Association bad ka Greater Guwahati Tourist Taxi Association ki la sangeh ban iaid kamai sha Shillong, hadien ba san tylli ki kali, ki la shah ther maw ha Mawlai bad Umsning.
La iathuh ba ki don 350 tylli ki kali kiba iaid man ka sngi, ba la pyniaid da kitei ki lai tylli ki seng, kiba wan sha Shillong.
Shillong: U General Secretary ka AMPSTA u Babu F.
C Shullai u la iathuh ba naduh ka 1 tarik u nailur ki nonghikai skul Deficit kin ioh mad ia ka tulop thymmai jong ki katkum ka 5th Meghalaya Revision of Pay.
U la pyntip sha ki nonghikai ba haduh ka 2nd Quarter kata haduh u nailar kin dang hap ban sei ia ka tulop rim.
U la ong ba kin ioh ia ka Arrear  thymmai kin ioh beit naduh ka 1 tarik u kyllalyngkot, 2017 haduh ka 31 tarik u nailar, 2018.
Haba batai ia ka jingiaid lynti ka AMPSTA ban ia kynduh ia ki heh sorkar halor ka jingsiew thymmai u babu Shullai u la ong ba ka AMPSTA kan ym shongthait ban dawa ia ki hok jong ki nonghikai baroh kiba hap hapoh katei ka seng.
Ki shipai, ki la pynlong ia ka jingiaid pahara mynta ka sngi, ha ka por 4.
30 nohsngi ha ki bynta jong ka nongbah Shillong, ha ka jing ialam U Gen DS Ahuja, GOC 101 Area.
Ki don ar kynhun ki kali kiba don bad ki shipai kiba biang tiar pura kiba iaid, na ka bynta ban teh lakam ia ka suk ka sain ha Shillong.
Ki shipai kiba iaid pahara ha ka nongbah Shillong, ha ka Sngi Hat Majai:PR.
Shillong: U District Magistrate, East Khasi Hills District, ula pynjari ia ka korphiw ha ka nongbah Shillong, naduh ka por 6baje janmiet haduh ka por 5baje mynstep, ha kylleng ka nongbah Shillong, kaba sdang naduh ka 6tarik Jylliew 2018, kat haduh ban da pynbna da kumwei pat.
Katba ia ka korphiw ha  Jaiaw, Mawkhar, Umsohsun, Riatsamthiah, Wahingdoh, Mission, Mawprem, Lumdiengjri, Lamavilla, Qualapatty, Wahthapbru, Sunny Hill, Cantonment, Mawlong Hat bad ki jaka kiba hap ha Cantonment Beat House Areas, lait noh ki jaka kiba sha lyngba ka jingkieng Umshyrpi, la pynjynsur naduh ka por 7baje mynstep haduh 12baje shiteng sngi bad ka korphiw kan trei kam biang naduh ka por 12baje shiteng sngi, naduh lashai ka sngi bad haduh ban da pynbna da kumwei pat (MIPR).
Shillong: Ka sorkar ka la thaw ia ka High Level Committee kaba khlieh da u Symbud Myntri Rangbah, u Bah Prestone Tynsong na ka bynta ban thaw lad kumno ban pynkynriah noh ia ki khar metor na them Iewmawlong.
Ia kane ka rai la shim ha ka jingialang kaba khot da ka sorkar ia baroh ki seng sain pyrthei kiba don ha ka jylla ban iakren ban thaw ia ki lad ki lynti ban weng ia kane ka jingeh kaba la wanrah ka jingthut ha ka shong suk shong sain ha ka nongbah Shillong.
Haba kren sha ki nongthoh khubor mynta ka sngi, u Myntri Rangbah u Conrad K Sangma u la ong ba ia kane ka Committee kaba khlieh da  u Symbud Myntri Rangbah bah Prestone, yn don lang ki dkhot ba kynthup ia u Bah Hamletson Dohling, u Bah Banteidor Lyngdoh, u Bah AL Hek, u CEM ka KHADC u Bah Pynshngain N Syiem, u James K Sangma nalor u Bah DP Wahlang uba long u member secretary.
“Ka jingialang ka la rai ban thaw ia ka High Level Committee ka ban khlieh da u Myntri Rangbah ba ar bad kan sa pyndep noh kloi katba lah", la ong u Conrad bad bynrap ba baroh kiba la wan iashim bynta ha ka jingialang ki la pynpaw ia kawei ka sur ban wanrah noh ia ka shong suk shong sain ha ka nongbah.
Kiba la wan ban iashim bynta ha kane ka jingialang jong baroh ki seng sain pyrthei ki long ka Congress, UDP, NCP, HSPDP, KHNAM, BJP bad PDF.
Shwa ia kane, la don ruh ka jingialang jong ka Meghalaya Democratic Alliance (MDA).
Ha kane ka juh ka sngi, u Myntri Rangbah u la iakynduh ruh ia ki nongialam ka Synjuk ki Nongsynshar Shnong ka Bri u hynniewtrep (SNSBH) halor kane ka juh ka phang, kiba la pynpaw ban ai ka jingiatreilang bad ka sorkar ban wanrah biang ia ka jingsuk.
U Conrad u la ong ba ka sorkar kam shym la buh por ban pyndep, hynrei ka thong ka long beit ban pyndep noh wut wut khlem pynslem satia namar ba kane ka kam ka donkam ia ka lynti ban pynbeit shi syndon.
U la ong ba kane ka kam ka dei kaba slem bha bad ka don ruh ka mukotduma bad namar kane ka daw, ka sorkar ka hap ban bishar bniah bin pa bin bad la dep ban pan kaiphod ruh na ki tnad bapher bapher kum na tnad sor, tnad revenue.
“Wat la ym shym la buh por lano ban pyndep ia kane ka kam hynrei ka committee kan sa leh wut wut kloi katba lah namar ba kane ka kam ka dei kaba jyrwat bha namar ba ka don ka mukotduma ha ka iing kashari", u la ong.
U la ong ba u la dep pan ia ka kaiphod na ki tnad sorkar bapher bapher kiba iadei bad kane ka kam bad shen yn sa lah ban pyndep kloi kumba la thmu namar ba ka sorkar ka shim khia bha ia kane ka kam.
U la iathuh ba ki pulit ki la kem ruh ia uwei u briew uba shah kynnoh ban shoh ia ki khynnah Khasi ha thew Iewmawlong, u B Mizah uba sah na them khar metor bad la pynngat mukotduma pyrshah ia u.
“Ki pulit ki la kem ia uwei uba donkti ha ka jingshoh ia ki khynnah Khasi u B Mirzah bad la pynngat mukotduma ia u", la ong u Conrad.
Ha kajuh ka por, u la kyntu ia ki paidbah ba kin sngewbha ban sangeh noh ban iakhih ban pynthut ia ka suk ka sain namar ba ka la ktah jur ia ki nongbylla, ki nongshong dukan, ki nongtrei sngi, kiba duk.
“Ka sorkar ka long kaba kloi ban iakren badno badno na ka bynta ban wanrah ia ka suk ka sai", la ong u Myntri Rangbah.
U la ong ba ka sorkar kam shym la shong kli kti ban pynbeit ia kane ka kam bad kan trei borbah ban pynthikna ba kan poi sha ka lynti kaban weng shi syndon ia kane ka jingeh.
Mynta ka sngi, u Conrad u la iakynduh bun ki kynhun, naduh ki seng sain pyrthei ba kynthup ia ka UDP, ka synjuk ki nongsynshar shnong ka bri u hynnewtrep (SNSBH), ki nongdie madan.
Ha kawei ka liang, u myntri ka tnad kam pohiing u James K Sangma u la ong ba la phah iaid flg march da ki shipai ha ka nongbah ban tem ia kane ka jingjia.
Shillong: Mar ia sdang ka Curfew kata naduh ka por 4 baje janmiet myn hynnin ka sngi, ki shipai ki la sdang ban iaid da ki phew tylli ki kali ha nongbah Shillong bad la lamkhmat ia ki shipai da ki Majistor ba la phah da ki bor District.
La iohi mynta ka janmiet ba ki don kumba 10 trok bad kumba 5 Gypsy eiei ki shipai ha ryngkat ki Majistor bad ki pulit kiba la iaid pahara mynta ka janmiet ha ki kynta ba la sdang ka Curfew.
Katei ka jingiaid pahara ka long tang ha ki katto katne bynta jong ka nongbah ha surok bah hynrei ki shipai kim shym la tur satia sha Motphran ka jaka ia khih.
La iohi ba ki shipai kiba la pynkhreh bha ryngkat ki tiar ia leh jong ki.
Baroh kawei ka sor Shillong ka la kynjah jar ha ki kynta korphiw kaba naduh ka por 4 baje janmiet haduh ka por 5 baje mynstep, la iohi ba ki bor pahara ki la don ha kylleng ki bynta jong ka nongbah Shillong mynta ka miet.
Shillong: 3 ngut ki pulit CRPF ki la mynsaw ha ka jingshah kawang maw ha ki paidbah ha ka ktem jong ki kaba don ha Mawlai, katei ka jingjia ka la jia ha ka miet sngi u blei, iathuh ki heh jong ka Central Para Military Force.
Ki paidbah ki la thombor ruh ia ka kali kit koidi kaba kit ia uwei u briew uba don jingduna uba la thmu ban pynkit sha KJP Robert Hospital, iathuh u Inspector General of Police, H.
Nongpluh.
Katba ha kawei pat ka khubor la iathuh ba ki la don ki ing ba la julor ha jingkieng Mawlai na ka daw ka jingshah siat lyer pynsat khmat ha ki CRPF bad la ong ba ki lyer sat khmat ki la rung ruh ha ing briew.
Ha kawei pat ka jingjia, 3 ngut ki nongtrei bar jylla kiba dei na ka jylla West Bengal ki la ong ba ki la shah hiar thma ha ki samla ki bym shym la ithuh satia, katei ka jingjia ka la jia ha ka shnong Syadrit kaba jngai tang kumba 2 kilomitar na Police Out post, katei ka jingjia ka la jia ha ka miet sngi saitjaiñ.
“Ngi dang ia bamja miet ha ka por 9:30 baje ha ka miet sngi saitjaiñ , hynrei ki la don kumba 8 haduh 10 ngut ki briew kiba la wan rung ha phyllaw ki la shoh ia ngi khlem daw, ki ong ia ngi ki Dkhar bad ki hukum ba ngi dei ban mih noh na katei ka jaka, nga la don hangne naduh u snem 2006 hynrei kane ka dei ka sien ba nyngkong ba ngin shah thombor" ong u Dipankar Choudhury, u nong khaii  dohkha uba dei na Malda district ka Bengal.
La iathuh ba ki don kumba 50 ngut ki nongkhaii dohkha kiba don ha ka thaiñ Umsning kiba la mih noh ha ka sngi u blei.
“Ngi mut ban mih noh mynta ka janmiet bad ngin wan phai biang hadien ba la suk la saiñ" ong u Choudhury.
Shillong: Ka jingiakhih ha Motphran kaba la mih ka jingiakynad hapdeng ki pulit bad ki paidbah ka dang iai bteng haduh myn hynnin ka miet ruh ha kaba ka jingsiat lyer pynsat khmat ki pulit ka dang iai bteng ha ki bynta jong ka YMCA.
Ka jingtur ki paidbah ka la kham duna noh hadien ba ki pulit ki la ioh ban khang kdong, ki pulit ki la ioh ban shong hajrong building jong ka Synod Complex, ki la ioh ban ap ktem ha ki bynta jong ka Mission Compound bad kumjuh ruh ha YMCA bad ki paidbah kim ioh lad shuh ban tur shakhmat.
Hynrei wat la kam don shuh ka jingiatur lymbung, hynrei ka jingia kawang maw ka dang bteng, shipor ka sangeh bad shipor ka sdang biang.
Ki pulit ki la pyndonkam da ki Camera kiba pynher na suiñ ban iohi lada u paidbah u wan tur bad tang shu iohi lyngba ka Camera ba u paidbah u tur ki pulit ki la siat da ki lyer pynsat khmat sha ki bynta ba don u paidbah.
Lah ban kdew ba ka jingiakhih ha Motphran ka la sdang naduh ka miet 31 tarik u jymmang bad mynta ka la iaid sha ka san miet.
La pynjari korphiw ha kylleng ka nongbah Shillong, naduh ka por 4baje mynta ka janmiet haduh ka por 5baje lashai mynstep, ong ka kyrwoh na U District Magistrate, East Khasi Hills, Shillong.
Kham mynshwa, u DC u la pynjari ia ka korphiw ha ki jaka jong ka nongbah Shillong kynthup ka Jaiaw, Mawkhar, Mission Compound, Mawprem, Wahingdoh, Umsohsun, Lamavilla, Cantonment ban tehlakam ia ka shong suk shong sain hadien ba ka la mih ka jingiakynad na ka jingshah shoh ki lai ngut ki khynnah Khasi ha them metor, Iewmawlong.
Katba ka korphiw ba khlem buh por, kan dang iai bteng ha ki bynta jong ka Jaiaw, Mawkhar, Umsohsun, Riatsamthiah, Wahingdon, Mission, Mawprem, Lumdiengjri, Lamavilla, Qualapatty, Wahthapbru, Sunny Hill, Cantonment, Mawlong Hat, lait noh ha kito ki jaka ba sha lyngba ka jingkieng Umshyrpi.
Kawei ka longkmie ryngkat bad ki khun kiba la phet noh na ingsah wai jong ki na YMCA ban leit shawei pat sha ing kibahaing , katei ka longkmie ka la ong ba ka phet noh na katei ka jaka naba ka jingpynbthei lyer pynsat khmat ka la jubor shaba palat bad ba ki khun rit jong ka kim lah shah shuh: Rupang.
Ki lad khubor ba dang shu ioh lum, ki iathuh ba ki don ki nong iakhih paidbah, kiba la poi tiap ha Secreteriat, ha ka por 4 baje tam eiei.
Kiba bun na kitei ki dei ki kynhun longkmie, kiba rah bad ki plakad jongki bad kiba kwah ban ia kynduh ia U Conrad Sangma, myntri rangbah ka Jylla, na ka bynta ban dawa ban weng noh ia ka them metor.
La iathuh ba kitei kiba leit rung sha Secreteriat, ki dei ki nongdie madan bad ki don kumba shispah ngut tam eiei bad ki la ioh ban ia kynduh ia U Chief Secretery bad kumjuh ia u myntri rangbah ka Jylla, na ka bynta ban iakren halor ka jingeh kaba ki iakynduh na ka jingkhang ka iew ka hat bad kumjuh ki dawa ruh ban kynriah noh ia ka Them Metor.
Ki longkmie kiba poi ha phyllaw Secreteriat, mynta ka nohsngi:Wlytan.
Ka kali kaba la pynkylla da ki paidbah ha khmat Robert Hospital, ha ka miet Sngi U Blei:Wlytan.
Shillong:Ki longkmie kiba ia pyni nia bad ki pulit ha Mission Compound: Rupang.
Shillong:U Bah Adelbert Nongrum ha ryngkat bad ki Rangbah Shnong ka Wahingdoh, Mission Compound kiba dang leit jngoh ia ka Motphran: Rupang.
Shillong: U General Secretary ka Delhi Sikh Gurdwara Management Committee uba dei ruh u MLA na Delhi, u Manjinder Singh Sirsa ula wan hiar kyrkieh sha ka nongbah Shillong ha kane ka sngi u Blei ban peit ia ka jinglong jingman jong ki jaitbynriew Sikh hadien ba la mih ka jingiakynad ha nongbah naduh ka sngi Thohdieng.
Ki nongialam Sikh, ha ryngkat U Conrad Sangma, myntri rangbah ka Jylla, haba kren sha ki kotkhubor ha ka Sngi U Blei:Wlytan.
Ex.
Rev K LangrinKa 3 tarik u June ka dei ka ‘Environment Sunday’ ba ka Khasi Jaintia Presbyterian Assembly ka la buh ba baroh ki balang shnong ha Ri Khasi bad Jaintia kin rakhe kyrpang ia kane ka sngi ban kynmaw ia ka environment.
Kane ka long kaba dang thymmai namar mynshuwa kam ju don kaba kum kane ka sngi ba la pynbeit kyrpang.
Namar ba dang bun ki bym pat sngewthuh kumta nga kwah ban ai jingmut ia ki nongpule baieit shaphang ka jingmut jong ka ktien ‘environment’.
Ka environment ka mut ka mariang bad kiei kiei kiba don sawdong ia ngi.
Ia ka mariang la ju khot da ki briew kiba stad kum ka ‘mei mariang’.
Balei ba ia ka mariang la khot ka Mei? Ngi khot ia ka ‘Ka Mei’ dei namar ba ka ai buin ia ngi, ka ai bam ia ngi, ka ai sopti ia ngi bad ia kiei kiei baroh kat kiba ngi donkam.
Khlem kane ka mei ngim lah ban im.
Ka environment ka kynthup ia baroh kiba ker sawdong ia ngi kum ki lum ki wah, ki dieng ki siej, ki phlang ki kynbat, ki sim ki doh, ki mrad ki mreng, ka lyer, ka sngi, u slap, ka umjer, bad kumta ter ter.
