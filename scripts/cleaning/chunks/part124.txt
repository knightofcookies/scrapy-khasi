Ka UDP ka la thaw ia ka Sub Committee on KHADC Affairs ban peit bniah bad bishar ia ka kaiphod jong ka House Committee kaba tohkit halor ki kam bamsap ha KHADC na ka pisa kaba la iohlum na ka Professional Tax na nongpoh bad Nongstoin khamtam ka jingpaw ka kyrteng u CEM ban Pynshngaiñ N Syiem bad u bah Antonio War EM pla tyngka ha katei ka kaiphod.
U Bah BM Lanong hynnin ka sngi u la ong ba ka Sub Committee kan phah ia ka rai sha ka Party ban weng noh ne em na ka PDF kaba ialam da u bah Pynshngaiñ N Syiem hadien ba peit bniah ia ka kaiphod ka House Committee.
Ha katei ka kaiphod jong ka HC, la iasoi da u nongialam ka Liang pyrshah uba dei u Chairman u bah Manstudy Nongrem, ka nongialam jong ki MDC ka HSPDP ka kong Teilinia Thangkhiew, nongialam ki MDC ka KHNAM bah Adelbert Nongrum bad nongialam ki MDC ka UDP u bah Teinwell Dkhar kiba dei ki dkhot ha ka kynuhn synrop ka PDF.
Shillong, 30 Lber:Ka jingbuh sngi ban iakren pynbeit pud hapdeng u Myntri Rangbah ka Assam bad ka Meghalaya kam dei namar ba ki kwah hi hynrei, katkum ka khubor, ka dei namar ba ka ophis jong u Myntri Rangbahduh ka ri, (Prime Minister Office) jong u Narendra Modi, ka la bthah ia ki ban iashong ban iapynbeit ia ka jingiakajia pud.
Katkum ba paw, ka jingtreikam ka ophis jong u Myntri Rangbahduh ka ri, ka dei kaba sted bha ban tuklar haba ioh pdiang kano kano ka jingthoh na ki paidbah ne ki riew shimet.
U Myntri Rangbah ka Assam u Sarbanda Sonowal bad u Myntri Rangbah ka Meghalaya u Dr Mukul Sangma kin iakynduh ha ka 3 tarik Iaiong ha Guwahati ban iakren ia ka jingiakajia pud.
Ym pat lah ban tip ha kano ka dur ne ka mat ba kin iakren hynrei kum ioh jingtip, ka ophis u PMO kala bthah ia kine ki ar tylli ki jylla ban iapynbeit da ka lynti kaba sngew tynnad baroh ar liang.
Kumba ka paw naduh mynshwa, ka jingiakren pynbeit pud hapdeng kine ki ar tylli ki jylla, kam ju poi shaei shaei ruh wat ha ka jingshisha, baroh kine ki jylla la synshar kajuh ka party Congress.
Hynrei ha kane ka kynti, ka jingsynshar ka iapher ha kaba ha Assam, la synshar da ka BJP katba ha Meghalaya dang synshar ka Congress.
Shillong, 30 Lber:Ka Executive Committee ka GHADC kaba ialam da ka seng NPP ka la khyllem noh mynta ka sngi.
Katei ka jingkhyllem ka EC ka dei hadien ka jingrisaiñ jong u Chief Executive Member u Denang T Sangma.
U Dy.
CEM ka KHADC u Augustine Marak haba ia kren bad u Rupang u la iathuh ba tang mar ia sdang ka dorbar mang tyngka, ha ka sngi kaba ar, u Chairman u la pynbna ba u Denang u la risaiñ noh na ki daw shimet jong u bad da katei ka jingrisain u CEM ka EC ruh ka la khyllem noh.
Mynhynnin ka sngi ka Liang pyrshah kaba ialam da ka Congress ka la wanrah da ka jing bym shaniah shuh ia ka EC jong ka NPP bad u Chairman u Boston Marak u la pdiang ban ia kren ia katei ka NC mynta ka sngi, hynrei tang mar ia sdang dorbar mynta ka step u Chairman u la pynbna ba u ioh pdiang ia ka shithi risaiñ na u CEM bad kumta hi ka EC ka la khyllem hi noh.
Lah ban kdew ba ka EC jong ka Garo Hills Progressive Alliances (GHPA) kaba ialam da ka seng NPP ka don 19 ngut ki MDC na ka 29 ngut bad kitei ki kynthup ia 10 ngut ki MDC ka NPP, 3 ngut ka GNC, 1 BJP , 1 NCP bad 7 ngut ki Independent.
Ryngkat bad u CEM ki don 6 ngut ki MDC kiba la mih noh na ka GHPA bad kitei ki kynthup ia u Chairman u Boston Marak ryngkat ki 4 ngut kiwei pat ba kynthup ia u Wenison Marak ka Garo National Council, u Dhormonath Sangma uba phet na ka Congress ban ia soh NPP mynta u la leit phai biang sha ka Congress, u Ismail Marak ka BJP uba phet na ka Congress bad u Righteous Marak u MDC ka NCP uba phet na ka Congress.
U Boston Marak u la kam ba ka liang pyrshah ka don mynta 16 ngut ki MDC bad ka la biang ba kin kam ia ka bor synshar.
U la kynnoh ba katei ka jingjot jingpra ka dei namarba ka jingdkoh jong ka rukom treikam ka EC ba ialam ka NPP.
La iathuh ba ka jingiadie ia thied kulai ka dang iaid haduh mynta ruh.
U Dy.
CEM u Augustine Marak u la iathuh ba haduh mynta um pat lah ban ong eiei namarba ka jingiakren bad ki nongialam ka NPP ka dang iaid ban ia khun ban wan biang ha ka bor.
“Katno ngut ki MDC ngi don mynta, ngim pat lah ban ong, ngan sa ai jingtip ia phi" ong u Augustine haba ia kren bad u Rupang.
Hynrei kiwei pat ki lad khubor ki la iathuh ba mynta ki nongialam ka NPP ba kynthup ia u Conrad bad u nongialam ka BJP u bah Shibun Lyngdoh ki dang don hapdeng ka jingiakren kumno ban thawlad ban wan biang ha ka bor.
Shillong, 31 Lber:Ka Meghalaya Minerals Exporter’s Chamber of Commerce (MMECC) ka pynpaw ia ka jing-sngewnguh ia u myntri rangbah ka jylla u Dr Mukul Sangma, u ba la bat ia la ka jong ka kular kaba u la kren hapoh ka iing dorbar thawain jong ka jylla, ha ka dorbar mang tyngka kaba dang shu dep, ha kaba ula khlei ba ka sorkar kan ialeh katba lah ban iarap ia ki briew kiba trei ha kane ka kam mawshun.
Ka MMECC, ka shim ba dei da ka jingshim khia jong u myntri rangbah ka jylla ba ka tnad khlaw, ka la sdang ban jurip biang ia ka jingdon u mawshun ba dang sah ha ki par jong ki briew khnang ban ai jingbit biang ban shallan ia u, ha kaba la leh lyngba u Forest Officer (DFO) Territorial Shillong bad la dep ban bthah ia kiba trei mawshun ba kin buh ia ki aplikeshon jong ki ban dup lah ban leh ia kaba don kam.
Kane ka lynti kaba ka sorkar ka la leh, lyngba jong ka tnad khlaw, na ka liang jong MMECC, ka long kaba u myntri rangbah ka jylla u la shim ia ka lynti kaba dei ban pynlait ia ki briew kiba im kane ka kam mawshun ba kin ioh ban trei ban ktah bad ha ka juh ka por ban dang ioh ban pynkhreh ia ka plan kaba biang ban tih mawshun bad ban ioh ia ki kot ki sla na ka sorkar.
Ka MMECC ka kyntu ia u DFO, territorial East Khasi Hills District ban pynkloi ia kane ka kam ban pyndep kloi ia ka jingjurip khnang ba kito kiba dang don ia u mawshun ba la dep tih, yn ioh ban shallan noh ha dien ba ka ophis ka la ai ia ka Challan.
Katei ka seng, ka pynpaw ruh ia ka jingsngewnguh ia u nongialam ka liang pyrshah hapoh ka iing dorbar thawain ka jylla u Dr Donkupar Roy, u ba la shim khia ban kren ia kane ka jingeh jong ki paidbah hapoh ka iing dorbar thawain ha kane ka dorbar mang tyngka kaba dang shu kut shen, ha kaba u myntri rangbah ka jylla ruh u la sngap bad shah skhor bad leh ia kaei kaba u la klur hapoh ka iing dorbar.
Jowai, 31 Lber:Uwei u briew uba la tip kyrteng kum Balajied Nongrum u la ujor sha ki pulit ha Nartiang ba u la shah tuh ki tiar kali ba buh ha trep ha iing sah jong u kaba don ha shnong Mynsngat ha kane ka 27 tarik.
Haba tohkit hi da lade utei u bah Nongrum u la lap ba ia kitei ki tiar kali jong u la lap na kawei ka jaka pyllang tiar jot kaba don ha katei ka juh ka shnong bad haba tohkit la lap ba uwei u briew uba kyrteng u Plas Lipon u la wan die ia kitei ki tiar.
Na ka liang ki pulit ki la tohkit ia kane bad ki dang thwet ia utei u ba donkti ban ioh kem ia u.
Shillong, 31 Lber:Uwei u rangbah ba la 42 snem karta uba la tip kyrteng kum u Lopina Kharsyntiew na Patarim, Block-II, Mawlai, Shillong u la jah rngai na la ong ryngkat ka trok kaba u niah kaba don ia u nombar ML-05J-5058, u la jah naduh ka 21 tarik mynta u bnai.
Shillong, 31 Lber:Ka tnad District Council Affairs jong ka sorkar jylla mynta ka sngi ka la hukum ia u Chairman ka Garo Hills Autonomous District Council (GHADC) ba un peit ma u kum u CEM ba shipor ka District Council kat bym pat lah ban pynlong ia ka elekshon CEM.
Haba ia kren bad ki lad khubor u Boston Marak Chairman ka GHADC u la ong ba u la ioh hukum na ka sorkar ban peit shipor ia ka GHADC tad haduh ban da lap ban pynlong elekshon CEM bad utei un shimti ia katei ka kam naduh ka lah sngi u blei.
U Marak u la ia kynduh ia u myntri ka tnad DCA u bah Prestone Tynsong ban batai ia ka jinglong jingman ha GHADC hynrei u khlem ioh pat ban ia kynduh ia u Lat ka jylla naba u don ha ka jylla Assam.
La iathuh ba kumba ju long ha District Council lada mih kano kano ka jingkhyllem EC u Lat u ju pynbna ia uwei napdeng ki MDC kum u nongpeit ba shipor.
Shillong, 31 Lber:T.
6.
30 klur tyngka ka sorkar ka la ioh lum na ki kali bad ki thuk thuk kiba pynkheiñ Aiñ bad katei ka kuna ka dei kaba la lum san snem mynta kata naduh u 2012-2013 haduh u 2016-2017.
Katei ka kuna ka dei kaba la lum na ki briew kiba niah kali bad ka bu-aid kyiad, kiba kren phone por dang ñiah kali, ki bym deng snieh, ki thuk thuk ba niah khlem jingsop khlieh, kiba pynher sted bad kiwei pat kiba pynkhein ia ki kyndon aiñ.
Ka kuna kaba heh heh kaba la iohlum ka dei ka East Khasi Hills kaba haduh T.
3.
76 klur tyngka , nangta bud sa ka Ri-Bhoi T.
92.
7 lak tyngka, ka West Jaintia T.
49.
9 lak tyngka.
West Garo Hills T.
34.
8 lak tyngka, East Jaintia Hills T.
30.
9 lak tyngka, North Garo Hills T.
3.
7 lak tyngka, South West Khasi Hills T.
1.
9 lak tyngka, East Garo Hills T.
1.
2 lak tyngka.
Ym shym la don ba shah dain kuna ha South West Garo Hills, Ampati.
Shillong, 31 Lber:Ka jingiakren pyn-beit pud hapdeng u Myntri Rangbah ka Assam u Sarbananda Sonowal bad u Myntri Rangbah ka Meghalaya u Dr Mukul Sangma kan long lashai ka sngi ha Guwahati por 11 baje mynstep ha Administrative Staff College ha Khanapara, Guwahati.
Kane ka jingiakren pynbeit pud ka dei ka sien kaba 20 ha ka kyrdan Myntri rangbah jong kine ki ar tylli ki jylla naduh ba la kha ia ka Meghalaya.
Ka jingiakren ban pynbeit iakajia pud bad ka Assam ka la iaid naduh u snem 1971 haduh mynta bad naduh u snem 1971, la don 19 sien ba ki Myntri Rangbah ka Meghalaya bad ka Assam ki iakynduh haduh 2012, bad 12 sien ki Chief Secretary.
Ki don 12 tylli ki jaka ba iakajia pud hapdeng ka Meghalaya bad ka Assam kynthup ka Blocks I bad II, Upper Tarabari, Gizang Reserve Forest, Hahim, Langpih, Borduar, Boklapara, Nongwah-Matamur, Khanapara-Pillangkata, Deshdemoreah, Khanduli-Psiar ba Ratacherra.
Kine ki jaka ki dei kiba hap ha West Khasi Hills, Jaintia Hills bad ha Ri Bhoi district ka Meghalaya.
Na bynta u Dr Mukul, yn synrang lang ki myntri jongu kynthup Deputy Chief Minister u Dr R.
C Laloo, u nongaibuit ka sorkar, Bah D.
D Lapang, myntri kam pohiing Bah HDR Lyngdoh, Kong Roshan Warjri bad u Chief Secretary u K.
S Kropha bad kiwei.
Shillong, 31 Lber:Ka sorkar jylla ka la pynmih ia ka jingpynbna ba baroh ki dukan kyiad kiba hapoh ka 500 meter ka jingjngai na ki surok bah, ki dei ban khang kdam noh naduh lashai ka sngi ka 1 tarik Iaiong.
Kane ka jingpynmih hukum ka sorkar ka long hadien ba ka Supreme Court ka ri ka la pynmih ia ka hukum ba baroh ki dukan kyaid ha ka ri kiba don hapoh ka jingjngai kaba 500 meter ki dei ban khang kdam bad lada don kiba leh pyrshah yn pynshitom da ka ain.
Ka rai jong ka Supreme Court ka long hadien ba katkum ka jingshyrkhei ka jingiap bad ka jingmynsaw ha ki jingjia aksiden kali ha ki surok ha ka ri namar ka jingbuaid.
Katkum ka jingkhein ka sorkar, kumba 5 lak ki jingjia aksiden ha ka ri ha ka shi snem bad kumba 1 lak ngut tam ki briew ki duh na ka jingjia aksiden kali ha ka ri India.
Ka jingshah khang ki dukan kyiad ha ka jylla kan ktah jur ruh ia ka khajna ka sorkar jylla kaba kamai na kine ki dukan kyiad kiba ieng lain ha man ki surok bah ha ka jylla.
Katkum ka jingiathuh u myntri ka tnad Excise, u Zenith Sangma, ka sorkar jylla ka duh khajna kumba san spah klur na ka jingkhang ia ka kyiad.
U Zenith u la ong ba kumba T.
500 klur la duh khajna na ka jingkhang noh kumba 265 tylli ki dukan kyiad da ka hukum ka Supreme Court ha kane ka jylla.
Ia kane la iathuh da u Myntri ka khajna ka jylla u Zenith M Sangma hynne ka sngi ha ing dorbar halor ka jingkylli jong u bah Dr Jemino Mawthoh.
Hadien ba hukum ka Supreme Court la khang 265 tylli na ka 561 tylli ki dukan kyiad ha baroh ka jylla.
Katkum ka jingong u Myntri ia ka jingdon ki dukan kyaid ka long ha East Khasi 61 tylli, West Khasi 10, South West Khasi 13, Ri Bhoi 31, East Jaintia Hills 35, West Jaintia Hills 26, East Garo Hills 07, West Garo Hills 53, South Garo Hills 13, North Garo Hills 18, South West Garo Hills 21 bad Sohra sub division 08 tylli.
Ha u 2013-14 ka sorkar ka ioh khajna T.
1626620757, ha 2014-15 ka ioh khajna T.
1511353697 bad ha u snem 2015-16 ka ioh lum khajna T.
1700549408.
Kiwei pat ki lad khubor, ki iathuh ba ka Supreme Court, ka la kham pynjynsur ia ka hukum jongka, ha kaba ka la buh kyndon ba yn khang tang ia kito ki dukan kyiad, kiba don ha ka jingjngai kaba 220 metre na surok bah, ong ka khubor ba dang shu ioh lum bad katei ka dei ka hukum, kaba la pynmih mynhynnin ka sngi, ha kaba la bthah, ba katei kan trei kam, ha kito ki nongbah, kiba don tang kumba 20hajar ngut antad eiei.
Jowai, 31 Lber:Kawei ka longkmie kaba la tip kyrteng kum ka Rishisha Challam kaba na ka shnong Tyrshang, thain Ummulong ka la shah kem ha ki pulit kynthei ka Jowai bad ka iing bishar ka la rai ruh ban set along ia ka haduh 14 sngi khlem jamin na ka daw ba ka la byrngem pyniap ia la ki khun lajong bad ruh ia ka para khadduh kaba dang rit rta.
Katei ka longkmie kadei kaba kyrni bha ha ka jingdih kyiad bad la iathuh ba ha ka 28 tarik une u bnai ka la rah da ka wait ban pyniap ia ki khun jong ka.
Ka la leh ia kane hadien ba ka la dep ban bom ban shoh ia la ka jong ka kmie.
Kawei na ki khun jong ka ha ryngkat ka para khadduh jong ka ki la hap ban phetwir bad poi shaduh sha Jowai ban phet iap na ka jingthmu katei ka kmie ban pom pyniap ia ki da ka wait.
Da ka jingiarap jong ki driver bus, ia kitei ki ar ngut kiba la phet na la iing la ialam sha ki pulit ha Jowai bad haba tohkit ia ki, ki la phla lut bad halor ka jingphla jong ki, ki pulit ka nongbah Jowai kila shim khia ban tohkit bad haba ki la lap ia ka jingshisha ki la kem noh ia katei ka longkmie mynta ka sngi da ka jingiarap ka para jong katei ka longkmie kaba la air uh ka jingujor sha ki pulit.
Ia kitei ki khynnah kynthei la aiti ia ki sha ka Childline ha Jowai bad haduh mynta ki dang don ha kti jong ka Childline.
Shillong, 31 Lber:Hadien ka jinghap slap, kaba 18.
9 milimetre, ha ki 48 kynta ba ladep, hynrei, ka jinghap slap, ha ka nongbah Shillong, ka la nang jur shuh shuh, ha ki 24 kynta ba ladep, ha kaba ka jinghap slap, ka la poi sha ka 34.
6 milimetre.
Ka ka jingai jing khein ka Meteorological Department jong ka Sorkar India, kaba don ha Upper Shillong, ka ai jingmaham ruh, ba kan dang bteng ka jinghap slap, kaba jur lem bad ka eriong, ha ki bynta jong ka Jylla, ha ka 1tarik, 2tarik bad 3tarik Iaiong 2017.
Shillong, 31 Lber:Mynhynnin ka sngi ha ka por 4 baje janmiet ka la don ka jingkhie eriong kaba jur bha ha ka thaiñ Mawsynram bad la ong ba ha katei ka jingjia uwei u rangbah bad ka khun kynthei jong u ki la iap hashen hadien ba u diengbah u la khyllem ha ka ingsah jong ki.
Katei ka jingjia ka la jia ha ka shnong Pattaghat (Mawsynram PS).
U Ramesh Hajong -41 snem karta bad ka khun kynthei jong u ka Gritali Hajon gkaba dang 3 snem karta ki la iap hashen.
Shillong, 31 Lber:Ka jingshah kynnoh donkti u CEM Bah Pynshngain N Syiem bad u EC ka tnad pisa u Bah Neil Antonio War, ha ka jyrsieh pyndonkam ia ka pisa tamasa mawbynna, ka lah ban poi shaduh u pud wat ban pynjari synshar administrator rule (president rule) lada jia ba mih ka kynrum kynram ha ka sain pyrthei khamtam lada dang iai neh u Bah Pynshnain kum u CEM.
Hadien ba la pynkhyllem ia ka Executive Committee (EC) ba ialam da ka NPP ha Garo Hills Autonomous District Council (GHADC) hynnin ka sngi, ka sorkar jylla ka lah ban thawlad sa kumno ban pynkhyllem noh ia u CEM ka KHADC u Bah Pynshngain N Syiem.
Katkum ka jingtip ba la iohlum, ka jingmih kyrteng u CEM bad u EM ka KHADC ha ka jyrsieh pyndonkam bakla ia ka pisa ka tamasa mawbynna, ka long kum ka kabu ia ka sorkar jylla ba kan ai khubor sha ka ophis jong u Lat ka jylla ba un pynjari da ka administrator rule.
Ka jingeh mynta ka long ba u Bah Pynshngain u dang ioh ia ka jingbun paid kum u CEM watla, ka Congress kala iai pyrshang ban thawlad ban pynkhyllem noh hadien ka jingiakhun iakawang ktieh hapdeng u Myntri Rangbah ka jylla u Dr Mukul Sangma haduh ba u Bah Pynshngain u la hap ban shah sospon syndon ha ka party haduh lai snem.
Ka kaiphod tohkit ka House Committee (HC) ka KHADC ba la wanrah ha ing dorbar kyrpang ha ka sngi Nyngkong, ka la pyni ka shem jingeh ban pynkut ia ka jingtohkit naba bym lah ban pynkitkhlieh marwei tang ha u Secretary barim ka KHADC u bah Welljune Syiemlieh halor ki san tylli ki mat ba ka la tohkit bad la kdew ba katei ka kam ka dei kaba eh bha naba la mih kyrteng ruh u CEM ba mynta ka KHADC u bah Pynshngaiñ N Syiem bad u EM u bah Antonio War bad donkam ba ia katei ka kam yn bteng da ka ing dorbar bad donkam ruh ban lum ia ka dorbar kyrkieh.
Lah ban kdew ba ki san tylli ki mat ba katei ka komiti ka tohkit ki long ka bai lutksan ba ioh na Byrnihat na ka jaka ba heh 405 sq.
ft ha ka dor T.
264 tyngka shi sq.
ft kumjuh ruh ka bai lutksan namar ka jingshah pynpra ki jingtei ka KHADC, ka jingsei pisa na MRB Nongpoh bad Nongstoin, ka jingthied jaka ka Council ha Mawkyrwat, ka ram sha ka Anderson Structural Construction bad ka jingthung ia ki nongtrei ba shipor ki peon ki cleaner.
Ka Central Executive Committee (CEC) ka United Democratic Party (UDP) kan long ha ka 10 tarik Iaiong ban wan, ban iakren bad ban shim ia ka rai, la yn dang kyrshan ne em ia ka Executive Committee ka People Democratic Forum (PDF) ba ialam da Bah Pynshngain N Syiem ha KHADC.
Ha katei ka kaiphod jong ka HC, la iasoi da u nongialam ka Liang pyrshah uba dei u Chairman u bah Manstudy Nongrem, ka nongialam jong ki MDC ka HSPDP ka kong Teilinia Thangkhiew, nongialam ki MDC ka KHNAM bah Adelbert Nongrum bad nongialam ki MDC ka UDP u bah Teinwell Dkhar kiba dei ki dkhot ha ka kynuhn synrop ka PDF.
Shillong, 31 Lber:U Deputy Commissioner ka East Khasi Hills u bah P.
S Dkhar mynta ka sngi ki la lum ia ka jingialang hapdeng ki bor shnong ka Lawsohtun, ki bor District, bor shipai, ia ka kynhun ki nongialam shnong la ialam da u bah Sanbor Shullai MLA ka 19th Shillong South konstitwensi ryngkat u bah Ricky Shullai MDC ka Laban-Mawprem ha ryngkat ka jingdonlang u Rangbah Shnong u bah M Wankhar.
Ha katei ka jingialang la shim ia ka rai ba dei ban leit jurip lang ia ka jaka kaba don ha Lawsohtun kaba la kynnoh ba ki bor shipai ki la leit klun da kaba pynieng kynroh bad katei ka pynjulor ia ki tyllong um bam um dih jong katei ka shnong.
La shim ia ka rai ba ia katei ka jingleit jurip yn leit lang da ki bor district, bor shnong, bad ki bor shipai.
Haba kren sha ki nongthohkhubor u rangbah Shnong bah M Wankhar la iathuh ruh ba ki shipai hapoh ka jingialam u Station Commandant Brig Amrit Lal ki la pan jingbit na ka bor shnong ban shah ia ki ban tei ia ka kynroh “Hynrei ngim shym la ailad bad ngi la ong ba ki dei ban sangeh shisyndon" ong u bah Wankhar.
U bah Sanbor pat u la ong ba ka jingtei kynroh ki shipai ka la pynjulor ia ki tyllong umbam ka Lawsohtun nalor kaba ki la pynpra ia ki paip um bad u la ong ba ka shnong kan dang iai pyrshah ba ki shipai kin tei ia kano kano ka jingtei ha katei ka jaka da kaba kdew ba ka Guwahati High Court ruh ka la pynmih ia ka jingbishar jong ka ha u snem 2007 ba ki shipai kin ym la ban tei kino kino ki jingtei ha katei ka jaka.
Hynrei u la ong ba ha u 2013 kyndit ki shipai ki la sdang ban tei kynroh khlem ka jingtip ki bor district hynrei ma u bad ka dorbar shnong ki la leit ban pynsangeh.
U bah Sanbor u la ther ruh ia ka sorkar jylla naba kam shym la pynbna noh ia katei ka jaka ha Lawsohtun kum ki kynja law adong.
U bah Sanbor u la byrngem ruh ban leit pyntip sha ka High Court halor katei ka jingbym lah ka sorkar ban pynbna noh kum ka Law Adong naba u la ong ba ka Advisory Committee ka la dep bthah ia ka sorkar ba ka dei ban pynbna noh hapoh 60 sngi katkum ka jingbishar jong ka ia ka PIL ha u 2005 hynrei ka sorkar kam shym la lah satia ban pynbna haduh mynta ruh.
Shillong, 31 Lber:Ka ju don ka jingong, ba u lum u suh khun, hynrei u kha pynban da u dkhan bad ha ka jingseng ia ka PDF ruh, la ia bna paidbah, ban ialam da U bah PN Syiem MLA, ha ryngkat shibun ki MDC, hynrei mynta ka sngi la pynbna ia ka People’ s Democratic Front (PDF) kum ka seng saiñ pyrthei ba thymmai ha ophis treikam jong katei ka seng hi kaba don ha Nongrim Hills, hynrei u nongialam (ba shipor jongka) dei U bah Ivanlum Marbaniang na Mawsynram, Working President bah Emlang Lytan na Nongthymmai, General Secretary u bah Auspicious L Mawphlang na Mawphlang.
Ki don sa kiwei pat ki nongkitkam jong katei ka seng na Pynursla konstitwensi u bah Shanborlang Khongwir, na Nongstoiñ konstitwensi , na Mawkynrew, Mawshynrut, Mawkyrwat bad Mawhati.
U General Secretary katei ka seng u bah Auspicious u la ong ba la saiñdur ia katei ka seng ha ka 1 tarik u lber, 2017 bad la thep ia ki kot ki sla sha ka Election Commission ha ka 17 tarik mynta u bnai bad ka EC ka la pyntip sha ki ba kan ai jingtip hapoh 15 sngi lada don kino kino ki jingbym biang hynrei namarba ka por ka la dap 15 sngi bad ym shym la pyntip sha ki la shim ba ka la biang.
U la iathuh ba la shim ia ka rai ban thaw ia ka PDF ha ka jingialang kaba la don haduh 120 ngut kiba rung dkhot ryngkat ki nongkitkam hynrei mynta u la ong ba ki la don bun ngut kiba la rung dkhot.
U bah Auspicious L Mawphlang u President barim jong ka NEHU Student Union u la ong ba ka kynhun ki paralok jong u-ki la sngewkhia bha namar ka jingsahdien jong ka jylla ha kiba bun ki liang naduh ka jingduk jingkyrduh, ka ioh kam ioh jam, ka rep ka riang, ka jingeh ki samla pule bad kiwei pat ki mat.
Na kitei ki daw u la ong ba ka la don ka jingmut ban leit pynrung ia ka jingmut jingpyrkhat kaba thymmai ha ka jingmut ki paidbah ba kin wanrah noh ia ka jingkylla bad dei hangtei u la ong ba ka la shon ha ka jingmut jong ki ban thaw noh da kawei ka kynhun kaba la tip kum ka Campaign For Change ne ban ialap ia ka jingkylla.
Hadien ba la mih ka Campaign For Change u la ong ba donkam pat ban wad sa ia ki riew sainpyrthei kiba don shisha ka jingmut rangbah ban wanrah jingkylli bad kiba khih ba ksaid na bynta ka ri bad ka jaitbynriew bad dei hangtei u la ong ba ki la leit ban ia kren bad u Chief Executive Member ka KHADC u bah Pynshngaiñ N Syiem ban ia don bynta lang ban pynsngewthuh ia u paidbah.
Hadien ba ka CFC ka la iaid lynti la katto katne por u bah Auspicious u la ong ba ki i donkam pat ban wanrah da kawei pat ka seng sainpyrthei kaba kin don tang ki briew kiba don ia katei ka thong ban trei na bynta ka ri bad ka jaitbynriew bad ban rat diengkhong ia ki jingsahdien baroh bad dei hangtei u la ong ba ka la wan biang ka jingpyrkhat ban thaw da ka PDF.
Katkum ka jingkren utei u nongialam jong ka PDF la sngewthuh ba ki nongialam ba mynta ki lah ban dei tang katto katne por, hynrei ia ka kam nongialam kaba hakhmat eh yn sa wan ban shimti da ki briew kiba la ih bha ha ka politik ki ban long kum kita ki Icon jong katei ka seng.
Watla ki nongialam ka PDF kim shym la jer kyrteng iano iano ruh hynrei la ioh jingtip pat na kikhubor ba jan bha bad katei ka seng ba u nongialam ba hakhmat jong ki un dei hi u bah Pynshngaiñ N Syiem CEM ka KHADC.
La kylli biang hato ki don ne-em ki riew sainpyrthei kiba la ih ha ka politik kiba dei ki dkhot jong katei ka seng, u la jubab ba mynta ki dang shu sdang bad kin dang hap ban pyntyllun ia ka kam shakhmat ban thaw ia ki tnad jong ki samla Youth Wings, ka tnad ki kynthei Women’s Wing bad kin sa thaw ia ki District bad kumta ter ter.
U la ong ba ka jingwan rung dkhot ki riew sainpyrthei kan lah ban long kham hadien ha ka por ba yn pyrkhat sa ia ka kam elekshon.
La kylli biang hato kan buh kyrtong ne-em ka PDF ha baroh 60 konstitwensi, ia katei ruh u la ong ba dang hap ban peit bniah.
La kylli don ne-em napdeng ki MLA ne ki MDC ki ban ia soh bad katei ka seng, ia katei ka jingkylli ruh kim pat kwah ban ong eiei.
Nongstoiñ, 4 Iaiong:Ka United Democratic Party (UDP), Mawshynrut Circle, ha ka General Meeting ba la pynlong ha ka 31 tarik March, ka la tyrwa ia u bah Savio Iawphniaw ba un long kum u kyrtong jong ka seng, na katei ka circle u ban ia ai reng ha ka election sha ka iing dorbar thaw ain jong ka Jylla ka ban sa long ha u 2018.
U tei u Samla Savio Iawphniaw u dei u wei na ki samla ba la nang la stad hapoh ka Ri Amerika, bad u la wan ban pyndep ia ka jingpule na ka City University of New York bad kumjuh na ka New York University bad u tei u samla u don ia ka Dual Masters ha ka subject Anthropology bad Evolutionary Biology bad u la long kum u researcher kumba san snem ei ei ha katei ka university ba pawnam jong ka pyrthei.
Hadien ba katei ka General Meeting jong ka seng, ka la imon bad tyrwa ia u tei u samla ba un long kum u kyrtong jong ka seng, na ka liang jong u tei u samla ruh u la pdiang sngewbha ia katei ka jingtyrwa jong ki Executive Members bad ki Paidbah nongkyrshan jong ka seng na katei ka Konstitwensi.
U samla Savio haba ai jingkren ha katei ka jingialang hadien ba la dep ban jied ia u kum u kyrtong u la kular ba un trei tyngeh na ka bynta ban pynkiew ia ka shynshar khadar (Democracy) ka ba khuid bad ruh ban iai trei shitom na ka bynta ki jingangnud jong ki paidbah kiba kynthup naduh ka koit ka khiah kaba biang, ka imlang sahlang, ka jingnang jingstad kaba kham tbit bad ka ioh ka kot na ki kam ki jam ki ba pynim lem ia u ba duk ba suk.
Shuh shuh u la ong ruh ba ki nongialam ki ban ialam ia ka ri bad ka jaitbynriew ki dei ban long kiba la bit la biang ha ka jingnang jingstad bad u la ong ruh ba ki ri kiba la kham paw mynta kidei tang namar ba ki nongialam ki long kiba la bit ban ialam, bad ki long kiba la iohi jngai bha bad sngewthuh ia ka rukom im ba ha khmat ha kane ka juk (contemporary zeitgeist).
Ha katei ka meeting la don ruh ki dkhot EC jong ka party UDP, ba kynthup ia President, Bah Lowing Sangriang, bah Caphius Lyngkhoi bad bah Qwest Paliar kum ki Working President, u bah Taliham Iawphniaw Publicity Secretary, i kong Eslinda Nongspung, President Women’s Wing, bah Bimstar Lyngkhoi secretary ka Farmer’s Wing, Bah Phostin Diengan bad Bah Eric Thongni, President bad secretary ka Youth Wing, bad kiwei ruh ki Executive Members ba kynthup na ka West Khasi Hills District Executive Members.
Shillong, 4 Iaiong:Mynta ka sngi ka 4tarik Iaiong, 2017, u nongaibuit ba Rangbah ka Sorkar Jylla u ba dei ruh u MLA ka thain u la leit ban jngoh ia ki katto katne ki Shnong hapoh ka Constituency ki ba la shah pynjulor ha ki bor ka mariang ha kane ka taiew ki ba kynthup ia ka Shnong Pahamsyiem, Pahamlapong, Nongpoh, Mawdiangum kiba la kot ka jingjot ki tnum iing sha ka san spah tam ei ei, u la leit ban jngoh ha ka por 10:30 mynstep bad hadien kane u la leit ruh ban jngoh ia ka Shnong Umtham, Sarikhushi bad Borgang ka ba la kot ka jingjulor sha ka Lai spah tam ei ei ki tnum iing ha baroh lai Shnong.
Ha kane ka jingiakynduhlang la ia don ryngkat ki Ophisar Sorkar kynthup naduh u Project Director ka DRDA u Bah Kharsati, u BDO ka Umling C&RD Block bah R.
Kharbihkhiew, u MLA ka Umsning Constituency u Dr.
C.
Lyngdoh, ki riew rangbah ki ba kynthup ia u Bah Min Makri, Chairman ka Umling C&RD Block, Bah Mayral Born Syiem, Political Secretary jong u Dr.
D.
D.
Lapang, Bah Plielad Tiewsoh, Bah B.
S.
Teron, Bah Augustine Wahlang, U Sardar ka Nongpoh, Ki Rangbah Shnong, ki riew Rangbah, ki longkmie bad ki samla.
La ioh jingkren na ki katto katne ki long iing ki ba la mad ia kane ka jingjia ki ba la iathuh kumba ia kaei kaba ki la mad bad la ioh jingkren na ki rangbah Shnong bad ki riew rangbah, na U Dr.
C.
Lyngdoh, MLA uba la ai ka jingsngewlem sha baroh ki long iing ki ba mad ia ka jingjulor bad shah ktah ha ki bor mariang.
Ha ba ai jingkren ha kane ka sngi u Dr.
D.
D.
Lapang, u la ai khublei ia baroh ki Rangbah Shnong ki ba la shimkhia ban iatreilang bad ki paitbah nongshong Shnong ki ba mad ia kane ka jingjia lem bad ki Ophisar, u la ai khublei ruh ia u Project Diretor bad BDO ki ba la shim khia ban pynkloi katba lah ban pynioh jingiarap ia kine ki lanot bad ha kum kane ka por u la ai ki kyntien sngewlem sha baroh ki ba mad ia kiane ka jingjia ryngkat ki kyntien ai mynsiem ba kin nym duh jingkyrmen, ha ka ba na ka liang jong u, u la ong ba un pyrshang katba lah ban pynsted ia ki jingiarap da ka jing iatreilang bad ki Ophisar sorkar.
Jowai, 4 Iaiong:Uwei u khynnah ba dang 14 snem ka rta u la shah kem ha ki pulit ka Saitsama Outpost kaba hap hapoh ka jingpeit ka Jowai Police Station namar ka jingdonkti jong u ban tuh haduh 12 lak tyngka na ka iing jong ka kong Emidaplin Rymbai ha ka shnong Khanduli.
Utei u khynnah u la tuh ia katei ka pisa naduh ka 15 tarik Lber, hynrei katei ka longkmie ka la ong ha ka ejahar jong ka ba ka daw ka jingslem jong ka ban ujor sha ki pulit kadei namar ba u lok jong ka um don satia ha shnong bad khlem ka jingtip bad ka jingiasngewthuh bad la u lok kam lah ban rai marwei.
Na ka liang ki pulit mar synioh ia katei ka jingujor, ki la kem ia utei u khynnah bad la wanrah ia u ha khmat ka iing bishar bad ka iing bishar ka la phah noh ia u sha iing koidi khynnah (Juvenile Home) Shillong.
Shillong, 4 Iaiong:Jan baroh na ki nongialam ba hakhmat ka seng KHNAM ki la poi mynta ka sngi ha jingra-khe 15 snem katei ka seng kaba la ia kynduh lang ha ingsah u bah Adelbert Nongrum (Working President) kaba don ha Jaiaw.
Hynrei ym shym la iohi ia u MDC ka Mawkhar-Pynthor u bah James Ban Basaiawmoit ba un donlang ha katei ka jingialum ki nongialam KHNAM.
La kylli na u bah Adelbert hato ka KHNAM ka la phah jingtip ne-em sha u bah James Ban ba ka don katei ka jingiarakhe 15 snem, u bah Adelbert u la ong ba la pyntip.
La kylli biang hato u bah James Ban u la pyntip ne-em ba um lah ban poi ne ioh ka don kano kano ka daw kaba um lah kiar ban poi sha katei ka jingialang, “Em, ngi khlem ioh jingtip eiei-u khlem pyntip" ong u bah Adelbert.
Katei ka jingbym lah u MDC ka KHNAM na Mawkhar ban poi sha katei ka rakhe 15 snem ka la pynlyngngoh ia kiba bun ki nongialam jong ka KHNAM.
Ha kawei pat ka khubor, ki lad khubor ki la iathuh ba u bah James Ban Basaiawmoit u la pynkhreh bha ialade ban ia khun ha ka elekshon MLA 2018 na Pynthor hynrei haba wad jingtip na ki nongialam KHNAM la sngewthuh ba kam pat don kano kano ka jingiasyllok ne ka jingpynsngew sha ka Party ba u don jingmut ban ia khun elekshon MLA.
Hynrei kiwei pat ki lad khubor ki la iathuh ba u bah James Ban u lah ban ia khun na ka PDF ka seng saiñpyrthei kaba dang shu mih thymmai.
Shillong, 4 Iaiong:Mynta ka sngi kum-ba 40 ngut ki nongialam ba hakhmat ka seng UDP na west Shillong konsti-twensi ki la leit ban pyniasoh ialade sha ka seng Congress ban ai ka jingkyrshan radbah ia u bah Mohendro Rapsang ha ka elekshon MLA 2018.
Kitei ki nongialam jong ka UDP ki kynthup na ki Unit bapher bapher kum na Lumdiengjri, Qualapatty, Lama Villa,Mawprem bad kiwei pat ki Unit.
Ka kong Bari Thangkhiew General Secretary ka UDP na Lama Villa Unit kaba dei ruh ha kajuh ka por ka Secretary jong ka Constituency Committee Women’s Wing jong ka West Shillong bad u bah Willyson Iongnong Vice President ka UDP na Lumdiengjri Unit ki la ong ba kiba wan mynta ka sngi ban kren sha ki nongthohkhubor dei tang ki nongialam hynrei ki don pat da ki spah ngut ki paidbah kiba bun kiba bud lang ia ki nongialam.
La kylli na ki na kaei ka daw ba ki la phet na ka UDP ban leit ia soh Congress, ki la jubab ba ka daw ka dei namarba ki la kwah ban wanrah noh ia ka jingkylla.
Ki la ong biang ba haba ki ong ka jingkylla kam shym dei eh ia ka roi ka par hynrei ki kwah ban wanrah da u bah Rapsang kum u nongmihkhmat katei ka konstitwensi da kaba ong ba u dei u briew uba la iarap shibun ia ki longing longsem kiba duk ba kyrduh ha ka jingiakynduh kam shimet jong ki.
Ki la iathuh ruh ba ka daw ba ki phet noh na ka UDP hapoh ka jingialam u bah Paul Lyngdoh MLA ba mynta ka dei namarba kim sngewhun ia ka jingiakynduh kam jong ki bad u bah Paul.
U bah Mohendro Rapsang uba donlang ha katei ka sngi haba kren sha ki nongthohkhubor ha ing jong u kaba don mar pyrshah ka ophis u SP East Khasi Hills u la ong ba da ki spah ngut ki dur khmat thymmai ki la wan ban ia soh bad u bad ban kyrshan ia u ha ka elekshon MLA 2018.
U la ong ba kiba bun na kitei ki spah ngut ki dei ki nongkyrshan jong ka UDP bad mynta u la ong ba u don ka jingkyrmen kaba skhem ba un jop ha ka elekshon 2018.
U la pynkynmaw ba ha u 2013 ha ka sien ba nyngkong eh ba u aireng pyrshah ia u bah Paul u la shah rem tang da 481 vote, “Mynta ka kynti nga don ka jingkyrmen ba ngan jop khamtam hadien ka jingwan ia soh thymmai ki spah ngut" u la ong.
La kylli na u bah Rapsang hato u la kut jingmut lane u la sngew thikna ialade ban ia khun na ka seng Congress ha u 2018, “Haduh mynta nga dei u Congress, hynre iym lah ban tip ka politik te ka politik ka lah ban kylla ha kano kano ka por ruh" u la jubab.
La kylli biang hato haba ki spah ngut ki wan pyniasoh sha u don pat ne-em kiba phet na u, “Ki don 4 ngut kiba la phet noh" u la jubab biang.
Katkum ka jingiathuh u bah Rapsang uba la long teng u myntri pla tyngka ka Hima Mylliem u la ong ba haduh mynta ki kyrtong kiba dang iaid shakhmat na bynta ka 2018 dei tang ma u bad u bah Paul.
Shillog, 4 Iaiong:U Additional Chief Secretary ka sorkar Meghalaya, jong ka tnat General Administration (A) Department, u pyntip ba baroh ki ophis sorkar Jylla, ki jaka pule, kiba hap ha East Khasi Hills, ba kin khang ha ka 10tarik Iaiong 2017, na ka daw jong ka Shad Suk Mynsiem.
Jowai, 4 Ialong:Uwei u briew uba la tip kyrteng kum u Pualus Lamin (45) na ka shnong Mukroh u la shah kem ha ki pulit hadien ka jingthwet kaba bun bnai halor ka jingshah kynnoh ba u la donkti ban dung ia uwei u briew haduh ba u la jan pei snier ha u snem ba ladep.
Utei u briew la ioh kem mynta ka sngi da ka kynhun ki pulit ba kyrpang jong ka West Jaintia Hills na Riatsasim Jowai.
Utei u briew u la dung ia uwei u paralok jong u, u Sabit Thappa hadien ba ka la don ka jingiania hapdeng jong ki hadien ba ki la dep ban iadih.
Utei u Sabit Thappa u la shah dung na Kpoh haduh ba u la shitom jur.
Ia utei u Lamin yn sa rah ia u lashai sha ka iing bishar.
Shillong, 4 Iaiong:Mynta ka sngi, ki dkhot ka Khasi Students Union (KSU) ki la pynlong ia ka jingrakhe kyrpang kum ka sngi Kyrsiew Ri, kaba ki shim ka sngi ha kaba u SyiemTirot Sing Syiem, u la hiar thma nyngkong ia ka bor jong ka sorkar phareng ha u snem 1829.
Ha kane ka sngi, la thang ruh ia ka dur bula (tyngshop) jong ka Uranium Corporattion of India Limited (UCIL) bad ka Atomic Mineral Directorate ha Nongmensong.
Ki dkhot ka KSU na kylleng ki jaka jong ka ri Khasi Jaintia lem bad kiwei ki seng kum ka LYWA, ki la wan ban iashim bynta shitrhem ha kane ka sngi da kaba pynlong ia ka jingiaid paidbah na madan Urkaliar shaduh ka jaka ba don ka ophis ka AMD ha Nongmensong.
Ki nongkren naduh u President ka KSU u Bah Lambok Marngar, u GeneralSecretary u Bah Donald Thabah, bad ki nongialam barim ka seng kum u chairman ka NESO u Bah Samuel Jyrwa, bad Bah BS Lyngdoh na ka Langrin Youth Welfare Association (LYWA) ki la ther bad byrthen ia ka UCIL ba ka dei ban sangeh noh ka jingphoh sniew ban ioh khlong ia u uranium na kane ka jylla.
U president ka KSU, u samla Lambokstarwell Marngar, u la ong ba ka UCIL haduh mynta ka la shim ïa bun ki jingim jong ki briew namar ka jingïaibteng jong ka ban drill ïa ki jaka na don u uranium, bad bynrap ba lada ka UCIL bad AMD ki dang ïabteng ïa kane ka kam, ka seng kan kynnoh ba kitei ki ar tylli ki tnat kidei ki nongshun bakhraw tam jong ka jaidbynriew bad ka nongpynïap briew ba shyrkhei tam ha ka jylla baroh kawei.
“Lada ka UCIL bad ka AMD ki dang bteng ïa ka jingtreikam jong ka ha ki thaiñ ba don u uranium, ka seng kam banse ban pynher krad ïa ki na kane ka Bri Hynñiewtrep," ong u Bah Lambokstarwell.
Haba kren ha ka jingïalang, u president ka LYWA, u Bah BS Lyngdoh u la ong ba ka UCIL bad ka Sorkar ki dei ban nym khmih lynti ne phohsniew ban ïoh tih ïa u uranium na kane ka jylla namar kam don ka jingïohnong ïa ka jaidbynriew hynrei ka wanrah tang ka jingduhnong ïa ki myndiem ba kordor.
U Bah Lyngdoh u la pynpaw ka jingsngewnguh ïa ka KSU ha kaba naduh ka snem 1993 ka la ïeng ban ïada ïa ka thaiñ SWKH na ka jingthmu ka UCIL ban tih ïa u tei u marpoh khyndew.
Katba u General Secy ka KSU, u samla Donald Thabah u la ong ba ka seng naduh ki snem kiba mynshwa ka ju ïeng pyrshah ïa ka jingthmu ban tih ïa u uranium bad kan ïai bteng ïa kane ka jingpyrshah ha ki pateng ban wan bad lada ka UCIL ne ka Sorkar ka thmu ban tih jubor ka seng kan nym kynrandien wat lada hap ban ïaumsnam.
“Ngim kwah ba ki pateng jong ngi kin don hapdeng ka jingkhrew na ki jingpang ba harukom, hynrei ngi donkam ïa ka jaidbynriew kaba khih ba ksar kaba khlaiñ bad kaba im, na kata kadaw ngin nym ai lad ban khlong ïa u uranium na ki thaiñ WKH bad SWKH", ong u samla Donald.
Nalor ka mat uranium kaba dei ka mat pdeng ha kane ka jingrakhe ïa ka sngi Kyrsiew Ri, u nongïalam ka KSU u la pynpaw ba kiwei kiwei pat ki mat kiba ka seng ka ïeng ban ïakhun ki long ka jingbuh noh kloi ïa ki entry bad exit point ban khanglad ïa ka jingwan rung ki mynder, ka jingpyrshah ïa ka jingwan jong ka lynti rel bad ban pyrshah ïa ka jingpynbna nongshong shnong ba pura ïa ki Hindu Bangladesh kiba kwah ban wan sha Ri India namar ngim kwah ban long mynder hala ka jong ka Ri.
U President barim ka KSU u Bah Daniel Khyriem, u la ong ba lada ka ophis jong ka AMD bad ka UCIL ki thmu ban tih jubor ïa u uranium na ka jylla na ka liang ka seng kan thom da ka bor ïa katei ka ophis bad kan pynher krad lut ïa ki nongtrei bad khang khyrdep syndon ïa katei ka ophis ha kane ka jylla.
Katba u chairman ka NESO, u Bah Samuel Jyrwa u la ong, mynta la 27 snem ka Sorkar ka la thmu ban tih ïa u uranium na kane ka jylla, hynrei dei da ka jingïatylli jong ka jaidbynriew kane ka jingthmu jong ka UCIL bad ka Sorkar ka la pulom noh.
U la ong ba ka jingpyrshang jong ka Sorkar ban pynbiej ïa ki paidbah da ki kam pynroi bad wan rah ïa ki surok ba da ki spah klur kadei ka buit sianti suda ban ïoh tur sha ki bynta ba don utei u marpoh khyndew.
“Wat la u uranium udei u marpoh khyndew u ba kordor bad u ba rem dor, hynrei lada ailad ban tih ïa u, u long ka jingtim ïa ka jaidbynriew bad ka pateng ban wan," bynrap u heh ka NESO.
Ka jingthmu ban rakhe ia kane ka sngi ka long ban kyrsiew ia ki trai ri trai muluk ban ieng pyrshah ia ka jingthmu ka sorkar pdeng ban tih ia u Uranium ha West Khasi Hills district, la ong u president barim ka KSU u Bah Samuel Jyrwa.
U la ong ba ka surok kaba thmu ban shna ha Mawthabah ka thew beit tang ban ioh khlong ia u uranium hynrei na ka liang ka seng bad ki paidbah kim dei ban ailad ia kane da lei lei ruh.
Hadien ka jingïalang ki dkhot ka KSU ki la thang ruh ïa ki tyngshop jong ka AMD bad UCIL kum ka dak ka jingpyrshah ïa ka jingthmu jong kitei ki tnat ban tih ïa u Uranium, bad la pyllait ruh ïa ka Disc bala ai kyrteng “Khyllie pat para Ri ïa ka khaïi ka pateng-II" da u Gen Secy barim ka KSU u samla Auguster Jyrwa.
Shillong, 4 Iaiong:U Donald D Ingty Secretary ka Diocese Church of North East India u la ujor sha ki pulit ba ka la don ka jingpyn-donkam bakla ia ka pisa kaba la lum na ka bai skul ki khynnah skul kaba kot haduh T.
53,93,621 tyngka.
U la ujor ba ia katei ka pisa ym shym la thep ha bank bad haba la wad bniah u la kdew ba la pyndonkam bakla ia katei ka pisa da ki 5 ngut ki nongtrei jong katei ka skul bad kitei ki long u Shri F.
G.
Daimari, Acctt.
Shri Supriyo Biswa, Asst.
Acctt.
, Rishot Shanpru, Banteibah Niangti bad u Shri Dhurbajeet Dey kiba trei ha katei ka skul.
U la ong ba ia kane la lap da ka Management Committee jong ka skul.
Shillong, 4 Iaiong:U Shri Ravi Thakur u la ujor sha ki pulit ba ha ka 3 tarik mynta u bnai ha ka por 11 baje mynmiet uwei u pulit AB constable uba la tip kyrteng kum u Pitamber Hajong u la pynhuri hura ha jaka sah jong u Thakur kaba don ha Lapalang, Shillong bad u la byrngem byrsit ruh ia ute iu nongujor da kaba pyntieng da ka pistol bad u la shoh ia u, u la ujor ba u tei u pulit langrut u la bu-aid kyiad.
Shillong, 4 Iaiong:Ha ka jingkynmaw burom ia ka jingdap 15 snem jong ka-ka Khun Hynniewtrep National Awakening Movement ( KHNAM) ka la dawa na ka sorkar jylla ba ka dei ban thaw noh ia ka Ing dorbar Thaw-aiñ ka jylla namarba haduh mynta ka jylla kam pat don ia la ka jong ka Ing Dorbar Thaw-aiñ kaba pura.
Haba kren sha ki nongthohkhubor u General Secretary katei ka seng u la ong ba mynshuwa ia dorbar la pynlong ha ka Hall kaba dei ka Library hynrei mynta pat la pynlong ha ka Hall ia leh tamasa jong ka tnad Arts and Cultures.
“Ia ka dorbar la pynlong ha ka Hall ia leh tamasa bad ki minister, ki MLA pat ki ia heh tang ka ia rwai ia shad" ong u bah Batkupar Wahlang uba la pynkynmaw ba la seng ia ka KHNAM naduh u 2002 bad ka jingiaid lynti jong ka mynta ka la kot sha ka 15 tylli ki snem.
U President rangbah ka KHNAM u bah Pyndap Saibon u la pynkynmaw ba la seng ia ka KHNAM ha u 2002 shisnem shuwa ka elekshon MLA bad ha u 2003 ka la sei 2 ngut ki MLA bad ha u 2004 ka la sei 2 ngut ki MDC.
Ha u 2008 ka la sah sa tang uwei u MLA bad ha u 2009 ka la kiew sha ka 4 ngut ki MDC.
Hynrei ha u 2011 u la ong ba la pyrshang ban pynduh pyndam noh ia ka seng KHNAM da ki katto katne ngut ki nongialam jong ka hynrei ki nongialam kiba don mynta ki la lah ban pynkhie im biang ia katei ka seng kaba la ioh jingithuh biang na ka Election Commission ha u snem 2012.
“Dei na kitei ki jingjia, ngim shym la ioh ban pynkhreh bha ia ka elekshon 2013" ong u bah Pyndap Saibon, hynrei watla katta ruh u la ong ba ha u 2014 ka KHNAM ka la lah biang ban se ihaduh 4 ngut ki MDC hynrei mynta ki sah sa tang 2 ngut.
U bah Adelbert Nongrum working President kumjuh u CEM barim ka KHADC uba dei ruh u MDC jong ka Jaiaw u la ong ba ka KHNAM kan ym kmen toh hoh shuh tang ha ka jingbun paid ne ka jingbun briew hynrei kan iaid beit da ka nongrim bad ki nongialam kiba don ia ka nongrim.
“45 tylli ki snem ki la iaid ka jaitbynriew ka la nang ring swai naba kiba don ha ka bor bad kita kiba don ha ka Majority ki pynkylla Minority ia ka jaitbynriew" u la ong.
Shuh shuh u bah Adelbert u la ong ba hadien ka jingphiah konstitwensi thymmai ha u 2013 la pynduh noh wat ia ka kyrteng Khasi ruh kum ka Jaiaw, Laitumkhrah bad kiwei hynrei la wanrah pynban da ka kyrteng North, East, South, West ha nongbah Shillong.
“Ngi kren shai ba ka KHNAM kam dei ka seng kaba isih ia kiwei pat ki jaitbynriew hynrei ka pyrshah ia kito kiba wan rung be-aiñ sha kane ka jylla ym ia kiba la shong la sah naduh ki por ba mynshuwa" ong biang u bah Adelbert.
U la kynthah ruh ia ka sorkar jylla hapoh ka jingialam u Dr.
Mukul Sangma kum u myntri rangbah kaba dang shu leit ban ia kren kam pud kam sam bad ka sorkar Assam hapoh ka jingialam u Sarbananda Sonowal, “Balei naduh mynshuwa ha ka por ba synshar ka Congress ha ka jylla bad ka ri ym don kum kane ka jingiakren pud kren sam, hynrei mynta ynda ka seng Congress ka la duh lyer la sdang ban leit ia kren" u la ong da kaba kdew ruh ia kiwei pat ki jingdkoh treikam ka sorkar kum ka ioh kam ioh jam ki samla ne ka mat kaba ka KHNAM ka ia khih mynta ka Reservation Policy ha kaba u la ong “Dei ka sorkar kaba pynbor ia ki samla ban rah suloi bad hadien kan sa pynbna pat ia ki da ka skhim Special Package, ngim kwah da kane ka rukom" u la ong.
U President ka KHNAM State Youth Wing u bah Thomas Passah u la ong ba ka kam ba nyngkong ka seng KHNAM ku ka kyrteng jong ka ka dei ban kyrsiew thiah ia ka jaitbynriew bad ka la iaid ia kane ka lynti la 15 snem mynta.
U la ong ba ka KHNAM kam shym la lah ban pyni ia ki kam jong ka namarba kam don tang uwei u MLA ruh bad ka la ong ba mynta ka la pynkhreh bha na bynta ka elekshon 2018 ban sei MLA bad dei ynda ka la ioh MLA ba ki MLA jong ka kin pyni da ki kam sha u paidbah.
Shillong, 04 Iaiong:Ka jingbthei ki paip um ha ka janmiet jong ka 3 tarik u Iaiong ha Mawkriah ki la pynkyrduh um ia ka nongbah Shillong bad kumjuh sha ki shnong ba markhap bad ka nongbah.
Halor kane, ki nongialam ka Synjuk ki Nongsynshar Shnong ka Bri U Hynniewtrep (SNSBH) hynne kila leit peit da la ki jong ki khmat ha kane ka jaka ha ka jingialam u Bah R Blah u ba dei u Secretary bad ka la iakynduh ia u Executive Engineer ka Public Health Engineering Division II u Bah Samuel Kharmawphlang bad ioh ban iakren bad u ha lor kane ka bynta.
U Bah Kharmawphlang u la iathuh ha ki nongsynshar shnong ba ka jingbthei ki paip um ka dei ba ki paip ki la rim palat bad ka rta jong ki ka la poi sha ka 30 snem tam.
“Ka jingiapynbeit hapdeng ka tnad PHE bad ka kompeni kaba pyntrei ia ka 2-lane (Sohiong By-Pass) ka don hynrei ka lah ruh ban long ba jingtheh khyndew ha kane ka bynta ka la pynkhia bad pynlong ia ki paip ba kin bthei", la ong u Bah Samuel.
Ki paip ki dei ki 750 mm bad ym lah ban ong ba ka jingpyllait palat ia ka um kan palat ia ka 750 mm namar ia ka jingpyllait ia ka um la leh da kawei ka bynta.
Ka Synjuk ka la pynpaw ia ka jingai khublei ia ka tnad PHE kaba la shim khia ban maramot ia kane ka jingbthei jong ki pipe bad pyniaid shaid shaid ia ka kam.
La iohi ruh ba ki nongtrei ba kynthup ia u Executive Engineer, u SDO bad kiwei kiwei ki la ia shim bynta ban iatrei lang khlem shongthait naduh ka janmiet 3 tarik ban pynthikna baka jingtrei dei ban pyndep mynta ka sngi ka 5 tarik u Iaiong khnang ba ki paidbah kiba shaniah tylli ha ka tnad PHE na ka bynta umbam umdih kin ym don jingthut.
Shillong, 04 Iaiong:Ka Khasi Jaintia Butchers Welfare Association (KJBWA) ka la rai ban pynlong ia ka jingiaid paidbah ba jar jar ha ka 7 tarik Iaiong ha nongbah Shillong ban pynpaw pyrshah ia ka jingshalan tuh ia ki masi sha Bangladesh.
Ha ka jingpynlait khubor mynta ka sngi, u bah Theodore Nongsteng u general secretary ka KJBWA u la ong ba ka jingialang kaba long mynta ka sngi, kaba la wan iashim bynta da ki spah ngut ki dkhot, ka la shim ia ka rai ban pynlong ia ka jingiaid paidbah kaba jar jar ha ka por 1 baje nohphai sngi na Motphran sha Additional Secretariat ban pynpaw pyrshah ia ka jingshalan masi tuh ne beain sha Bangladesh.
U la ong ba ka jingshalan tuh ne beain ia ki masi sha Bangladesh ka la ktah jur ia ki nongot doh masi bad kumjuh ia ki nongbam doh masi na ka jingkiew ka dor ka doh masi.
Halor kane, ka seng ka la khot lang ia baroh ki paidbah kiba don mynsiem ba kin wan iashim bynta lang ha kane ka jingiaid paidbah ban pynsngew sha ka sorkar, la ong u Bah Nongsteng.
La kyntu ruh ia ki dkhot ka seng ba kin iapoi ryntih shuwa ka por 1 baje khnang ban sdang ia ka jingiaid paidbah ha ka por kaba biang.
Ha kawei ka liang, ka ai jingiaroh ia u MLA ka Nongkrem u Bah Ardent M Basaiawmoit uba la rah ban iakren ia kane ka jingeh ki nongkhaii masi na ka jingshalan beain sha Bangladesh.
Nongstoiñ, 4 Iaiong:U Deputy Commissioner ka West Khasi Hills District, u Arun Kumar Kembhavi, u la hiar sha ki thain Riangdo mynta ka sngi, ban pynlong ia ka jingleit jurip ia ki ar tylli ki jaka thew kali kit dewiong (Weight Bridge) kata kawei kaba don ha ka shnong Mawpun H bad kawei pat kaba don ha Nongdomprut.
Hadien katei ka jingleit jurip jong u DC ia kitei ar tylli ki jaka thew kali dewiong kiba don ha ka thain Riangdo, na ka liang jong ki katto katne ki nongthoh khubor, ki la ioh lad ruh ban iakren markhmat bad u DC ban kylli kaei ka jingthmu ka jong u kum u khlieh jong ka District ban leit jurip ia kitei ki jaka thew kali kit dewiong.
Haba jubab ia katei ka jingkylli na ka liang jong u DC u la ong ba hadien ba la ioh ia shibun ki jingujor na ki paidbah halor ka jingdon ar tylli ki jaka thew kali kit dewiong ha katei ka thain, na ka liang jong ka sorkar ka la bthah ia u ba un leit ban jurip biang ia kitei ki ar tylli ki jaka thew kali kit dewiong.
Shuh shuh u DC u la iathuh ruh ba hadien katei ka jingjurip na ka liang jong u kum u khlieh jong ka District un sa pynlong ia ka jingialang ban iatai sani bha halor katei ka bynta bad ha katei ka jingialang ka ban sa pynlong yn sa khot lang ruh ia baroh ki seng jong ki trai dewiong bad kumjuh ruh ia ka tnat jong ka kit ka bah jong ka sorkar Jylla.
U DC u la ong ruh ba ha kaba iadei bad katei ka bynta na ka liang jong un ialeh katba lah ban kham pynkloi khnang ban bishar bniah kano ka ban kham ibit ban buh na pdeng kitei ki ar tylli ki jaka thew kali dewiong kitei ba don ha katei ka thain.
Ha katei ka jingleit jurip jong u DC la iadon lang ruh u Superintendent of Police ka West Khasi Hills u bah S.
Nongtnger, ki ophisar jong ka tnad Transport bad kiwei kiwei.
Jowai, 5 Iaiong:Wat hadpeng ka jingsniew ka suin bneng, ki 120 ngut khynnah skul na kylleng ki la wan ban ia shim bynta shongshit ha ka tamasa Jamboree kaba nyngkong eh ha Jaintia Hills kaba la pynlong da ka District Arts and Culture Society ha ryngkat ka bor synshar District ha North-east Adventist College, Khliehtyrshi kaba la sdang mynta ka sngi bad kaban kut ha ka 7 tarik une u bnai.
Ka mat pdeng kane ka Jamboree ka dei ‘Igniting the Young Minds’ ha kaba u Deputy Commissioner, R Rapthap u la plie donburom ia ka, mynta ka sngi.
U bah Rapthap u la ai khublei ia ki ophisar, hapoh ka jingialam u ADM bah DM Wallang halor ka jinglah jong ki ban pynlong ia kane ka program.
“Kane kadei ka sien kaba nyngkong eh ban pynlong ia kum kane ka tamasa na ka bynta ban iarap bad ban pynioh ia ka lad ia ki khynnah skul ban wan sha khmat ban ioh ia phylliew jingmut hapdeng ki para khynnah skul kiba na kiwei pat ki skul bad ban pyni ruh ia la ki sap ki phong kiba ki don.
U la kyntu ia ki khynnah skul ban shim ia kane ka kabu kaba don ban tip ia kiwei bad ia lade da kaba ia shim bynta shongshit ha kum kane ka program.
U la kyntu ruh ia ki ba kin long kiba kohnguh bad tip ha kine ki 3 sngi.
Katba na ka liang ka kong B.
Blah, kaba dei ka Block Development Officer, Thadlaskein C& RD Block cum programme co-ordinator ka la iathuh ba ha kine ki lai sngi kan don ka jingkren sha ki khynnah skul da ki riew paw khmat kiba kynthup ia u Dr.
S.
Syiem, Brain Dali Kharphran bad Dr.
S.
Pohsnem.
Kan don ruh ka jingiaid kjat (trekking) sha ki jaka donnam naduh Khimusniang shaduh Krangshuri, kaba dei ka jaka shut wait ki shipai u Syiem Jaintia.
Krang ka mut Krem, Shuri kamut Waitlam ha ka ktien War Jaintia.
Na ka liang ka kong I.
Laloo.
IAS, SDO Amlarem Civil Sub Division ka la ong ba ka jingthmu ba kongsan eh jong kane ka Jamboree ka long ban ai lad ia ki khynnah skul ia ka rynsan ban ioh ia ka lad ban ia khynnduh ia kiwei pat ki para khynnah skul bad ban ioh jinghikai mar kylliang.
Ia ki ktien ai khublei la ioh na u bah B.
J Kharshandi, EAC ka West Jaintia Hills District.
Shillong, 5 Iaiong:Hadien ba la kut ka jingbuh por ia ka sorkar ka Synjuk jong ki nonghikai SSA bad 4th teachers hapoh la jylla, ka Meghalaya SSA School Association (MSSASA) Central Body ka la pynbna ia ka ra ia khih da kaba iaid paidbah ha nongbah Shillong ha ka 12 tarik mynta u bnai naduh ka por 10 baje mynstep.
Katei ka jingiaid paidbah kan sdang naduh Jingkieng -Nongthym mai bad kan iaid lyngba ka Fire Brigade, St.
Edmund’s College, Dhankheti, Malki, Barik, IGP bad yn pynkut ha Addl Secretariat, ong u Aristotle C rymbai President ka MSSASA.
Ia katei ka rai ka kyrwoh khubor ka la ong ba la shim namar ka jingbym sngap ka sorkar ia ka jingdawa bad ka por ba la buh ka la kut noh ha ka 31 tarik u lber.
Katto katne ki mat jingdawa ki long ka tulop thymmai bad Arrears jong ki 12481 ngut ki nonghikai SSA kaba ki dei ban ioh naduh u April 2016 katkum ka jingpynmih hukum da u Commissioner bad Secretary ka tnat pule puthi ka jylla uba long ruh u State Mission Director ka SEMAM , ka tulop ki 4th teachers kiba don 1521 ngut hapoh ka jylla kaba la shu sah teng naduh u snem 2013 bad ban pynbeit ia ki kynrum kynram jong ka resol Diploma in Elementary Education (D.
El.
Ed) kaba la shu sah teng mynta la shi snem tam.
Lah ban kdew ba kham mynshuwa ki la byrngem ban ialam bad khun bad kti bad bahaing hasem ha ka jingiaid paidbah kaba kin sa pynbna.
Mawkyrwat, 5 Iaiong:Ka jing angnud bad jingap khmih lynti ki nong Mawkyrwat ia ka jaka ot doh bad khamtam eh ha kaba iadei bad ka khuid ka suba jong ki sawdong sawkun ban lait na ki jingbret jakhlia pathar mynta ka la urlong ha kaba Ka ophis jong ka San Kur Ri Kynti Khaiñ Nonglang bad Mawkyrwat Hat mynta ka sngi ka la ioh ban plie ia ka jaka theh niut bad ka jaka ot doh ha Phod Umkhniang (Hilland), South West Khasi Hiils District ha kaba ka Kong R.
Lyngdoh ka la long kum ka kongsan.
Na ka liang u bah L.
Shangdiar, Manager Sankur haba ia kren bad u nongthoh khubor u la ong ba dei lyngba ka jingiaid lynti bad ia kynduh shibun ki jingeh bad ruh da ka jingtrei shitom ha kaba na ka liang ka San Kur ka hap ban mad ba sa lah ban plie ia kane ka jaka theh niut mynta ka sngi, u la ong ruh ba dei ha u snem 2015 na ka liang ka 5 Kur ka la pyntrei hi ia ka surok bad ruh da ka jingiarap jong ka skhim lyngba ka Border Area kaba la bah khlieh da ka DC Mawkyrwat la lah ban plie ia ka.
Na ka liang ka kong Ripnar Lyngdoh DC Mawkyrwat haba ai jingkren ka la pynpaw iaka jing sngew kmen kaba khraw ha kaba ka la ioh ban don lang ha katei ka sngi ban plie ia kane ka jaka theh nuit bad jaka ot doh ha Phod Umkhniang bad ka la ong ruh ban poi shaduh kane ka sngi ka long ka long ka jingiad lynti kaba jrong bad ka long ruh ka sngi ka ba khraw bad ka ba sah jingkynmaw ha ka history jong ka South West khasi Hills.
Shuh shuh ka la ong ruh ba kumba ka pyrthei ka kylla, kum ki briew ruh ka donkam ban pyrshang ban wan rah ia ka jingkylla la ka long ha ka roi ka par bad ha baroh ki liang bad lyngba ka jingiatreilang ki paidbah bad ka San Kur yn dang lah ban pynbha shuh shuh ia kane ka jaka theh ñiut, khatduh na ka liang jongka ka ai ka jingkit bok kit rwiang bad jingkyrkhu kyrdoh ia ka 5 Kur ba kan nang iaid shakhmat bad iaid shaphrang ha ki kam jong ka.
Ha kane ka sngi la pyniaid iaka jingialang da u Bah L.
Shangdiar bad la ioh jingkren ruh na u bah Y.
G.
Lyngdoh, Member E.
C San Kur, H.
G.
Lyngdoh, Superintendent of Police South West Khasi Hills, H.
S Diengdoh, ADC South West Khasi Hills bad kiwei kiwei ki riew rangbah.
Pyniasoh ialade ha ka klob wad shyiengkrung.
Ka bai rung Club, kaba tang T.
100 ia kawei ka kyrteng, na ka bynta shi bnai.
Phone ha u number 80147 42583 hadien ka 7PM lane shu email ha rupangnews@gmail.
com.
Ki dkhot jong ka Club, kin ioh ban iashim bynta ha ka wad shyiengkrung bad ia ki kyrteng jongki, yn nym ai paidbah satia, lait tang ia kito kiba para ba long dkhot.
Ki la don bun ngut, kiba la rung Club bad ngi kyrmen ia kiwei ruh, ba kin wan noh kloi, ioh duh ei, ia la ka jong ka kabu ksiar ban wad shyiengkrung.
Kito kiba siew ia katei ka bai rung T.
100, kin ioh ban long dkhot shibnai bad la kyrpad, ia kito kiba la kut por, ba kin leit ban siew biang ia ka bai rung, na ka bynta ban pynthymmai ia ki kyrteng jongki.
Hato lada  pyn iasoh bad ka club jong phi ngi lah tharai ban ioh shyiengkrungHato ioh shi sha ia kata ka shyiengkrung.
Shillong, 5 Iaiong:Ka Smart Charitable Trust ka la ithuh ia ka jingtrei shitom ki pulit pyniaid kali ha nongbah Shillong bad ka la ai khusnam ruh sha ki 2 ngut ki pulit kum ka dak ka jingithuh ia ka kam ba ki trei.
Ki pulit pyniaid kali ba la ioh khusnam ki long ka Women Police Head Constable ka Sabitri Rabha na Laitumkhrah Traffic Branch bad Head Constable Chandradhar Basumatry na Madanriting Traffic Branch , katei ka khusnam la tip kum ka “Best Shillong Traffic Policeman Award" na bynta u snem 2016-2017, la ai ia ki da ka syrnod bad ki jingai sngewbha ban buh jingkynmaw.
Ia katei ka Trust la sdang ban wanrah da u Shri.
Prashan Naik, Retd.
IAS.
Ex Addl.
Chief Secretary, ka sorkar jylla bad kiwei pat da ka jingthmu ban ithuh ia ka jingtrei shitom jong ki pulit ha ka imlang sahlang da kaba ai khusnam ia ki khnang ban nang pynshlur ba kin long smat ha ka kam.
Kiwei pat ba la donlang ha katei ka jingsam khusnam ki long u Shri Davis N R.
Marak, IPS.
Superintendent of Police, East Khasi Hills, Shillong.
Shri Vivek Syiem, MPS.
Superintendent of Police (City), Shillong, N K.
Syiem, MPS.
Superintendent of Police (Traffic), Shillong bad Dr.
Sacheng R Marak, MPS.
Addl.
Superintendent of Police (Traffic), Shillong bad kiwei pat ki ophisar.
Shillong, 5 Iaiong:Ka KSU CEC kan leit ban ia kynduh ia u myntri ka tnad pynroi sor u bah R.
V Lyngdoh ban ia kren halor ka jingpyrshah jong ka ia ka jingai jaka ka tnad Urban Affairs ia ka sorkar Nagaland hakhmat ka NEIGRHIMS.
Ka KSU kan leit ban ia kynduh ha ka por 3:30 baje nohphai sngi.
Shillong, 5 Iaiong:Ki pulit ki la ioh jingujor na ka kong Hidis Dkhar , 45 snem karta ba ha ka miet 4 tarik mynta u bnai ki runar ki la pyniap ia u lok jong ka uba la tip kyrteng kum u Dabiang Suchiang, 50 snem karta ha ka jaka ba la tip kum ka Umkunok kaba don ha ka shnong Barato.
Shillong, 5 ïaïong:Ka ophis jong ka Shillong Contonment Board mynta ka sngi ka la kyndang naphang ïa ki ïing kiba la shna be-aiñ, ha ki jaka ba hap hapoh u pud u sam jong ka, kitei ki ïing ba la shna be-aiñ ki dei kiba don ha jan ka Anjalee cinema hall bad kiba dang hap hapoh ka South Shillong constituency.
Ka jingpynpra ia kitei ki ïing kala sdang naduh ka por 8 baje mynstep bad da ki spah tylli ki ïing kiba don ha katei ka jaka ki la shah pynpra, na ka liang ki briew kiba sah be-aiñ ha katei ka jaka ki la kynnoh ba ka SCB ka la shu leh donbor bad pynpra ia kitei ki ïing khlem ka jingpyntip shwa ne ai por ban mih, hynrei kat kum ka jingioh jingtip la ong ba na ka liang ka SCB ka lah dep ban ai por ia ki ban mih noh na katei ka jaka mynta la palat 2 bnai hynrei kim shym la kohnguh satia bad la ïoh jingtip ruh ba dang hynnin ka sngi ka kynhun jong ki briew ba sah ha katei ka jaka ki la leit ban mudui sha ka Iingkashari, hynrei na ka liang ka Ingbishar kala kyntait ban ai ia ka stay order ne ban phah pynsangeh ia katei ka rai jong ka SCB.
Kine ki briew kiba kam ba ki dei kiba la shong la sah da ki 50 haduh 60 snem ha katei ka jaka ki la kynnoh ba ka jingpynpra jong kaContonment ïa ki ïing kiba don ha katei ka jaka ka long ka ba la shu leh shiliang namar ki kynnoh ba ïa ki ïing bad ki kudam jong ki mahajon kim shym la ktah satia, hynrei ha ba ïakren bad ki bor jong ka SCB ki la ïathuh ba ki ïing ki bym shym la pynpra kidei kiba la siew ïa ka bai wai ryngkat ka jingïasoi soskular bad ka SCB.
Haba pyrshang ban ïakren bad u Chief Executive Officer ka SCB ki nong thoh khubor kim shym la ïoh lad satia namar ba u CEO um don ha ka ophis treikam jong u.
Shillong, 05 Iaiong:Ka BJYM Megha-laya ka la dawa na u Chief Secretary ka jylla u KS Kropha ba ka sorkar ka dei ban thaw ia ka kynhun jurip eriong na ka bynta ban pynthikna ba ki briew kiba iakynduh ia kane ka jingeh kin ioh ia ka jingiarap khlem shah ieh ha ka sorkar.
Ha ka jingthoh ba la phah sha u Kropha mynta ka sngi, u President ka BJYM u Bah Egenstar Kurkalang u la ong ba ka sorkar ka dei ban thaw ia ka kynhun, khnang ban pynsted ia ka jingshim jingdiah ia ka jingjulor jong ki mar rep, ki iing ki sem jong ki briew.
Ym katta, ka sorkar ka dei ban pynsted ruh ia ka jingai jingiarap katkum ka jinglut jingsep jongki, ym ban shu ai baishun.
“Na ka bynta ban pynsted ia ka kam, ka sorkar ka dei ban thaw da ka kynhun jurip halor ka jingjia eriong ha ka jylla ha kine ki sngi", la ong u Bah Kuralang.
Nongpoh, 05 Iaiong:Ka Dorbar Shnong Mawtnum kaba don ha Ri Bhoi, ka la pynpaw ia ka jingsngewkhia bad pynrem jur halor ka jingdon jong ki katto katne ngut ki riew khwan myntoi shimet kiba dei na ka shnong Mawtnum hi bad kiba la nud ban leit thok ia ki briew da kaba kam ialade kum ki Rangbah Shnong bad Secretary Shnong.
Katkum ka kyrwoh ia kaba la phah da u Bah N.
L Maring bad u Bah L.
P Makri, kiba long kum ki Rangbah shnong bad Secretary shnong, la ong ba kitei ki briew kiba mlien ban leh ia katei ka kam thok kam shukor, ki kynthup ia arngut ki rangbah ia kaba la tip kyrteng kum u Bah Robinson Makri bad u Bah Donkupar Ranee, katba kawei ka longkmie la tip kum ka Kong Phlestimai Syiem.
Shuh shuh, ka kyrwoh ka la ong ruh, ba kitei ki 3 ngut ki ju mlien ban leit shim pisa ram bad buh bynda da ki dulir ne pata ba shu shna thok bad haba iadei bad kane ka kam thok jong ki, da ki phew ngut ki briew kila ngat ha kane ka apot bad shah thok ha kitei ki 3 ngut.
Ym tang katta, hynrei kitei ki 3 ngut kila shna ruh ia ka seal jong u Rangbah Shnong bad Secretary Shnong bad ki da pyndonkam ruh ia ka muhor ka Dorbar Shnong bad ki non judicial stamp ban thoh ia ki kot ki sla naka bynta ban kamai spah jubor, ha kaba kane ka la paw pyrthei ka dei ruh hadien ka jingwanmih da kito kiba ai pisa ram sha ka shnong ban dawa katkum ka soskular buh bynda, namar ba kitei ki 3 ngut kim leit mih shuh ban leit siew iaka pisa.
Kumta haba iadei bad katei ka kam lehthok leh shukor da kitei ki 3 ngut, kum ka Dorbar Shnong ka kyndit bad dap da ka jingsngewlyngngoh, ban tip ia katei ka kam beain ia kaba la leh da kitei ki 3 ngut.
Haba mih kiba kum kine ki jingjia, ka Dorbar Shnong hi ka pynrem jur ia kitei ki riew thok, namar tang namar ka jingshimkabu da ki 3 ngut, ka la ktah pat ia ka burom ka ijot jong ka shnong ka thaw hi baroh kawei.
Ka Dorbar Shnong Mawtnum, ka pynpaw ruh ia ka jing sngewlyngngoh ba kumno kito kiba ai pisa ram, ki shu ai beit ia ka pisa khlem da wan mih bad pynshisha da ka Dorbar Shnong, namar kum ka shnong ruh ka shem jingeh ban pynbeit, namar khlem ka jingtip naduh ba sdang bad ka jingbym don ki sakhi satar.
Namarkata, ka Dorbar Shnong Mawtnum ka buh ka jingkyrpad ia kiwei pat ba kin long kiba husiar ban ai pisa kulmar ia kano kano ka jingbuh bynda ne shim ram khlem da wan mih bad pynshisha da ka Dorbar Shnong, khnang ba kin lait na ka apot shah thok bad ha kajuh ka por ka Dorbar Shnong ka maham ruh ia kitei ki 3 ngut, ba kim dei shuh ban dang mlien ia kitei ki kam thok kam shukor bad lada ka Shnong ka dang lap kan sa leh da kaba tyngeh bad aiti sha ki bor jong ka ain ban leh ia kaba donkam, pynkut ka kyrwoh na ka Dorbar Shnong Mawtnum.
Shillong, 5 Iaiong:Namar ka jingpynkhreh u MDC ka Mawshynrut u bah Morningstar Mawsor ban ia khun ha ka elekshon MLA 2018 pyrshah ia la u hynmen ar kmie u bah Witting Mawsor uba de u MLA ba mynta ka HSPDP na Mawshynrut, ki bahaing hasem jong kitei ki ar ngut ki la kren pynsngewthuh ia u bah Morning ba um pat dei ban kyrkieh, hynrei u dei ban shong shuwa namar ba kam long kaba itynnad ban ia khun pyrshah shi para bad shiing shisem hynrei u bah Mornng Mawsor um treh ban kynran dien bad u la iaid shakhmat ban ia khun beit ha u 2018.
“La bunsien la pynlong ia ka jingiakren sngewthuh hynrei um sngap, u la rai beit ban iaid shakhmat, ka kur ruh ka la kren ba ym dei ban ia leh pyrshah shi ing shisem hynrei um sngap, ki kur baroh kim suk ia katei ka rai jong u" ong u bah Witting Mawsor haba ia kren bad u Rupang.
U bah Witting u la ong biang “Nga la iarap ban pynjop ia u, nga don ka jingshaniah kum u hynmen -para lajong ba ngin ia treilang hynrei ngan ong kumno shuh ka dei ka jingsngewthuh shimet jong u hi".
U la bteng biang da kaba ong “Baroh ki iohi bad ki tip ia kata ba dei ma nga uba leit shaw ia u na ïng ban pynieng ha ka MDC elekshon hynrei ia ka mon laitluid pat jong u briew ym lah ban bat".
Haba la kylli hato ka jingmih jong u bah Morning kan ktah ne-em ia ki vote jong u bad ki vote jong ka HSPDP, “Ki don tang wei- ar ngut kiba bud ia u hynrei kiba bun ki don sha nga, kam da don than eh ka jingktah ia nga" u la jubab.
Ka Mawshynrut konstitwensi ka dei ka konstitwensi kaba ju mih bun bha ki kyrtong ha ki elekshon, la kylli na u bah Witting katno ngut eiei ki kyrtong ki ban mih ha u 2018.
U la iathuh ba kumba long mynta kiba la iaid shakhmat dei ka seng Congress, ka UDP, ka NPP ka HSPDP ( ma -u) bad u bah Morning Mawsor.
Shillong, 05 Iaiong:Ka jingialang jong ka North Eastern Council (NEC) ha Secretariat, Shillong ka la iakren ia ka plan jong ki kam pynroi ha ka dong mihngi ka Draft Regional Plan ryngkat ba ki heh jong ki tnad sorkar pdeng bapher bapher kiba don ha kane ka dong mihngi.
Ki tnad sorkar pdeng kum ka ICAR, Health, Airport Authority of India, NESAC, UGC, Power, MSME, Sports Authority of India bad kiwei ki iashim bynta ha kane ka jingialang na ka bynta ka roi ka par jong ka thain.
U C.
K.
Das u dkhot ka NEC uba pyniaid ia ka jingialang u la ban jur na ka bynta ban pynlong ia ka thain kaba roi lyngba ka jingiashim bynta bad pyntreikam ia ki skhim bapher bapher ka sorkar India.
U la ban jur ia ka jingiakren kaban long khah khah bad ban iakynduh ban bishar bad peit ia ka jingiaid jong ki kam.
U Ram Muivah u Secretary ka NEC u la pdiang sngewbha ia baroh kiba wan iashim bynta ha kane ka jingialang.
Shillong, 05 Iaiong:Ki kontraktor ba trei ia ki kam ha ki tnad sorkar bapher bapher ki sngew syllang bha ha ka rukom pynlait bill ka sorkar kum ka PWD bad kiwei ki tnad, namar ba ka jinglut bad ka jingioh bill kam iahap shuh.
U nongthoh u la ioh ban iakren bad ki katto katne ki kontraktor, kiba la pynpaw ba bunsien ka jingtrei jongki, lada kan long T.
5 lak, ynda la ioh pisa ka long tang T.
50 hajar eiei.
Ha une u snem mynta, kim pat sngew thikna ruh ia ka rukom pynlait pisa ia kaba rim, namar ba don kiba pynlait bad kiba bun kim ioh bill.
Hynrei kawei kaba sngew ngiah ia ki kontraktor ka long namar ba ha kine ki sngi, la kynnoh, ba bun ki kontraktor kiba donkti wat ki ophisar sorkar, da kaba rejister ia kiba haiing hasem kum ki kontraktor bad ki briew jong ki politishian kiba ioh bill thik thik katba ia kiwei ki bym don jingiadei, ka bill ka eh ban lait.
Katkum ka jingtip, la kynnoh ba ki kontraktor kiba la trei ia ka kam kontraktor bun phew snem, ki la shah kyntait watla ki dei hok bad ki lah ban trei ia kam hynrei kito kiba dang shu wan mih tang namar ba dei ki briew jong ki politishian bad kiba don jingiadei bad ki ophisar, ki ioh kam watla kim don ka jingtbit ban shna ne leh ia ka kam.
“Don ki ophisar, enjiniar kiba trei ia kam kontrak da kaba rejister ia ka kyrteng jong kiba haiing hasem", la ong ki kontraktor.
La kynnoh ba kane ka jingleh politik bad ka jingshim kabu, la kynnoh, ba ka dei kawei ka daw, kaba la pynlong ia ki jingtrei ban torti namar ba bun kim tieng lada shah ujor ruh namar ba ki la don ki boss ban iada ia ki.
Nongstoiñ, 5 Iaiong:Hadien bala ioh ia ka jingtip kaba thikna halor ka jingdon jong ki briew kiba ju ai jingiarap ia ka kynhun kieng atiar na ri lum Garo kaba la tip kum ka Garo National Liberation Army (GNLA), ki pulit ka Shallang kila pynlong ia ka jingwad bniah ban lap ksai ia kitei ki briew kiba don kti ban ai jingiarap ia katei ka kynhun kieng atiar ha kiba bun ki liang.
Shuh shuh katkum ka tyllong khubor na ki heh pulit ka West Khasi Hills la ong ba ki pulit jong ka Shallang hadien ba kila suba jur ia u wei u briew u bala tip kyrteng kum u Daniel M Sangma 32 snem ka arta na ka shnong Rongkhugre kaba hap hapoh ka Shallang Police Station, mynta ka sngi ki la leit ruh ban pynlong ia ka jingkhynra ia ka iing sah jong utei u briew.
Ha katei ka jingleit khynra ki pulit ka Shallang na ka iing sah jong u tei u briew ki la ioh ruh ban kurup ia shibun ki tiar siat ba kynthup ia kawei ka pistol 7.
65 mm ar tylli ki kuli AK 47 ki bym Pat bthei, 5 tylli ki shithi dawa Pisa ha ka kyrteng jong ka GNLA, kawei ka 7.
65 mm pistol magazine, kawei bad kawei ka Panasonic smart phone.
Ki pulit ka Shallang kila kem noh ia u tei u briew halor ka jingdonkti ka jong u ban ai jingiarap ia katei ka seng kiengbatiar bad ruh halor ka jingiarap ban pynbuh rieh ia kitei ki tiar siat bala ioh kurup da ki pulit ha ryngkat ka jingsakhi lang ruh da ki Independent witnesses.
Shillong, 5 Iaiong:Kham mynshuwa ka sorkar ka la pynbna ba kan plie noh ia Mawshynrut Civil Sub-Division bad ka Mawlai C&RD Block ha u iaiong mynta u snem, u MLA ka HSPDP na Mawshynrut konstitwensi u bah Witting Mawsor u la ong ba u la ia kren bad ka sorkar hynrei ka la ong ba kam pat buh tarik “Nga dang shu phone ia u Dr.
Mukul u ong ba um pat buh tarik" ong u bah Witting.
Shuh shuh u la ong ba ki paidbah katei ka thaiñ ki la angnud ban plie noh ia ka Civil Sub-Division, hynrei ka jingpynslem ka sorkar ka la pynartatien pynban ia u.
U la ong ba kiwei pat ki jaka ki bym don kyrteng ha ka jingkren mang tyngka jong u myntri rangbah kum ka Ranikor Administrative Unit, ka Sohiong C&RD Block, ka Chokpot la plie la ka plie kumto katba ka Mawshynrut bad ka Mawlai pat kaba la don hapoh ka thup kyrteng ym pat shym la pyndep haduh mynta ruh kaba la dap shisnem.
“Nga i artatien pynban ba ka Ranikor, ka Chokpot , ka Sohiong ka bym don kyrteng ha ka jingkren mang tyngka (Budget Speech) hynrei la leh la ka leh, hynrei ma ngi pat ki ba la don kyrteng ym pat shym la leh haduh mynta ruh.
Baroh la pyndep lut sa tang ka jong nga bad ka jong u bah Embhah" ong u bah Witting uba la kdew ba ha konstitwensi jong u ki don ar tylli ki ba ka sorkar ka la pynbna ban plie kata ka Mawshynrut Civil Sub-Division bad ka Riangdo Police Station hynrei kawei ruh ym pat pyndep satia.
Ha kawei pat ka khubor u la iathuh ba mynta u don hapoh konstitwensi ban leit sha ki shnong bapher bapher ban ai jingiarap da ki tin soping namar ka jingshah pynjulor kiba bun tylli ki ing ha ka jinghap phria ha kine ki ar sngi.
U la iathuh ba ki don da ki spah tylli ki ing ha ki shnong bapher bapher hapoh Mawshynrut konstitwensi, “Ka jinghap phria kaba jur bha, ka jingrben u phria ha madan ka long haduh shi pruh, ngam pat ioh jingtip ban don kano kano ka jingmynsaw hynrei ka rep ka riang ka la julor bha -bun ki riew hadem kiwei pat ki jingthung ki dang shu thylleng ban mih soh hynrei ki la julor lut, ngim pat ioh ban shim jingkhein lut katno ka jingjulor" u la ong.
Pyniasoh ialade ha ka klob wad shyiengkrung.
Ka bai rung Club, kaba tang T.
100 ia kawei ka kyrteng, na ka bynta shi bnai.
Phone ha u number 80147 42583 hadien ka 7PM lane shu email ha rupangnews@gmail.
com.
Ki dkhot jong ka Club, kin ioh ban iashim bynta ha ka wad shyiengkrung bad ia ki kyrteng jongki, yn nym ai paidbah satia, lait tang ia kito kiba para ba long dkhot.
Ki la don bun ngut, kiba la rung Club bad ngi kyrmen ia kiwei ruh, ba kin wan noh kloi, ioh duh ei, ia la ka jong ka kabu ksiar ban wad shyiengkrung.
Kito kiba siew ia katei ka bai rung T.
100, kin ioh ban long dkhot shibnai bad la kyrpad, ia kito kiba la kut por, ba kin leit ban siew biang ia ka bai rung, na ka bynta ban pynthymmai ia ki kyrteng jongki.
Shillong, 06 Iaiong:Ki lawadong ki law kyntang, ki law shnong, law raid, law syiem, ki dei ki jingstad jong u Khasi hyndai ban pynneh pynsah ban iada ia ka mariang kaba ka pyrthei mynta ka la kyndit bad sdang ban ialeh ban pynneh bad iada ia ki khlaw.
U Prof BK Tiwari u la ong baroh ki kynbat dawai la ioh na ka khlaw na btap bad khlem ki khlaw ki btap, yn nym ioh kynbat dawai.
U la ong ba ha ri Khasi, ym dei tang ka Law Kyntang Mawphlang hynrei da ki spah tylli ki law kyntang ki don ha kylleng ka ri Khasi kiba la pynneh pynsah da ki longshwa manshwa.
U Prof Tiwari u la kren ha ka jingiakynduh lang ki nongsumar Khasi ba la khot da ka Synjuk Ki Hima Arliang Wah Umiam Mawphlang Welfare Society, Mawphlang lyngba ka Tambourine Trust bad da ka jingiatreilang bad ka Rilum Foundation, Smit hynne ka sngi ha NEHU Guest House, Shillong.
Kumba 50 ngut ki nongsumar kynbat na ki thaiñ Sohra, Mawphlang, Lyniong bad na kiwei ki jaka ki la wan ban iashim bynta ha kane ka jingialang ban iakren kumno ban pynkham janai ia ka rukom sumar Khasi.
Katkum ka jingong u Prof Tiwari, Lada jah ki law adong, law kyntang, law raid, law shnong, law syiem, yn nym ioh kynbat dawai shuh bad hangta kan long ka jingeh ia ki nongsain dawai kynbat bad khamtam ia u bynriew.
Ki law adong, ki law kyntang ki long kum ki ing jong ki kynbat dawai, ki dieng ki siej, ki syntiew ki skud ban pynneh pynsah ia ka mariang.
Ban nym jah noh ka sap sumar paka jong ki Khasi, u Prof Tiwari, u la kyntu ia ki nongsumar Khasi ba kin sngewbha ban nym buhrieh ia ka sap hynrei ki dei ban iasam pateng ha kiwei khnang ba ynda la ki la leit na kane ka pyrthei kiwei kin lah ban pyndonkam.
Bun na ki rukom sumar Khasi, la shu batai da ka ktien bad lada ym iasam ha kiwei ki pateng, kan jah noh kata ka rukom sumar shisien ba ka la khlad noh u ne ka nongsumar.
U la ong ba ha ka jingshisha, wat ka rukom pyndonkam ia ki kynbat dawai ruh kan jah noh lada ki briew kim tip ia ka jingdonkam ne ban pyndonkam ia uta u kynbat tang namar ba kim ioh ia ka jingtip.
Ka por kam dei shuh ban leh maphot ia ka mariang ne ki kynbat dawai hynrei ban nang ban pyndonkam ia ki khnang ba kin nym duh jait na kane ka sla khyndew namar ba ki la don ki kynbat dawai kiba la eh ban shem wat ha kane ka ri Khasi namar ka jingleh maphot palat ki briew khlem tyngkai ia ka lawei.
Katba u Prof.
Don Syiem u la pynshai kham bha halor ka jingdonkam ban da buh jingthoh ban shondur ruh ia ki jait kynbat kiba ki pyndonkam.
Na ka liang jongka NEHU ka kwah bad ka kloi ban iarap ban pynithuh ia ki kyrteng jong ki Kynbat, bad ban pynioh ia ka jinglong trai jong ngi halor kito ki jait kynbat bad jingkhleh ba ngi pyndonkam.
Ym tang katta, ki kloi ruh iarap ban pynphriang ia kane ka kam kum ka Health Tourism.
Katba u Bah Tambor Lyngdoh u la ong ba ka jingthmu ka jingiakynduh lang ki nongsumar Khasi ka dei namar ban pynlong ia ki nongsumar ban pyntbit ban iamir jingmut shuh shuh kumno ban pynbha ia ka rukom sumar Khasi.
U la ong ba ka donkam ban don ka jingiatreilang hapdeng jong ki nongsumar Khasi khnang ba ka jingpang kaba kiwei kim lah, ki lah ban phah sha kiwei pat da kaba iatreilang.
Na ka liang jong ki nongsumar Khasi ki iathuh ba da ka jingjulor bad ka jingnang syllen jong ki khlaw ka la wanrah ia ka jingduh jait bad jah noh ki kynbat dawai kiba lah shisha ban pynloit ia ki ba donkam.
Lada lah jah ka khlaw kine ruh ki jah noh.
La dei ka por ban pynsngew sha ki bor Shnong, haduh ka Sorkar ba ka por ka la kyrkieh eh ban iatreilang ban pynneh pynsah ia ka mariang.
Shillong,6 Iaiong:Ki pulit ki la ioh ia ka jingujor na u HC P Rynjah lyngba u IC Ummulong Beat House ba ha ka 29 tarik u lber ha ka por 7 baje mynmiet kawei ka trok kaba don ia u nombar AS-11-AC-0409 kaba la ñiah da u Sunamuddin Khan na Nutan Chandrapur ba katba u dang iaid lyntina Khanduli ban leit sha Shillong bad haba la poi ha Mawpun ,Wahiajer katei ka trok ka la sniew bad katba u dang shna ia katei ka trok kynsan kynsan la mih 4 ngut ki runar ki bym lah ban tip kiba la rah da ka waitbad ki la lute T.
60 hajar tyngka na katei ka trok.
Nongstoiñ, 6 Iaiong:Ka seng Khasi Student Union Mawshynrut Circle, hapoh ka jingialam jong u samla Armstrong Sohshang ha kine ki khyndiat sngi ba la lah kala leit ban ia kynduh ia u Deputy Commissioner ka West Khasi Hills District u Arun Kumar Kembhavi, ha ryngkat ka jingthoh ban dawa pyndam noh ia ka kyntien Sonapahar kaba la ju pyndonkam ban thoh ha ki ophis sorkar bapher bapher kiba don hapoh Mawshynrut Block.
Haba iakren bad u nongthoh khubor ha kaba iadei bad katei ka bynta na ka liang jong u samla Armstrong Sohshang u la ong ba ka jingpyrshah jong ka seng ia katei ka kyntien ‘ Sonapahar’ ka long namar ba katei ka kyntien kam dei ka kyntien Khasi ha kaba kiba bun ki nong shong shnong jong ka thain kim sngewtynnad ban jer ne khot da katei ka kyrteng iaka ka thain, bad haka jaka jong katei ka kyntien dei ban pyndonkam bad thoh noh da ka kyntien Mawshynrut ha man la ki ophis sorkar kaba dei ka kyntien ka ba iahap bad kit jingmut ia ka thain hi baroh kawei.
Halor ka jingioh jong ka Mawshynrut ia katei ka kyntien Sonapahar na ka liang jong u bah Sohshang u la ong ba kadaw ka long namar ba kham mynshwa ha katei ka thain la don kawei ka kompani kaba la wan ban surbe ia ki jaka puta, namar ba katei ka thain kala paw nam bha ha ka jingdon ia ki marpoh khyndew barem dor bad namar ba ki nong trei katei ka kompani kim dei ki Jaitbynriew Khasi kumta kila jer bad pynmih ruh ia katei ka kyntein Sonapahar ha ka jaka jong ka Mawshynrut, ha kaba jan baroh ki ophisar sorkar haduh mynta ki dang iai pyndonkam ia katei ka kyntien nongwei.
Shuh shuh u bah Sohshang u la ong ruh ba ha kaba iadei bad katei ka bynta na ka liang jong u DC u la kular ba un sa shimkhia bad ban pyndep ia katei ka kam hapoh 6 bnai, hynrei na ka liang jong ka seng kala ai jingmut bad kyrpad ia u DC ba un kham pynkloi ia katei ka kam la kumno kumno ban pyndep noh hapoh shi bnai namar ba ioh lehse ka sorkar kan plie noh ia ka Civil Sub Division.
“Ha shwa ba ka sorkar kan sa plie noh ia ka Mawshynrut Civil Sub Division, baroh ki ophis sorkar kiba don ha ka thain kidei ban thoh noh ia ki address jong ki bad ia ki signboard da ka kyntien Mawshynrut bad nangne shakhmat lada ka seng ka dang iohi biang da ka kyntien ‘Sonapahar’ ha ki signboard jong ki tnad sorkar bapher bapher ka seng kan sa leh iaka ba donkam" pynkut u bah Sohshang.
Nongstoiñ, 6 Iaiong:Hadien ka jingiai ud jong ki paidbah nongkhaii dewiong ka thain Shal-lang halor ka jingdon bun palat ki khyrdop khrong Pisa beain ha shi lynter ka surok bah na Shallang shaduh Nongchram, ki katto katne ngut ki nong-thoh khubor jong ka thain ha ka sngi Balang jong ka taiew kila hiar sha ka thain Shallang ter ter shaduh Nongchram kaba dei ka kut duh jong ka West Khasi Hills District, ban pynshisha ia ka jingdon jong ki khyrdop lum pisa beain na ki trok kit dewiong kiba iaid lyngba katei ka surok.
Na ka liang jong ki nongthoh khubor kila iohlad ruh ban leit jurip ia kawei pa kawei ka khyrdop lum Pisa ha katei ka thain bad la lap ruh ba na pdeng jong kitei ki khyrdop khrong pisa don ruh ki bym don ia ka order bad ia ka singnboard hynrei kila shu shim pisa beit katba wan ki kali kit dewiong katba kiba don ia ka order bad signboard pat kila shim palat ia ka dor ba dei hok ban shim katkum ka order.
Naduh ka shnong Shallang haduh Nongchram kaba jngai tang kumba 12 KM ei ei ki don shi bun tylli ki khyrdopkiba kynthup ia ka Entry Gate kaba la khrong haduh 200 tyngka hynrei katkum ka order kalong 20 tyngka, Parking lot 200 tyngka, Mono poly katkum ka order kalong 200 tyngka hynrei la khorng 300 tyngka ka wei ka trok, ka Non- Tribal Gate kaba la khrong haduh 500 tyngka, ka khyrdop lum khajna kaba la kam ba ka dei ka State Transport Authority Good Carriage Transport Agency Shillong kaba khlem sign board bad kaba khlem ka hukum da kaba la kam ba la iehnoh sha iing 300 tyngka ka wei ka trok.
Haba ki nongthoh khubor, ki la pyrshang ban kylli halor ka jingshim tam ia kador don kiba la jubab ba ki ioh ka hukum na ki Malik don ruh kiba la ong ba hap ban shimtam na ka bynta ka bai bam jong ki nongtrei khyrdop bad don ruh kiba la len bad ai daw ba kim tip namar ba ki dang Shu wan ban ap bad ha kaba iadei Pat bad ki khyrdop bym don order haba pyrshang ban phah pyni ia ka order kila aidaw ba kila buh ha iing don ruh kiba la ong ka don bad u Malik.
Ym tang kata ki nongthoh khubor, ki la iohlad ruh ban iakren bad ki nongniah trok ha kaba kiba bun ki nongniah trok kila phla ba ki la siew katkum ka dor ba kitei ki nongap khyrdop kila pan bad haba phah ban pyni ia ki slip ym shymla don kawei ruh ka slip ka ban thoh dor bad haba kylli ba balei ki draibar ki shim ia ka slip khlem kador ki la jubab da kaba ong ban ia kaba shah than bad shah shoh kaba ban shim la ka shim ia ki slip lada thoh ne khlem thoh dor rub.
Hadien katei na ka liang jong ki nongthoh khubor kila iohlad ruh ban iakren bad ki nongkhaii dewiong ka thain Shallang halor katei ka bynta bad na ka liang jong ka Synjuk Shallang Area Joint Action Committee kaba dei kawei na ki synjuk ki nongkhaii dewiong ka thain Shallang kila pynpaw ia ka jingsngew diaw halor ka jingdon bun ki khyrdop khrong pisa beain kiba la mih ruh ban khrong pisa tang ha kapor mynmiet ia kaba ym shymla lah ban tip la kidei kiei.
Shuh shuh na ka liang jong katei ka Synjuk ki nongkhaii dewiong ka thain Shallang ha kaba iadei pat bad ka jingshim tam ia ka pisa katkum ka order na ka liang jong ka Synjuk kala pynpaw ba ka wad ia ki lad ki lynti ban pynduh noh ia kitei ki khyrdop beain bad kan sa leit ruh ban ai kynduh ia ki bor ba halor bad ki bor ba dei peit ba kin shimkhia.
Shillong, 6 ïaiong:Ki nongialam ka KSU Central Body mynta ka sngi ki la leit ban ia kynduh ia u myntri ka tnad pynroi sor ka sorkar jylla u bah Ronnie V Lyngdoh ha kamra treikam jong u.
Katei ka jingleit ia kynduh myntri ka KSU ka long ban pyrshah ia ka jingdie ka sorkar jylla ia ka jaka kaba don hakhmat NEIGRHIMS sha ka sorkar ka jylla Nagaland.
Haba kren sha ki nongthohkhubor hadien ba la mih na kamra treikam u myntri sorkar u President ka KSU u samla Lambokstar Marngar u la ong ba KSU ka leit ban pynpaw ka jingpyrshah bad ka jingdawa na ka sorkar ba ka dei ban shim biang noh ia katei ka jaka kaba ka la dep die sha ka jylla Nagaland bad ka la ai jingmut ba ha ka jaka ban die sha kiwei ki jylla ka sorkar ka dei ban thaw da ki ïng basa ha katei ka jaka kaba don hakhmat ka jaka sumar khnang ba kan pynmyntoi ia ki paidbah kiba wan na ki nongkyndong kiba wan shim dawai ne thiah pang ba kin sahmiet haba kim ioh kali shuh ban leit phai sha la shnong.
U General Secretary ka KSU u samla Donald V Thabah u la ong ba haba ka sorkar ka la thied ia katei ka jaka ka New Shillong ka dei ban peit ba kan pynmyntoi ia ki trai jylla ym ban myntoi ia kiba nabar.
U la ong ruh ba ka shong ha ka jingstad ka sorkar kumno ban pynbeit ia katei ka kam la kan ai sha jaka shawei ne katba ka sngewbit hynrei na ka liang ka KSU ka pyrshah beit ba kan ai ia katei ka jaka kaba don hakhmat NEIGRHIMS.
Haba pynrem jur ia katei ka jingdie jaka ka sorkar sha ka jylla Nagaland ki nongialam ka KSU ki la ong ba u myntri ka tnad pynroi sor u la ong ba un sa peit bniah namar ba ka jingai jaka kam dei ha ka por ba u long myntri ma u.
Katkum ka jingiathuh ki nongialam ka KSU ki la ong ba la ai ha ka por ka jinglong myntri pynroi sor ka kong Ampareen Lyngdoh.
Jowai, 6 Iaiong:Ka Surok Jowai Bypass kaba jrong kumba 8 km naduh Pung Thadlaskein haduh Soomer, ka la jot la pra noh tang hapoh shibnai eiei naduh ba la dep ban plie lane shah iaid kali.
Khublei ia u Slap ba la ther ha kine ki khyndiat sngi ba sa paw katei ka jingtrei torti ia katei ka surok da ka Ms.
Dhar Construction Company lyngba ka PWD Central Division, Jowai ha ka jinglut kaba haduh 46.
6 klur tyngka.
U Executive Engineer ka PWD, u ma Sainia Kyndiah u la iathuh ba ia katei ka surok la trei lyngba ka skim sorkar kmie kaba la tip kum ka Special Accelerated Road Development Programme for North Eastern Region (SARDP-NE), Ministry of Road Transport and Highway.
“U slap u la iarap shisha ia ngi ban iohi ia katei ka rukom trei torti", u la ong bad ha kajuh ka por u la ong ruh ba katei ka Company kan hap ban kitkhlieh ban maramot ia katei ka surok na ka jinglut na lade".
“Kane ka dei katkum ka National Highway Standard ha kaba kano kano ka Company kaba pyntrei ia kano kano ka surok ka hap ban peit haduh 3 lane 4 snem ban maramot hi na pla la jong lada ka surok ka sniew noh.
Ia katei ka surok la dep ban trei ha u Nohprah 2016 bad la plie ia ka ha ka 22 tarik u Rymphang 2017.
Shillong, 6 Iaiong:Ka iakob kinglieng, kaba dei ban long lashai ka sngi, ha Wah Umngot, la pynsangeh noh bad ka daw, ka long namar ka jingshlei um jong katei ka Wah, kaba don ha Dawki.
Na ka bynta ka tarik, kaba thymmai, yn sa pyntip kham hadien, ong ka kyrwoh na U bah Carmell Manner Secretery jong ka Raid Mukertilla Boat Rowing Competition.
Shillong, 6 Iaiong:Ka HANM ka la ujor sha u Controller ka tnad Legal Metrology namar ka jingbym biang thew ki lyer shet ba sam sha ki paidbah.
Ha ka jingujor ba la soi da u President katei ka seng u bah Lamphrang Kharbani ka HANM ka la ong ba ka la ioh jingujor na kiba bun ki paidbah ba ki ioh lyer shet da kaba duna jingthew bad hadien ba la ioh jingujor katei ka seng ka la wad bniah la ki nongsam lyer shet ne ki Ejen ki don ne-em ka tiar ban thew ia kitei ki lyer shet hynrei ka la ong ba ka lap ba ym don tang kawei ka Agency ruh kaba don ia ki tiar thew bad y mdon kawei ka kali ruh kaba kit tiar thew.
Katkum ki kyndon jong ka aiñ ka HANM ka la ong ba ki kompani ne ki nongsam lyer shet ki dei ban pynthikna ba ka jingthew kan biang thik pa thik bad ki dei ruh ban thew ia ki lyer shet shuwa ba aiti sha ki paidbah.
Ka HANM ka la kyrpad ia katei ka tnad ba ka dei ban leh eiei noh khnang ba katei ka jingjia kan ym bteng hadien habud.
Shillong, 6 ïaiong:U MLA ka 19th Shillong South konstitwensi u bah Sanbor Shullai uba dei ruh u President jong ka seng NCP ha kane ka jylla u la ong ba ki la don bun ngut ki MLA bad MDC ba mynta kiba la wan ban ia kynduh ia u ban pan tiket na bynta u 2018, “Ki don katto katne ngut ki MLA, ki MDC ba mynta kiba kyrpad ba ngan buhrieh ia ka kyrteng jong ki kiba la wan pan tiket na bynta u 2018 kiba phin ym poi pyrkhat satia bad phin sa shu lyngngoh da la dei ka por hynrei kiba bun hi ki dei kito kiba la rem salit ha ki elekshon ba la dep (2013/2014)" ong u bah Sanbor Shullai bad u la iathuh ruh ba kiba bun hi na ki kyrtong ki dei na ri Lum Garo.
U la iathuh ba haduh mynta um pat pynkut ia ka jingiakren bad ki, hynrei u la ong ba ha u bnai ba la dep u la leit sha Delhi ban ia kren bad u President rangbah ka NCP u Sharad Pawar halor ki kam elekshon bad ha katei ka jingiakren u la ong ba u Pawar u la ai jingmut ba dei ban pynieng kyrtong tang ha kito ki konstitwensi kiba don jingkyrmen ban jop, “Kam myntoi ba ngin shu pynieng ha baroh 60 tylli ki konstitwensi lada ngim don lyer, hynrei lada ki kyrtong ba ngi ioh ki dei kiba don jingkyrmen ha baroh 60 tylli kam don jingeh eiei ruh em" u la ong biang hynrei la sngewthuh pat ba katei ka seng kan ym pynieng satia haduh 60 ngut".
La kylli hato ka NCP ka don jingmut ne-em ban ia thaw paralok bad kino kino ki party shuwa ka elekshon ban ioh thaw sorkar lang, u bah Sanbor u la ong ba ha ka taiew ban wan kan don ka jingialang heh jong ka NCP ha Delhi ha katei ka jingialang yn ia kren ia ki kam elekshon bad ki kam pynkhlain Party bad un pynsngew sha ki nongialam ha Delhi ia katei ka mat.
, “Badno ngin ia treilang kan shong ha ka rai jong ki nongialam rangbah ka Party na Delhi, ngi nangne ngi hap ban kohnguh ia ka hukum jong ki, kumba ka long mynta ruh ngi donlang bad ka Congress kumba ka Party ka la rai naduh ba sdang elekshon bad haduh mynta kam pat don kano kano ka jingkylla ha ka rai ka Party" u la ong.
Katba kiwei pat ki riew saiñpyrthei ki dang wan pan tiket na ka NCP ha u 2018 u bah Sanbor u la iathuh ba don ruh kiwei pat ki Party heh kiba wan khroh ia u ba un ia khun na ka seng jong ki bad kitei kiba la wan khroh ka dei ka seng BJP bad ka seng Congress.
“Ka BJP bad Congress ki la wan, don ruh sa kiwei pat na ka seng UDP, HSPDP kiba dei ki paralok ba iajan jong nga hi kiba la wan ban tyrwa ba ngan ia khun na ka Party jong ki, nga la ong ia ki kumno ka lah ban long haba nga ialade nga dei u metbah jong ka NCP ,nga don la ka jong ka klob" ong u bah Sanbor.
Shillong, 6 ïaiong:U MDC ka UDP na Nongkrem u bah H.
S Shylla u la ong ba ka aiñ jong ka MUDA kaba ka tnad pynroi sor (Urban Affairs) ka la pynbna ha ka 13 tarik u kyllalyngkot 1989 ka la iap noh, namar ba kam shym la don kano kano ka rai ne ka Resolution ba ka KHADC ka la pdiang ia ka jingpyn-trteikam ia ka Meghalaya Town and Country Planning Act,1973.
U bah Shylla u la ong ba u la ioh da ka jingthoh napoh ka tnad pyniaid ïng dorbar ka KHADC ba kam shym la don kano kano kaba kum kata ka rai hapoh KHADC ba la pdiang ia katei ka aiñ bad ia kane u la ong ba u la pna jingshai na ka sorkar ba kan sei madan ia katei ka rai lada ka don ka rikod ha ka hynrei ka sorkar kam lah ban sei bad dang shen ha ka ïng dorbar Thaw-aiñ ka jylla u la ong ba u MLA ka Mawlai u bah Embhah Syiemlieh u la rah da ka Call Attention Motion ban dawa ba ka sorkar ka dei ban sei ia kita ki dulir ban pynshisha ba ka KHADC ka la pdiang ia katei ka aiñ.
Tang mar ia ioh ia ka jingthoh na KHADC kaba la ong ba ym don rikod bad ym don kum kata ka rai u bah Shylla u la leit ban ia kynduh ia u myntri ka tnad pynroi sor u bah R.
V Lyngdoh ban dawa ba ka sorkar ka dei ban sngeh noh ia katei ka jingpyntreikam ia ka Notification 1989.
U la kynnoh ruh ba katei ka jingpynbna kaba la soi da u P.
K Datta Special Secretary sha ka sorkar Urban Development Dept, ka dei kaba be-aiñ.
Haba kylli kaei ka jubab ba u ioh na u myntri ka tnad pynroi sor-u bah Shylla u la ong ba kam da shai hynrei u la ong ba un ap katto katne por aiu ka sorkar kan leh naba katei ka aiñ ka la iap hi noh naba kam don ka jingmynjur na ka KHADC.
U bah Shylla u la byrngem ruh ba lada ym ioh ka jubab kaba shai un leit sha ing kashari.
Shillong,6 ïaiong:Lashai ka sngi ka sngi thohdieng 7 tarik u ïaiong ka seng ki nongdie doh masi ha ka jylla ka Khasi Jaintia Butcher and Welfare Association (KJBWA) kan pynlong ia ka jingiaiaid paidbah naduh Motphran shaduh Addl.
Secretariat, katei ka jingiaid kan sdang naduh ka por 1 baje mynsngi bad yn pynkut haduh ka por 3:30 baje nohphai sngi.
Haba ia kren bad u Rupang u General Secretary katei ka seng u bah Generous Warlarpih u la ong ba kin don da ki spah ngut ki nongdie doh masi ryngkat kiwei pat kiba ai jingkyrshan ki ban ia shim bynta ryngkat ka rah lama iong bad ka jingrah pla kad kiba la dep pynkhreh lypa kum ka dak ka jingpynpaw ia ka jingsngewsih bad ka jingpyrshah ia ka jingbym lah ka sorkar ban tehlakam ia ka jingkhaii masi tuh sha Bangladesh.
U la ong ba ha katei ka sngi kin wan ban ia shim bynta da ki nongdie doh masi na kylleng ka ri Khasi-Jaintia hynrei kam shym la don pat kano kano ka jingkhang dukan die doh naba ka dei tang nadh 1 baje haduh 3:30 hynrei la shu pyntip ba kawei pa kawei ka dukan die doh ka dei ban phah briew.
Ka daw jong katei ka sienjam ba ki nongdie doh ki shim u la ong ba ka dei namar ka jingkren sting ka sorkar lyngba ka jingkren u myntri rangbah u Dr.
Mukul Sangma uba la ong ba kam dei ka kamram ka sorkar ban peit ia ka jingiaid tuh ki masi sha Bangladesh hynrei ka dei ka kam jong ki Custom bad ki BSF.
U la ong ba katei ka pynpaw ba ka sorkar kam khein snep ia ka jingeh ki paidbah nongbam doh.
Shuh shuh u la ong ba lada ka sorkar ka kwah ban khang ia katei ka jingkhaii tuh ka lah da kaba phah pulit ban pahara ba ki masi kiba khlem soh shkor ym dei ban sha iaid hynrei kam shym la leh kumta.
Shillong 06 Iaiong:Ar ngut ki bar jylla ba ai jait Khasi ki la shah rai pynrem ha ka Registration Authority ka KHADC, hadien ba u General Secretary ka Hynniewtrep Youth Council (HYC) u Bah Robert June Kharjahrin.
Kine ki bar jylla kiba ai jait Khasi, ki long u Varun S Lyngdoh bad ka Sheena S Lyngdoh kiba dei ki khun jong u Shyam Singhania.
Haba kren sha ki nongthoh khubor mynta ka sngi, u Bah Kharjahrin u la ong ba kine ki briew kishu shim ia ka kyrteng ka jait Khasi tang ban ioh thied jaka, ban khaii pateng, ki kam sorkar bad kane ka dei kaba pynjemdaw ia ka jaibynriew.
“Ban ai jingsneng ia kine ki briew, kiba shim kabu ia ki, ka seng ka la wad jingtip da ka RTI bad la lap ia ar ngut, kynthup u Varun S Lyngdoh bad ka Sheena S Lyngdoh kiba dei u khun jong u Shyam Singhania bad ka Pearl S Lyngdoh na Rock Cliff, Cleve Colony, Dhankheti", la ong u Bah Kharjahrin.
U la ong ba u Pa ieid jongki u dei u RB Lyngdoh bad ka kmie ieid ka Pamela kaba shu ai jait Lyngdoh tang namar ba kam tip tynrai ia la ka jait.
Ka Pearl S Lyngdoh ka khun jongi, ka shongkha ia u Shyam Singhania, bad ki ai da ka Jait Lyngdoh.
Namar kane ka jingai jait Khasi, ki la ioh Scheduled Tribe (ST) jongki hynrei kim ioh ia ka Khasi Tribe na KHADC.
“Ban ioh ia ka ST, ki dei ban nang ban kren Khasi, bad kiwei ki jinglong Khasi.
Nga la ujor sha u Registratrar ka KHADC namar ba kim lah ban kam Khasi namar ba tang ban kren ban thoh Khasi ruh kim tip", u la ong.
U la ong ba ki shu shim jait na uta u Pa ieid Khasi (RB Lyngdoh) bad u Khasi ba songkha ia ka dkhar, u hap ban Tang Jait ia ki khun, bad ym lah ban shu kylla ne bud sha u shynrang.
“Hadien ba la iakhun shi snem lynter, ka KHADC ha ka 3 tarik, Iaiong 2017, ka la ai rai ba u Varun S Lyngdoh bad ka Sheena S Lyngdoh kim dei shuh ki Khasi", la ong u bah Kharjahrin bad bynrap ia kum kine ki briew kiba tuh jait na ka jaitbynriew, ym dei ban ailad, ki shu thied jait na Khyndai Lad, bad ngin buddien namar ba ka DC ophis ka la ai ST ia ki bad ngin leit dawa ban weng noh ia ki, bad ruh na Income Tax ba ki la iaid lait ban siew khajna, ki la thied jaka ruh bun da kaba kam Khasi".
“Ngi phah khubor kaba shai sha ka jaitbynriew, lada don kiba shim kabu, tang ban ioh jingmyntoi, sa pyntip sha ka seng, ba kan leh ia kaba donkam", la bynrap u general secretary ka HYC.
Shillong, 6 ïaiong:Bun ki jingiakren ki la mih ha kine ki sngi ba ka elekshon MLA ka lah ban long ha u naiwieng ne nohprah mynta u snem.
U Rupang u la wad jingtip ia kane, hynrei ym shym la ioh ka jingtip kaba long thikna, hynrei ki tnad syntiat ki la iathuh ba ka Election Commission ka la shong jingialang mynhynin ka sngi ban pyrkhat ban pynlong kloi noh ia ka elekshon ha kane ka jylla bad kiwei pat ki jylla kum ka Tripura bad kiwei.
Katkum ki lad khubor la iathuh ba ka Election Commission kam pat lah ban shim rai mynhynnin ka sngi bad la ong ba mynta ka sngi ruh ka la shong jingialang biang bad la iathuh ba ka rai ka lah ban mih noh shen ha kane ka taiew ban wan.
Kiwei pat ki lad khubor ki la iathuh ba ka sorkar pdeng ruh kaba lamkhmat da ka seng BJP ka kwah bha ban pynlong kham kloi noh ia ka elekshon ha kane ka jylla naba ka lyer ka BJP mynta ka dang suhsieng bha khamtam hadien ba ka la ioh jingjop dang shen ha Uttar Pradesh, Manipur, Goa bad ymda kham slem than ha Assam.
Ha kawei pat ka khubor, u Rupang u la twad jingmut na ki katto katne ngut ki MDC kumno ki sngew lada jia ba ka elekshon kan long noh ha u naiwieng ne nohprah kumba la her ki khubor hamsaia-kiba bun ki MDC ki pynpaw ba ki kmen palat lada jia ba yn pynlong kloi noh ia ka elekshon naba mynta ki dang ia shongshit bha ban sam skhim paidbah na ka T.
3 klur tyngka kaba ki ia sam para ma ki ba ki ia ioh lyngba ka Special Assistance na ka sorkar pdeng kaba haduh T.
133 klur tyngka.
Amlarem, 9 Iaiong:Ka Shnong Nong bareh Lyntiar kaba hap hapoh Amlarem Sub-Division ka la pynlong biang mynta ia ka Shad Rong kusi jong ka mynta ka snem ia kaba la wan shim bynta lang ia kane ka jingshad da u MP ka Tura u Conrad K Sangma kum u Kongsan ha ryngkat ka jingdonlang u MLA ka tei ka Thain u Ma Stephenson Mukhim kum u synbud kongsan, u MDC ka War Central u Ma Holando Lamin, ka SDO Amlarem I Kong Isawanda Laloo, I EAC Amlarem I Kong JU Kharpuri, I Ma H.
Mohrmen bad shibun ki paidbah kiba la wan sakhi lang.
Ha kane ka sngi wan plie u Conrad ia ka ia kane ka jingshad Rongkusi u la plie artad ruh ia u mawnongrim jong ka skul na kane ka Shnong ka Nongbareh Lyntiar Secondary school ha kaba kane ka skul kaba don jingthmu na ka bynta Ban tei thymmai ia kane iing skul.
Ha shwa ba u kongsan un ai jing kren  u Headmaster jong kane ka skul u Prolin Langshiang u la ai ia ka dorkas ha kaba iadei bad ki jing donkam jong kane ka skul ha u Conrad K Sangma.
Ha ka jing kren jong u Conrad kum u kongsan u la pynpaw  da ka jingkmen ia ka jinglang biang jong u bad ki nongshong shnong jong kane ka Shnong hadien ba u la ju wan teng ia kane ka Shnong naduh u snem 2008, u la  ai ka jing kyntu  ia ki nongshong shnong jong kane ka Shnong ba kin nang pynkiew shuh shuh  ha kaba iadei bad ka jingnang jingstad lyngba ka pule ka dangle, da kaba u la ong ba na ka liang jong u kum u MP un pyrshang ban ai ka jingiarap ia kane ka skul kumba 10 lak tyngka ha kane ka snem Ban wan.
Ha kane ka sngi na ka liang jong u MLA jong kane ka Thain u Stephenson Mukhim u la ai ia ka jingiarap ha kaba iadei bad ki riam Shad Rongkusi jong kane ka Shnong kaba la kot sha ka 75,000 tyngka.
Jowai, 9 Iaiong:Ka Shad Sukra jong ka Sein Raij Tuber bad Sein Raij Jowai ka la kutnoh ha kane ka sngi Saitjain bad Sngi U Blei.
Ka Sein Raij Tuber ka la pynlong ia kane ka shad lehkmen ha Biar, Tuberkmai Shnong katba ka Sein Raij Jowai pat ka la pynkut ia kane ka tamasa ha ‘Thaw Shad Sukra, Iawmusiang, Jowai.
Ha Tuber, ki Sein Raij Shnong bapher bapher jong ka Sein Raij Tuber ki la wan ban pyni ia ki jingshad tynrai bapher bapher bad la sakhi ruh da ki hajar ngut ki paidbah.
U ma Justine Dkhar, Local MLA bad u Local MDC, u Laski Rymbai u la ong u kongsan bad Symbud kongsan ha ka jingiadonlang ka kong Violet Lyngdoh, MDC ka Rymbai ha ryngkat ki nongialam ka Sein Raij Tuber.
Katba ha Jowai pat, ka Tamasa lehkmen Shad Sukra ka la sdang naduh ka sngi Saitjain bad la pynkut ia ka ha ka sngi U Blei.
Ka Sein Raij Jowai, mynta u snem ka la rakhe ia kane ka tamasa halor ka mat pdeng, ‘Ha ki tyrpeiñ ki tympha ka Bei Rymaw, ya ki kha kti u warim u ksoh u wyrchaw’.
Da ki hajar ngut ki paid nongshong ka nongbah Jowai bad na kiwei kiwei de ki shnong ki la wan ban sakhi ia kane ka shad sukra ba shisien shisnem.
Ki khun ka Sein Raij Jowai ki la iamih paidbah ban lehkmen ha ryngkat ki riam tynrai ba iphuh iphieng ha bar ki sur tynrai ba sngewtynnad.
Ka prokram kaba khadduh jong kane ka tamasa ha Jowai la pynlong ha ka por miet ha Mukoi Pyrdi, Loom Pyrdi, Iongpiah Jowai ha kaba ka la don ka shad Kper Syntu bad ka Shad Pynjaw.
Shillong, 16 Jymmang:Ka jingthep vote ka elekshon MP shiteng samoi na ka bynta ka Tura Lok Sabha konstitwensi ka la iaid beit khlem kano kano ka jingjia, kaba la poi haduh 75 percent ki nongwan thep vote naduh 7 baje mynstep haduh 5 baje janmiet ha baroh kawei ka rilum Garo.
Ha kane ka kynti, ka jingiakhun ka long beit para marwei hapdeng u khun jong u MP barim u P A Sangma, u Conrad K Sangma na ka NPP bad ka lok jong u Myntri Rangbah u Mukul Sangma ka Dikkanchi Shira na ka Congress.
Hapdeng ka jingdum ka mariang, ki nongthep ki la ieng lain naduh dang step ha ki 945 tylli ki jaka thep vote ha ki san tylli ki district ka Garo Hills ban jied ia u nongmihkhmat jongki.
Kumba 10 tylli ki mashin EVM la don jingthut bad la bujli noh.
Hynniew ngut ki la thut ha West Garo hills, ar tylli ha North Garo Hills bad kawei ha South West Garo HillsU Chief Electoral Officer  ka jylla u Bah Frederick Kharkongor u la ong ba ka jingthep vote ka long kaba jai jai bad iaid beit khlem kano kano ka jingjia ne jingpynthut.
Ia ka elekshon shiteng la hap ban pynlong hadien ba u MP uba dei ruh u Lamphang barim ka Lok Sabha u  Purno A.
Sangma u la khlad kyndit noh ha ka 4 tarik Lber ba la dep.
U khun shynrang barit duh jong u Purno u Conrad K.
Sangma u la iakhun na ka NPP pyrshah ia ka kyrtong ka Congress ka Dikkanchi D.
Shira kaba dei ka MLA na Mahendraganj.
“Nga kmen ia ka jingwan iathep vote bun ki paidbah ka Garo Hills ban jied ia la u nongmihkhmat sha  Lok Sabha," la ong u Conrad hadien ba la thep ia ka vote ha jaka thep vote ha shnong Gondog kaba hap ha Selsella konstitwensi.
“Ngi kyrmen skhem ba ki paidbah kin jied ia nga kum u MP sha ka Lok Sabha kum ka jingai burom ia I Pa jong nga, I Purno A.
Sangma" la ong u Conrad.
Ia u Conrad la kyrshan da ka BJP bad ki seng trai ri kum ka United Democratic Party (UDP), ka GNC.
Naduh u snem 1977 haduh ka 4 tarik Lber, ia ka Tura la mihkhmat da u PA Sangma lait noh tang ha ka 1989 bad 2009 haba u PA Sangma u don ha iing dorbar kum u MLA.
Ka Tura Lok Sabha konstitwensi ka kynthup ia ka 24  tylli ki MLA konstitwensi bad ka don 622,189 ngut ki nongthep vote kynthup 315,255 ki shynrang bad 306,934 ki kynthei.
Shillong, 17 Jymmang:   Ka Federation of All Meghalaya Ad hoc Secondary School Teachers’ Association (FAMASTA) ka la pyn shai ba ka JACATAM ka dawa ban shimti ia ka kam nonghikai, ym ban pynkiew tulop.
Haba kren sha ki nongthoh khubor mynta ka sngi, ki dkhot ka FAMASTA ki la kyntait ia ka jingkam ban pyn sngewthuh bakla ia ki para nonghikai.
Kine ki dkhot ka FAMASTA ki la kyntait ia ka jingmih khubor ba ki la buh sngi ban iakynduh ia u Myntri Rangbah ban iakren ia ka tulop.
“Ka jingdawa jong ngi ka long beit ban shimti ia ka kam hikai kumba la dawa ka JACATAM", la ong kine ki dkhot ka FAMASTA.
U Bah Kenneth Shadap na ka JACATAM u laong ba ka kynhun jong ki nonghikai da kawei ka sur ki la dawa ban shimti beit ia ka kam hikai da ka sorkar bad ym dei satia ban pynkiew tulop.
U la kynthah ia kiba thmu ban pyniapaid,da kaba ong, ‘Ngi kyrshan ia ka jingdawa ka JACATAM  bad ngim kwah ba ki nonghikai kin shah ialam bakla ne shah pynsngewthuh bakla".
Ki nongmihkhmat na ka Meghalaya Upper Primary School Teachers Association (MUPSTA), All Meghalaya Adhoc Lower Primary School Association (AMALPSA),Khasi Jaintia Higher Secondary Adhoc Teachers’ Association (KJHSATA) ki la ai ia ka jingkyrshan ba tyngeh ia ka jingdawa ka JACATAM, kata ban shimti noh ka sorkar ia ka kam nonghikai baroh ha ka jylla.
Shillong, 16 Jymmang:3 ngut ki samla ki la iap hadien ka jingjia aksiden kaba la jia ha ka miet sngi u Blei ha Mawkriah ha ka por 10 baje mynmiet.
Kitei ki 3 ngut ki samla ki dang wanphai na Mawngap bad ki leit sha ka lynti ban wan sha Shillong bad ki shong baroh 3 ngut ha kawei ka thuk thuk.
Hynrei haba la poi ha Mawkriah kynsan kynsan ka thuk thuk ba ki shong ka la leit ban tynrah ia kawei ka trok kaba pynieng ha surok.
Ka thuk thuk ba kitei ki samla ki niah ka don ia u nombar KA 03 EA 1793 katba ka trok kaba pynieng ha Mawkriah pat ka don ia u nombar ML 05G 3909.
Ar ngut na ki, ki la iap hashen katba uwei pat u la iap shuwa ban poi ha Civil Hospital Shillong.
Ki ar ngut kiba la iap hashen ki long u Borman Rapsang (25 snem karta) uba sah ha Mawklot, Upper Shillong uba niah artad ia ka thuk thuk katba uwei pat u dei u Rang khraw Bok Khongstiah (25snem karta) uba sah ha 4 mer shiteng katba u Donborlang Lyndem uba sah ha sawmer shiteng pat u la iap shuwa ban poi Hospital namarba ka jur palat ka jingmynsaw.
U Additional SP (Traffic), Dr.
SR Marak, u la ong ba ki pulit ki dang tohkit ia katei ka jingjia bad yn pynshitom ruh ia ka trok katkum ka aiñ naba kala pynieng ha ka lynti kaba khim bad kata ruh khlem da thang ding ban ai dak ia kiwei pat ki kali.
Amlarem, 17 Jymmang:Ka Laishnong Higher Secondary School kaba don ha ka Shnong Nongbareh ka dei ka skul kaba la don naduh u snem 1992 ia kaba la seng ia ka da ki lai tylli ki shnong kata ka Nongbareh, ka Amkoi bad ka Khonglah.
Hadien ki katto katne snem ka Shnong Khonglah ka la seng la ka jong ka Secondary School bad la pyniasoh pat bad kane ka Laishnong Hr.
Secondary da Shnong Kudeng rim.
Mynta da ka jingiarap jong ka Asian Development Bank (ADB), ki la ioh mynta ban sdang tei noh ia kawei ka iing thymmai ia kaba la plie, da u myntri rangbah ba ar ka jylla, U Prof.
RC Laloo kum u kongsan.
Ha kaba ia dei bad kane ka jingtei ia kane ka iing Skul ryngkat kat ka jingdonlang u Parliamentary Secretary jong ka Sorkar Jylla U Ma Stephanson Mukhim, u Executive Chairman jong ka MBOSE U bah EP Kharbhih, ka SDO (Civil) jong ka Amlarem Sub-Division, ka kong IW Laloo ,ki MDC bad lem bad kiwei kiwei de ki riew rangbah kiba la don bynta lang.
Ha kane ka sngi, na ka liang jong SMC jong kine ki Laishnong, ki la kyrpad ia U Dy Chief Minister na ka bynta ban ai jingiarap ia ki jingdonkam jong ka Skul kum ka jingker sawdong jong ka skul, ka jaka sah jong ki nongtrei bad ia ka Hostel jong ki khynnah kynthei bad shynrang jong kane ka Skul.
U Ma Stephanson kum u symbud kongsan, u la iaroh shikatdei eh ia ki rangbah jong kine ki lai shnong ba ki long kiba trei shitom na ka bynta jong ka jingroi jong ka shnong ha kaba iadei khamtam bad ka pule puthi bad da kaba kyntu ruh ia ki khynnah ba ki dei ban iai trei minot ha kaba ia dei bad ka pule ka puthi kumba ki long shuwa ki la leh shitom, na ka bynta ban seng ia ki skul ha kaba ia dei bad ka lawei jong phi ki khynnah bad da kaba u kyntu ruh ia ki kmie ki kpa jong ki khynnah ba ki dei ban pynshlur ia ki khun jong ki ba leit sha skul bad ban long kiba ialeh shitom khnang ba kin lah ban ioh ban kheit ia u soh jong ka jingjop.
Na ka liang jong u kongsan u Prof R.
C Laloo haba ai jingkren, u la ai ka jing kyntu nongkong eh ia ki khynnah skul ba ki dei ban don ha la ka jong ka jingthmu ba kumno kin long lashai la shi sngi na ka bynta ka lawei ka ban wan bad da kaba u ong “Haba ka jingstad ka don ha kti jong ngi kiei kiei ki jingkwah ngi lah beit ban ioh ia ki namar ngi long ki ba stad" bad da kaba u ai nuksa la ka jong ka jingim ba u ruh u la long uwei na ki khynnah skul u ba trei shitom ha ki jinglong khynnah skul bad haduh ba ka la poi ka por da ka jingialeh shitom ka jong u la poi sha ka thong haduh ba ymdon skul shuh na ka bynta jong u bad u la ioh ruh ia ka kyrdan kum U Professor lyngba ka jingtrei shitom ka jong u ia ka jing pule.
Pommura, 17 Jymmang:Ka Dorbar shnong Pommura, Khyrim Syiemship, East Khasi Hills District ka pynpaw ka jingpyrshah kaba jur ia ka jingbuh Wine store jong u bah Ernest Mawrie hapoh ka shnong Pommura ha ka jaka kaba khot Umnong neng 12 mer kaba don ha khappud bad ka shnong Mawryngkneng hadien ba ka wine store barim ka jong u ka la shah khang khyrdep ha ka tnat Excise lyngba ka kyndon ain ba thymmai jong ka Excise Act jong ka sorkar jylla.
La kynnoh ba katei ka jingbuh Wine Store ka dei kaba la iaid lait na ka bor shnong khlem ka jingbit na ka shnong.
Haba iadei bad ka jingbuh wine store thymmai u bah Ernest Mawrie ka Dorbar shnong ba la long ha ka  19 tarik u iaiong da kawei ka jingmut  ka lah shim ka rai ban pyrshah jur halor ka jingbuh ia kane ka winestore ha katei ka jaka bad ka Dorbar ka la rai ban pynduh pyndam noh shishyndon wat ia ka NOC  kaba ka shnong kaba la soi da ki nongialam shnong kiba rim, namar ka shnong ka lap ba ka jingdon jong ka Wine store kaba mynshwa ka lah pynkharoi ia shibun ia ki dukan kyiad hapoh u pud u sam jong ka shnong Pommura bad wat ki shnong ba marjan ruh kumjuh bad kumjuh ia ki jingsniew ba harukom hapoh ka shnong kaba lah wan rah shibun ki jingeh ia ka Dorbar shnong ban teh lakam ia ki jingsniew hapoh ka Imlang sahlang,ong ka kyrwoh khubor.
Nalor katei ka rai ka Dorbar shnong ruh ka lah leit ban iakynduh ia u Deputy Commissioner ka East Khasi Hills District u bah PS Dkhar  bad ai ruh da ka jingthoh ia ka jingpyrshah jong ka shnong ia ka jingbuh u bah Ernest mawrie ia katei ka dukan die khor lane ka Winestore ha katei ka jaka bathymmai bad pyntip ruh ba ka shnong ka lah weng ia ka NOC ba ai ban shna wine store mynshuwa.
Shillong, 17 Jymmang:Ka South West Garo Hills district ka dei ka District kaba la wan bun tam ki nongthep vote ha ka elekshon MP shiteng samoi ha Tura Parliamentary Konstitwensi ha kaba ka jingwan poi ki nongthep vote ka kot haduh 83.
57%.
Napdeng ki lai tylli ki Assembly konstitwensi ha katei ka District ka jingwan poi ki nongthep vote ha 53-Ampati ka long 83.
26%, ha 54-Mahendraganj 84.
32% bad ha 55-Salmanpara 83.
57%.
Hadien ka jing thep vote la set bha ia ki EVM ha ophis u Deputy Commissioner ha Ampati ha kaba la pyndait bha ha ryngkat ka jingiadonlang ki nongpeit pyrman bad ki ophisar ka tnad elekshon bad ha ryngkat ka jing donlang ki ba mih khmat na ki seng saiñpyrthei.
Shillong, 17 Jymmang:Ka Khasi Cultural & Social Service Society kala pynkut noh ia ka prokram ai jingshai sha ki paidbah halor ka hok ba iada ia ki khynnah kab ala long ha Mawsynram bad ha katei ka prokram la wan ban ia shim bynta da ki ophisar ki tnad sorkar bapher bapher bad ka kongsan ha katei ka sngi ka dei ka kong Sandra Rnga Deputy Director ka tnad Social Welfare.
La plie ia katei ka prokramda u bah Banshai Marbaniang Director jong ka KCSSS, ki paidbah ba la poi sha katei ka jingialang ki kynthup ia ki khynah skul, ki Anganwadi, ki nongkitkam Shnong bad kiwei kiwei ruh kumjuh kaba la kot sha ka 500 ngut eiei.
Kum u nongkren lamphang ha katei ka prokram u bah Marbaniang u la ong ba ka jingthmu kaba kongsan hi kadei kum shi bynta ban iada iaka hok jongki khynnah kiba shem jynjar haka jingim jong ki ba manla ka sngi.
Ka Kong Sandra ka la ong ba ka jingshah ban beiñ bad thombor jong ki khyllung khynnah la i kumba ka dang jur bad dang kharoi kat dang mih ki sngi ki por.
Ka la ong ruh ba la dei ban khang noh shi syndon ia ki channel kiba pyni Ia ki prokram kiba ktah ia ka jingmut jingpyrkhat ki khyllung khynnah haba ki peit.
Ka la ong ruh ba hapoh India don kumba 33 Million ngut ki heprit bad napdeng kitei 9 Million ki dei ki khunswet.
Ka la kren ba bunsien ka jingeh ka mih namar bym don ka jingiatreilang hapdeng ka kmie u kpa bad ki khun.
Kiba bun ki nongkren ha katei ka jingialang ki la kren ia ka phang jong ka jingshah ban bein ki khynah bad kumno ban iada ia ka hok jong ki.
Jowai, 18 Jymmang:Ka seng Federation of Khasi-Jaintia and Garo People (FKJGP) ka la hiar sha shnong Kyn dongtuber ban ia kynduh ia u samla Berister Swer, u samla pule ka Government Boys Higher Secondary School, Jowai u ba la ioh bat ia ka nam ba ar ha ka kyrdan top ten ha eksam HSSLC Science katkum ka result ba dang shu dep pynbna.
Ki nongialam ka FKJGP na Jaintia Hills kiba kynthup ia u President jong ka, u ma Tuesday Lytep, u ma Damian S War bad kiwei kiwei ki la kyrkhu kyrdoh bad kitbok kitrwiang ruh ia utei u samla ba un dang iai kiew ha ka kyrdang kaba shalor shuh shuh.
Ka FKJGP kum ka dak ka jingkmen ba utei u samla u la wanrah burom ia ka District hi baroh kawei, ka la noh synniah 10 hajar tyngka na ka bynta ki jingdonkam jong u ha ki jingpule.
Shillong, 17 Jymmang:Ka North East Students’ Organisation (NESO), kaba kynthup ia ka Khasi Students’ Union (KSU), ka All Assam Students’ Union (AASU), ka Naga Students’ Federation (NSF), ka Mizo Zirlai Pawl (MZP), ka Twipra Students’ Federation (TSF), ka All Manipur Students’ Union (AMSU), ka Garo Students’ Union (GSU) bad ka All Arunachal Pradesh Students’ Union (AAPSU), ka la ia kynduh ha ka 17tarik Jymmang ha ka Executive Council jongka ha Guwahati.
Ka NESO, ka iakren sngewkhia halor ka mat kaba iadei bad ka jingtuid jong ki poi ei bad halor katei ka mat, la rai ban dawa ba ka National Register of Citizens (NRC), kaba dang iaid shakhmat ha Assam, ha kine ki sngi, ka dei ban iaid lang sha kiwei de ki Jylla jong ka thain shatei lam mihngi, ha kaba u snem 1951, un dei u snem uba lah ban pynrung khatduh bad u snem 1971, un dei u snem uba lah ban rai ia ka jinglong trai shnong jong u briew.
Ka NESO, ka kwah ruh ba ia ka Inner Line Permit, dei ban pyntreikam ha ka thain shatei lam mihngi baroh kawei bad ban weng noh ruh ia ka ain shipai lane ka Armed Forces Special Powers Act (AFSPA) 1958, nangta ka ain ha ka thoh ka pule, kaba kyrpang ia ka dong shatei lam mihngi bad nangta ka jing ithuh ba kyrpang, lyngba ka riti synshar ri ia ka dong shatei lam mihngi, ha kaba kin ioh ia ka hok longtrai ia ka khyndew bad ki mar poh khyndew.
Ka NESO, ka kwah ruh ba ki sorkar Jylla bapher, ba kin iakren ia ka sorkar India lane ban leit sha Supreme Court, ba ki samla pule, kin nym shah ktah na ka hukum jong ka kashari, na ka bynta ka jingialeh eksamin jong baroh kawei ka Ri, na ka bynta kiba kwah leit pule doktor lane ka National Eligibility Entrance Test (NEET).
Ka NESO, kan phah ia ka dorkhas sha u myntri rangbah duh ka Ri, lyngba jong ki Lat ka Jylla, ha shwa ka 31tarik Jymmang 2016 bad ka la rai ruh ban leit sha New Delhi ban ia kynduh ia ki MP jong ka thain shatei lam mihngi bad kumjuh ia ki nongialam jong ka sorkar, na ka bynta ban iakren ia ki mat bapher jong ka thain hi baroh kawei.
Shillong,18 Jymmang: Kum ka jingbteng ban pyntreikam ia ka hukum ka la pynmih ha ka 3 tarik u lber, 2016 kaba la pynjari section 144CrPC bad katkumka hukum jong ka National Green Tribunal u District Magistrate ka West Jaintia Hills District u la pynbna ba katei ka jingpynjari ka dang iai bteng ha katei ka District bad u la pynbna ruh ba la pynjari da ka section 144CrPC kaba la khang pyrshah ban tih dewiong ha katei ka District tad haduh ban da mih kawei pat ka hukum na ka NGT.
Katei ka hokum kan long pyrshah ia ka jing shalan dewiong lane kit dewiong hapoh ne shabar jong ka District, ban kit dewiong na par ne na khlaw sha ki jaka pynlang dewiong lane ban pynlang dewiong harud surok jong ka National High way 44 bad ka surok PWD.
La khang pyrshah ruh ban ia lum lymbung lane ban rah kino kino ki tiar pyn mynsaw lait noh tang ki bor pahara.
Lada lap ia kiba pynkheiñ ia kitei ki kyndon yn pynshitom katkum ki bor ka aiñ bad katei ka jingmaham ka long ia baroh ki trai dewiong, ki nongbylla,ki trai trok bad ki nongniah kali bad kiwei pat.
Katei ka hukum kan treikam naduh ba mih kane ka khubor haduh ban da pynmih da kawei pat ka hukum.
Shillong, 17Jymmang: U kyrtong ka NPP u Conrad K Sangma u la pynpaw ia ka jing sngew skhem bad khmih lynti ba ka jingmih ha ka 19 tarik kan long kaba kmen ia u hadien ba la trei shitom baroh ha kine ki sngi.
Ha ka jingiakren bad u nongthoh khubor hadien ba la dep ka jingthep vote ha kane ka sngi Hatmajai, u Conrad u khun barit tam u Purno A Sangma, uba la iakhun na ka NPP ha kane ka elek shon MP shiteng samoi, u la ong, “Nga khmih lynti ia ka khubor kaba bha".
“Ia mynta ngam pat lah ban ong eiei hynrei kum ka paw, nga khmih lynti ba ka jingmih kan long ka jingjop", la ong u Conrad.
Haba kylli kumno u sngew ia ka bor jong ka kyrtong ka Congress ba ialeh pyrshah ia u, ka Dikkanchi Shira, u Conrad u la ong ba um tip ia kata hynrei ki paidbah ki tip kham bha.
Halor ka jingmih khubor ka jingpynphriang khubor ha kine ki sngi ba la kynnoh ba leh da ka RSS bad ka BJP, u Conrad u la ong ba um tip eiei mano ba leh hynrei ka dei ka jingleh politik jong ki riew poh.
“Ka dei ka jingleh politik pohjait jong ki riew shim kabu", la ong u Conrad bad bynrap, kum kane ym lah ban pdiang da lei lei ruh.
U la ong ba ka BJP ka la dep ujor halor kane bad kaba sah ka long ba ka shong ha ka bor jong ka ain ba kin leh ia kaba donkam.
Lah ban kdew ba ka jingthep vote ka elekshon MP shiteng samoi na ka bynta ka Tura Lok Sabha konstitwensi hynnin ka sngi ka la iaid beit khlem kano kano ka jingjia.
Ia u Conrad la kyrshan da ka BJP bad ki seng trai ri kum ka United Democratic Party (UDP), ka GNC.
Naduh u snem 1977 haduh ka 4 tarik Lber, ia ka Tura la mihkhmat da u PA Sangma lait noh tang ha ka 1989 bad 2009 haba u PA Sangma u don ha iing dorbar kum u MLA.
Ka Tura Lok Sabha konstitwensi ka kynthup ia ka 24 tylli ki MLA konstitwensi bad ka don 622,189 ngut ki nongthep vote kynthup 315,255 ki shynrang bad 306,934 ki kynthei.
Shillong, 17 Jymmang:U Mawbynna sah nam ka sor Shillong uba ieng mar pyrshah ka State Central Library hajan ka skulbah Martin Luther u la kylla long pynban kum ka ktem sahmiet jong ki iaid wir.
U nongthoh khu bor uba iaid lynti najan katei ka jaka u la kyndit ban iohi ba halor ki mawbynna la don ba thad jaiñ ( Blanket) bad bad don ruh ki jaiñ rit kiba la thad ha ki kynroh jong utei u mawbynna u ba la ker tawiar bha.
Nangta la iohi ia ki jaboh jabaiñ hapoh kiba pynlang hapoh bad ki niut ki nier kiba ieng hapoh katei ka kynroh u mawbynna kaba la pyni saitmet ban peit.
U nongthohkhubor u la kylli na ki longkmie ba shong die soh bad wai dong ha katei ka jaka la ki don jingtip ne-em ki dei ki jain jongno ba la thad ha katei ka shnong,ki jubab ba u don uwei u briew uba sah miet ha katei ka jaka , ki iathuh ba utei u briew u wan phai sha katei ka jaka ha ka por janmiet bad teng teng u wan ruh ha ka por mynsngi, “U dei u khasi –u tymmen uba leh stai bha,ngi shait iohi man ka por ba u wan ban sah ha katei ka jaka" ong kawei ka longkmie haba ia kren bad u Rupang.
Shillong, 18 Jymmang:U Bah Thomlin Khongthohrem, Rangbah Shnong, Mawlynnong, ula pynshai mynta ka sngi, ba U Bah M Kephrin Khar latang, uba la shah kem ha ki pulit, namar ka jingshah kynnoh, ba u leh sang ia la i khynnah skul, ba dang hynriew snem ka rta, um dei satia u nong shong shnong jong ka Mawlyn nong.
La iathuh ba utei u rangbah, u iashong ia sah ha ka khyndew jongu, kaba la tip kyrteng ka Latang Riwan, kaba don ha surok na Mawlynnong sha Pongtung bad Pynursla, kaba jngai kumba 6 Kilometre na Mawlynnong.
Utei u nonghikai, u ju wan rwing ban hikai skul ma ka sngi bad u sa leit phai noh, ynda la wai skul bad um ju sahmiet satia ha Mawlynnong, ong ka khubor.
Shillong, 18 Jymmang:Hadien ba u la ioh ia ka nam ka burom kum u khlur ba tyngshaiñ ka jylla Meghalaya lane ‘Megha laya Superstar’ u samla Janis Khongsdir um shym la klet ban ai ka burom ia iwei pa iwei kiba la kyrshan ia u ha katei ka rynsan naduh i khynnah rit haduh ba ki tymmen ki san.
U Rupang u la ioh ban ia kren markhmat bad utei u samla na ka shnong Pyrnai (thaiñ Pynursla) uba la ioh khung ia ka song pisa kaba T.
1 lak tyngka ban ia kren kham bniah ia ka jingiaid lynti jong u shuwa ban poi sha katei ka nam.
Ha ka jingiakren bad u Rupang u samla Janis u la batai nyngkong eh kumno ba u la leit poi ban ia shim bynta ha katei ka jingiakob Meghalaya Superstar.
“Baroh ka long kumba phah hi u Blei, ngam tip eiei shaphang katei ka rynsan ia kob bad dei ba ha kawei ka sngi ba nga pule kot khubor nga iohi ba ka don kaba kum katei ka jingiakob bad katei ka sngi ruh nga iohi ba ka dei artad ka sngi ba khadduh eh ban shim kyrteng, wut wut nga la leit ban thep kyrteng" u la ong bad ka batai artad ba hadien ba la thep kyrteng u la hap ban leit sha ki Audition bapher bapher ban ioh rung ha ki kyrdan ba ha khmat.
Ter ter ha ka jingiaid lynti jong u ha katei ka jingiakob u la ong ba u la wan sha Shillong nangta pat sha Jowai bad hadien ter ter ki la poi sa ki round kiba hakhmat kiba la hap ban shu ia thep vote ban wan ha ka kyrdan ba hakhmat tad haduh ban da poi sha ka Grand Finale.
Haba tih bniah shaphang ka jingim jong utei u samla shuwa ba un long u khlur ba tyngshaiñ ka jylla,u la iathuh ba u dei u samla uba la iaid lynti ia kiba bun ki jingeh ha ka jingim jong u.
U la shah ieh khunswet naduh ba u dang don 4 snem karta, u dei u khun jong i kong Syer Khongsdir (ba la khladnoh) bad u bah Kjed Khongkrom na ka shnong Pyrnai.
U Janis u don ar ngut shi para shynrang suda bad u dei u ba khadduh eh.
U dei u samla uba wan na ka longing longsem kaba duk kaba jynjar bad um lah shuh ban dang bteng ia ka jingpule jong u kham shakhmat hynrei u la pep skul noh shiteng por ha u snem2007 ha ka por ba u dang shong klas X.
Haba kylli ka kam aiu ba u trei mynta u la ong ‘Nga shu leit bylla kit nong katba ioh ha shnong’.
U Janis u la iathuh ba naduh dang rit ka rta u ieit bad sngewtynnad eh ha ka kam put kam tem kamrwai kam siaw bad u la pynleit jingmut bha ruh ha ka kam rwai bad katei ka jingthrang jong u kamshym la lehnohei ha kaba u la lah ban pynmih ar tylli ki kaset jingrwai –kawei ka album kaba u ai kyrteng ‘Nga la pynshongdor’ bad kawei pat ‘Sona’.
“Hynrei nga long uba sniew bok bha phi,ki sap ki talen kiba nga don ki shu long lehnohei" u la ong haba iathuh ba ka jingpynmih jingrwai jong u kamshym la ai jingmyntoi ia u naba kane ka juk mynta ka la ia pher na ka juk mynshuwa kaba ki nongrwai ki lah ban die bha ia ki kaset jong ki katba mynta pat ki la iaid lyngba ki mobile phone khlem da donkam ban thied la shu iohei beit da kaba shu ia phah na uwei sha uwei pat u briew.
Haba phai sha ka Meghalaya Superstar kaba u la ioh rah ia ka nam lahduh u Janis u la ong ba ha katei ka rynsan ka bynta kaba u la shim ka dei beit kum u nongrwai bad ki jingrwai kiba la u rwai ki long ‘Mei mariang’, ‘khulom donbor’, come on every body’ bad ka ‘Para ba duk’ kaba u la rwai ha ka Grand Finale.
Hynrei lah ban pynkynmaw pat hangne ba shuwa ba poi sha katei ka thong ka ‘Haribo’ ka jingrwai utei u samla ha ka ktien shnong jong u ka la pynshoh jadu ia baroh ki paidbah ka thaiñ War Pynrusla bad katei ka jingrwai jong u ka lashongshit bha ha katei ka thaiñ kaba ki khyllung ki khynnah ruh ki sngewtynnad bha ban rwai pynbud, “Nga la shu thaw la ka thaw rwai la ka rwai shongshit ,ngam tip ba kan pynshongshit haduh katto ia u paidbah" ong biang u Janis haba ia kren bad u Rupang.
18, 200 vote tam u samla Janis u la ioh ha ka Grand Finale jong ka rynsan iakob Meghalaya Superstar,naei kitei ki 18,200 vote ki la wan, “Ngam lah shuh ban jer kyrteng ia baroh kiba la kyrshan ia nga,nga sdang nyngkong eh ban pan vote na ki paidbah lyngba ki sur jingrwai kaba ngi la pynlong da ka Concert ha Parking Lot Pynursla, nga ai ka buromshisha ia u blei ha katei ka sngi ba ngi thmu ban pynlong ia ka Concert ka la don ka jingther slap kaba jur ha Pynursla hynrei tang mar ia mut sdang ia ka Concert ka bneng ka la rang bad la mih sa ki khlur, paidbah u la ia tuid da ki phew hajar ngut, hynrei nga lyngngoh ba tang mar ia wai ka Concert u sla u la ther biang,ka jingailad ka bneng ka long phylla kaba ngam lah ban ngeit lymda dei ka mon jong u blei" ong u samla Janis.
Halor ka jingjop jong u u Janis u la ai khublei kyllum ia baroh ki paidbah na kylleng ka jylla kiba la kyrshan ia u khamtam na ka thaiñ Ri-War Pynrusla , “Nga ai khublei naduh ki khynnah rit kiba ieit ia nga kiba la wan tur bad kdup ieid ia nga kat sha ki shong kiba nga leit ki la thied ia ki vote T.
5 lane T.
10 tyngka kiba pli katba ki ioh pisa nangne nangtai" u la ong.
U Janis u la ai khublei kyrpang ruh ia ki nongrwai ka thaiñ Ri-War mihngi kiba ju don ha syndah jong u ban iarap bad kyrshan ia u ha manla ki khep nadh u bah Anthony Kongwang –u kaitor ba paw ka thaiñ Ri-War bad ka jylla hi baroh kawei, u bah Olin Khongñiur, u bah Shibor Mawkon, u bah Kermon Suting, bah Marshall Khongstid, Priem Khongngaiñ bad kiwei pat kynthup ka kynhun tem na Pynursla ka ‘The Friends’ bad ka kynhun tem jong u hi na ka shnong Pyrnai kaba um patlah ban pynskhem kyrteng ia ka haduh mynta.
Ula ai khublei ruh ia baroh ki shnong kiba u la iaid latur ban leit pan vote naduh ka shnong Umñiuh –Tmar,ka Tangmang, ka Wahumleiñ,ka Mawlam,ka Pyrnai, ka Lyndem, ka Mawshun, ka Pynursla bad kiwei pat ki shnong kynthup ki shnong ha War-Jaintia kiba la kyrshan radbah ia u kum ka Nongbareh Lyntiar, Nongbareh Rim, bad ka Amkoi.
Ha kaba ia dei bad ka jingkyrshan ki nongrwai ka thaiñ Ri-War ia u –u la ong “Ngam lah shisha ban siew kylliang ia ki,ki la duh thiah duh dem lang bad nga,ki la kyrshan naduh ka kam synran lang ban rwai, ki la kyrshan ban ai ei khlem dor ba ngan pyndonkam ia ki jingtem jingput naduh ka Sound System" u la ong.
Kat ha katei ka kyrdan u la poi kaba la pynsarong ia ka thaiñ Ri-War baroh kawei u Rupang u la kylli na u bah Jansi hato ki nongmihkhmat katei ka thaiñ ki iarap ne-em ia u ha ka jingiaid lynti jong u, “Nga ai khublei ia ki ruh ki la iarap ban thied ia ki vote" u la ong.
Haba la kylli bniah u la ong ba u MLA ka Pynursla u bah Prestone Tynsong u la iarap ban thied 1000 vote ryngkat ka jingnoh synniang ha ka por ba u pynlong ia ka Concert ha Pynursla, ka kong Grace Mary Kharpuri MDC ka Nongshken synroplang bad u bah James Sylliang MDC ka Mawhati kynthup u bah P.
T Sawkmie MDC ka Mawlai ki la thied 600 vote (lai ngut),u MDC ka Lyngkyrdem u bah Jansing Tynsong u la thied katto katne vote bad u MDC ka Jaiaw u bah Adelbert Nongrum u la thied katto katne vote ha ka por ba u wan sha ka shnong Pyrnai.
Utei u samla u la ong ba u la ioh ka jingkyrshan na kiba bun ki liang naduh ki ophisar jong ki tnad sorkar bapher bapher kiba don ha katei ka thaiñ kynthup u BDO ka Pynursla C&RD , u SDO (PWD),ki kontraktor katei ka thaiñ,ki riew shimet, ki Rangbah Shnong bad ki dorbar shnong, “Ngam lah jer lut nga ai khublei ia baroh kiba la kyrshan ia nga"" ong utei u samla.
Hynrei u la pynpaw ka jingsngew khyndiat ba ha kine ki khyndiat sngi ba la dep ki la don kiba sngewthuh bakla kaba la mih ruh ha ka kotkhubor ba la thoh ba u dei u nongrwai ia ka jingrwai ‘Bakha’, “Kane ka la pynmong ia kiba haing hasem jong u nongrwai uba dei u para shnong jong nga hi,nga kwah ban pynshai khyndiat ba kam dei ka jingrwai jong nga hynrei ka dei ka jingrwai ba la thaw da u bah Khongsdam, hynrei nga shu rwai kumto ha ka por ba ia rwai shongshit ha ki por Concert hadien ba nga la ia sngewthuh jingmut bad u trai jingrwai, bun ki sngewthuh bakla ki ong ba nga rwai ma nga,hynrei ka dei ka jingrwai u bah Khongsdam,nga ruh nga pynpaw ia ka jingsngewsih halor katei ka jingbakla thoh ha ka kotkhubor" utei u samla u la pynkut ia ka jingiakren da kaba ring dur ha ka sur jingrwai kaba u ong “Tang jingkhublei ia phi nga ai, La kiba najan ne na jngai,ia jingleh bha jong phi ia nga,blei un siew kylliang ia phi halor kata" pynkut u bah Janis ia ka jingiakren.
(Haduh katno ka jwat ban ioh ia ka nam lahduh kum u Meghalaya Superstar, hato ka T.
1 lak ka ai jingmyntoi ne –em ia u bah Janis-sngewbha sa pule biang ha ki sngi kiba bud).
Jowai, 18 Jymmang:Mynta ka sngi ki pulit ha East Jaintia Hills ki la khrong pisa be-ain na ki trok kitmar kitmata kiba iaid ha u surok bah NH 44.
Kane ka la jia ha jan kawei ka Petrol Pump kaba don ha Tahkhniang kaba hap hapoh u pud u sam ka shnong Tuberkmai shnong.
U heh jong ki uba dei u ar khlur lane kyrdan Sub-Inspector u dang bun kam ban jurip ia ki kot ki sla ki kali kamai da kaba shong hapoh kaliGypsy katba ki briew jong u pat ki dang bunkam ban kiew halor trok, ban pynsangeh ia ki trok ban ban ai khublei kti ruh bad ki driver ban ioh kheit ruh ia ki lut shispah kiba shongdor 100, 200 bad lai spah tyngka shisien pajut kti bad ki driver trok kiba sbun.
La bun bnai ki pulit ka rilum Jaintia kim shym la shlan shun ban leh ia kane ka kam kaba i lehrain ban peit da ki riew paidbah, hynrei imat kane ka la sdang hiang mynta.
Kane ka jinglum pisa na ki trok ka la pynlong ia ki driver trok kiba na Assam ban pyrshah jur.
Ha ka 12 bad 13 tarik ki la mut ruh ban pynlong ka ka strike hynrei ki la sangeh noh hadien ba ki SP ki la shimkhia.
Shillong, 18 Jymmang: Ka Hynniewtrep Youths’ Council (HYC) Rangshken Unit hapoh ka jingialam u samla Rocky Jana kum u President ha ryngkat ka jingsynran lang ki dkhot ka HYC Mawphlang Circle hapoh ka jingialam u Samla Barikupar Pataw kum u General Secretary ha ka 7 tarik mynta u bnai ki la leit jurip ia ka jaka sumar kaba don ha ka shnong Rangshken kaba la sah khongreng khlem lah plie shuh naduh u snem 2012 wat haba la dep shna ia ka.
Ka jingjurip jong ka seng ka long hadien ka jingujor jong ki paidbah ka thain kiba la ap khmih lynti la kumba 4 snem ei ei ban jingmyntoi na katei ka Sub centre, namar kumba long haduh mynta mynne ki paidbah katei ka thaiñ ki hap ban mare hshaduh Mawphlang PHC lane sha Shillong tang na ka bynta I jingshitom iba rit eh kum ka suhkpoh bad ka baiong khlieh.
Katei ka seng lyngba ka kyrwoh khubor ka la ong ba ka lap ba ka jingmyntoi ha katei ka Sub Centre ka long tang ia ki kontraktor kiba shna ia ka namarba haduh mynta ruh ka jingmaramot ka dang iaid bad ka jingmyntoi ka long ruh tang sha ki briew kiba sngewtynnad ban shongkai ha ka por miet ha ki jaka ba dum.
Ban lait na ka kylla semmasi sem blang bad ban lait na ka jingkylla kum ka ktem ki riew bymman katei ka seng ka la kyntu ia ka ophis u DM&HO kumjuh ruh ia u nongmihkhmat ka thain Bah HDR Lyngdoh uba long u myntri sorkar ba kin shimkhia lem ban plie noh mardor ia katei ka Sub Centre khnang ba u duk u suk u kup shilliang sem shiliang jong ka thain un ioh ka jingkyrkhu  kaba khraw lyngba katei ka Sub centre.
Shillong, 18 Jymmang: Ka rai mano ban jop ne ban rem na ka bynta ka elekshon MP shiteng samoi na ka bynta ka Tura Lok Sabha, kan long lashai ka sngi.
Ka jingniew vote kan long naduh ka por 8 baje mynstep.
Ka jingpoi ki nong thep vote ka la kot sha ka poi 77.
66 percent.
Ki nongthep vote kynthei ki poi 77.
83 percent katba ki shynrang ka long 77.
48 percent.
U Chief Electoral officer (CEO) u Bah Frederick Roy Khar kongor u la ong ba ki jaka niew la buh ha William nagar, Baghmara, Resu belpara, Tura bad ha Ampati bad ha baroh kine ki jaka niew vote la buh kor ring dur CCTV.
Ha ki 5 tylli ki District jong ka ri lum Garo, ka South West Garo Hills ka dei kaba wan thep vote bun tam kaba la poi sha ka 83.
74 % , ka North Garo Hills: 77.
29 % ,West Garo Hills: 70.
63 % , East Garo Hills: 72 % bad ka South Garo Hills: 74.
86 %.
Napdeng ki konstitwensi ka Mahendraganj ka la poi 84.
32 % ki nongthep vote.
Kiwei pat ki long ka Kharkutta 78 %, Mendipathar 77.
51 %, Resubelpara 76.
69 %, Bajengdoba 76.
77 %, Songsak 75.
57 %, Rongjeng 75.
46 %, Williamnagar 67.
79 %, Raksamgre81.
22 %, Tikrikilla 77 %, Phulbari 79.
09 %, Rajabala 83.
34 %, Selsella 83.
78 %, Dadenggre 74.
84 %, Tura North 71.
63 %, Tura South 70.
73, Rangsakona 80.
07 %, Ampati 83.
26 %, Mahendraganj 84.
32%, Salmanpara 83.
57 %, Gambegre 79.
39 %, Dallu 80.
56 %, Siju 75.
06 %, Chokpot 73.
26 %, bad ka Baghmara 76.
06 %.
Ka rai lashai kan long kaba donkam bha ia ka bynta baroh ar ngut kiba ialeh ia kane ka elekshon.
Na ka bynta ka NPP kan long ka jingtynjuh la kan dang lah ne em ban khie khlieh katba ia ka Congress kan long kum ka jingiathuh lypa na ka bynta ka jingiaid lynti jongka ha u 2018.
U kyrtong ka NPP u Conrad K Sangma lada un jop kan long ka khubor ba bha ia ka party khamtam haba u la shimti ia ka kam nongialam ha ka ri katba ia ka kyrtong ka Congress ka Dikkanchi Shira kan ka khubor ban pynskhem ia u lok jongka u Mukul Sangma uba dei u Myntri Rangbah ka jylla ha ka jingiaid lynti jongu ban ialam ia ka party ha kane ka jylla.
Ia u Conrad la kyrshan da ka BJP, UDP, GNC nalor ki MDC katba ia ka Congress la kyrshan da ki MLA kynthup MLA shimet bad baroh ki MLA ka party bad ki MDC.
Shillong, 18 Jymmang: Ki stad ain ka ri kin ialum ar sngi ha ka nongbah Shillong ban iathir ia ki phang kiba iadei bad ka ain ha ka 20 tarik haduh 21 tarik Jymmang.
Ia kane ka jing iathir yn pynlong ha Soso Tham Auditorium ban pynlong da ka Bar Association of India (BAI) lem bad ka Shillong High Court Bar Association.
Haba kren sha ki lad pathai khubor mynta ka sngi, u Advocate General ka Meghalaya u Dr BP Todi  u la ong ba ka jingiathir ka thmu ban wad ia ki lynti kiban myntoi ia ki riew ain kynthup ki nonghikai bad ki samla pule ha ka ka main.
Ki riew stad ain na ka ri kin wan ban iashim bynta ha kane ka jingiathir ba ar sngi kynthup na ki nongiasaid ka Supreme Court.
“Palat 320 ngut ki dkhot ki la dep ai kyrteng na Shillong, Jowai, Nongpoh bad na Khliehriat," la ong u Dr Todi uba dei u dkhot ka Executive Committee ka BAI.
U nongiasaid ain ba kham rangbah uba dei ruh u president ka SHCBA u Bah Ganold Stone Massar  u la iathuh ba la pynbeit ba kane ka jingiathir kan long kaba jop bad kaba larkam.
Ia kane ka jingiathir yn plie da u Chief Justice ka Meghalaya High Court u Dinesh Maheshwari ban don lang u Symbud Myntri Rangbah ba peit ia ka kam ain u Bah Rowell Lyngdoh.
Katba u Lat ka jylla u  V Shanmuganathan, un pynkut ha ka 21 tarik Jymmang.
Shillong, 18 Jymmang:Ar ngut ki Muster Roll kiba trei hapoh PWD Sohiong Sub-Division ki la shah weng na ka kam jong ki bad ki la kynnoh ba katei ka jingshah weng jong ki ka dei halor ka jinghukum jong u myntri ba peit ia ka tnad Transport u bah HDR Lyngdoh uba dei ruh u MLA ka Sohiong.
Kitei ki ar ngut kiba la shah weng kam ki dei kiba la tip kyrteng kum u Banshai Malngiang bad u Arson Malngiang.
La hukum ia kitei ki ar ngut ba kim dei shuh ban dang trei da u ophisar jong katei ka tnad u R.
S Syiem ha ka 1 tarik u iaiong.
Haba kren sha ki nongthohkhubor mynta ka sngi u Banshai bad u Arson ki la pynsngew ia ka rikod kaba kila ia kren lyngba ka mobile phone bad u bah R.
S Syiem ha kaba utei u ophisar u la ong “Phi hap ban ia kren bad u ‘Maheh’ ia katei ka kam" katkum ka jingbatai kitei ki ar ngut ki la ong ba ia u bah HDR Lyngdoh la ju khot ieit ha katei ka thaiñ kum u ‘Maheh’.
U Banshai u la kynnoh ba la pynshit ban weng kam noh ia ki da uwei u briew uba dei u nongkyrshan radba hjong u Maheh uba la tip kyrteng kum u Tibun Jana , “U Jana u la kynnoh ba namarba ngim thep vote ia u Maheh ha ki por elekshon, ngi dei ban shah weng kam noh" u la ong.
U bah Disparsing Rani u nongwad RTI haba kren sha ki nongthohkhubor u la ong ba ka jingshah weng kam kynsan kitei ki ar ngut ka dei ka jingpynkheiñ ia ka Minimum Wage Act jong ka sorkar pdeng bad kumjuh ruh ka jingpynbna jong ka sorkar lyngba u PWD Executive Engineer.
U bah Rani u la ong ruh ba lyngba ka jingpynbna jong ka sorkar kaba ha ka 11 tarik u jylliew, 2014 ka la kren shai ba u Banshai u la rung ha ka kam ha ka 20 tarik u lber, 2009 bad ka tarik ba un shongthait ka long 21 tarik u kyllalyngkot,2047 katba u Arson pat u la rung kam ha ka 3 tarik u lber, 2010 bad ka tarik ba un shongthait ka dei ha ka 31 tarik u kyllalyngkot,2049 bad ia katei ka jingtip u la ong ba la ioh lum lyngba ka aiñ wad jingtip RTI Act 2005.
Haba pynrem ia u MLA ka Sohiong u bah Rani u la ong ba kane ka dei ka sien ba nyngkong kaba la jia ha ka khana pateng ka jylla Meghalaya ha kaba ha ka jaka ba ki nongmihkhmat kin iarap ban pynioh kam ioh jam ia ki samla ba kyrduh kam hynrei la knieh noh pynban ia ka kam da u nongmihkhmat paidbah.
U bah Disparsing u la ong ruh ba un sa wad jingtip lyngba ka RTI ban kylli ha kano ka kyndon aiñ la weng kam ia kitei ki ar ngut bad hato la u MLA u lah ne-em ban knieh noh ia ka hok ki paidbah.
Shillong, 18 Jymmang:U myntri ka shnong Nongkynbah, U Bah K Thongni, u la phah khubor lyngba ka email ba ha ka miet jong ka 16 tarik Jymmang 2016, ba ka lyer bajur ka la rat ia ka iing-skul jong ka Sharak Rit Secondary School, Nongkynbah ha kaba ia u tnum jong kawei ka iing, la rat ploiñ bad pynhap lyndang ha madan.
Ha kane ka jingjia, ka mala kaba lai ka la lko pom bad baroh ki kamra ki la pra lut kynthup ia ka kamra Computer.
Hynrei don bok ba ka iing, ka ba ar bad kaba kham heh ka lait na ka jingshah pynjot.
U Myntri u la ong ba kane ka la wanrah ka jingeh ia ki bor pyniaid skul ban maramot kloi ia ka skul namar ka jingjulor ka la jur bha bad khamtam ba ka aiom slap ruh ka la hajan.
Ym tang ka skul hynrei ki don kumba 5 tylli kiwei pat ki iingbriew kiba la shah ktah ha kane ka jingwan jong ka eriong ha katei ka miet.
Ha kawei pat ka khubor, na ka liang jong U bah G G Bung Snaitang uba long u Secretary UDP Ranikor bad State Secretary jong ka UDP Central Body u la pynpaw ka jingsngewlem ia baroh kito ki longiing kiba la shah ktah ha ka Eriong.
U la iathuh ba ha ka 16 tarik ki nongialam jong ka UDP Ranikor kynthup ia u bah P.
K.
Raswai, Pius Marwein, Bahdeng Wahlang, Golstar D.
Shira bad kiwei kiwei ki la hiar sha ki shnong ki shnong khappud jong ka Ranikor Constituency ban leit ai jingiarap bad ki dang shim jingkhein ruh ban leit ai jingiarap sa ia ki shnong kiba hap ha Upland Area.
U bah Snaitang u la phah ia kane ka khubor jong ka jongsngewlem sha baroh kito ki longiing bad u ong “Ba ka UDP ka ia don ryngkat ban ia sngewsih  lem bad phi ha kane ka jingshah pynjot jong ki bor ka mariang.
".
Shillong, 19 Jymmang: Ka jingshah rem kput ka Congress ha kane ka elekshon MP shiteng samoi na Tura Lok Sabha, ka lah ban buh jingma shibun ia ka shuki jong u Myntri Rangbah u Mukul Sangma.
Ka kam jong u Mukul u kum u Myntri Rangbah kan long kaban sa jwat tasam ia u ha kane ka jylla.
Kawei pat ka jingeh kaban sa tynruh ia u Mukul kan long namar ba ha Assam, yn synshar da ka BJP kaban nym ai lad ia u ban thiah ban dem khamtam ka jingdon jong u  Himanta Biswa Sarma.
Bun kila pynpaw ba kane ka jingshah rem kput ka lok jong u Mukul, kan long ka jingleh bakla jong u ban pynieng ia ka ha kane ka por ba ka jing sngew synei jong u paidbah ka dang jur bha ia ka jingkhlad jong u PA Sangma.
Khlem pep,ka BJP kan sa wanrah da u shabuk hangne ha Meghalaya kumba ka la leh ia ka sorkar Congress ha Arunachal Pradesh.
Kane ka aiom ka dei ka aiom ka jingma bad jingdum ia ka sorkar Congress ha kane ka jylla Meghalaya.
Shillong, 19 Jymmang: Ka kyrtong ka seng Congress kaba la ia khun ha kane ka elekshon MP shiteng samoi na Tura Konstitwensi kaba dei ruh ka lok jong u myntri rangbah ka jylla ka Dikanchi D Shira ka la rem kput ha kane ka elekshon ba dang shu dep ha u kyrtong ka NPP u Conrad K Sangma uba dei ruh u khun jong u Purno A Sangma.
Ha katei ka jing iakhun na ki 13 tylli ki Assembly konstitwensi na Garo Hills kiba la mih khmat da ki MLA Congress ka Dikanchi ka la tam vote ia u Conrad tang ha kawei ka konstitwensi bad katei ka dei ha ka konstitwensi u tnga jong ka u Dr.
Mukul Sangma ha Ampati ha kaba hangtei ruh ka la tam ia u Conrad tang 2432 vote ha kaba ka Dikanchi ka la ioh 11,750 vote na Ampati Assembly konstitwensi katba u Conrad pat u la ioh 9318 vote.
Ka Dikanchi ka la rem ruh wat ha ka konstitwensi kaba ka mihkhmat kum ka MLA kata ha Mahendraganj ha kaba ka la ioh 11,201 vote katba u Conrad pat u la ioh 12,301 vote bad u tam ia ka haduh 1100 vote.
Kaba kham i phylla ha katei ka resol elekshon MP shiteng samoi ka long ba ka Dikanchi ka la shah tam kput ha u Conrad ha ki konstitwensi kiba la mihkhmat da ki nongialam ba hakhmat eh ka seng Congress.
Ka Williamnagar konstitwensi ka dei ka konstitwensi kaba la mihkhmat da ka Working President jong ka MPCC kaba dei ruh ka myntri ka sorkar jylla ka Deborah Marak hynrei ha katei ka konstitwensi ka Dikanchi ka la ioh tang 4015 vote katba u Conrad pat u la ioh haduh 15,355 vote.
Ka Resubelpara ka dei sa kawei pat ka konstitwensi kaba la mihkhmat da u nongialam rangbah ka seng Congress u Salseng C Marak hynrei hangtei ruh ka Dikanchi ka la ioh tang 4736 vote katba u Conrad K Sangma pat u la ioh haduh 12,714 vote.
Ka Kharkutta konstitwensi ka dei ka konstitwensi kaba u Conrad Sangma u la ioh khur bun eh ki vote ha kaba u la ioh haduh 18,907 vote katba ka Dikanchi pat ka la ioh tang 5735 vote bad kaba kham phylla hangtei ka long ba katei ka konstitwensi kaba u Conrad u la khur bun eh ki vote ka dei ka konstitwensi ba la mih khmat da ka seng Congress kaba u Cherak Momin u dei u MLA jong ka.
Ka Dikanchi ka la ioh khur khyndiat eh ki vote na Rongjeng Konstitwensi bad ka la ioh tang 2285 vote katba u Conrad pat u la ioh haduh 17,045 hynrei katei ka konstitwensi ruh ka dei kaba mihkhmat sa u MLA Congress u Sengnam Marak.
U Conrad K Sangma u la jop donburom na ka konstitwensi ba mihkhmat u hynmen jong u –u James K Sangma na Dadenggre konstitwensi ha kaba u la ioh haduh 14,696 vote katba ka Dikanchi pat ka ioh tang 4901 vote.
U la jop donburom ruh na Songsak konstitwensi kaba mih khmat da u MLA na ka seng NPP u Nihim D shira bad hangtei u la ioh haduh 13,280 vote katba ka Dikanchi pat ka la ioh tang 4154 vote.
Lah ban kdew ba ki Assembly konstitwensi ha Garo Hills ki don haduh 24 tylli bad na ki 24 tylli 13 tylli ki dei kiba la mihkhmat da ka seng Congress, 7 tylli ki kyrtong shimet ( kiba bun kiba ia treilang bad sorkar Congress ha ka jylla),2 tylli ka NPP , kawei ka GNC bad kawei pat ka NCP.
Ha katei ka elekshon shiteng samoi kila don haduh 4,83,380 ngut kiba thep vote bad na kitei 3,29,497 ngut ki la thep sha u Conrad K Sangma, 1,37,285 kila thep sha ka Dikanchi D Shira bad 16,597 ngut kim mon iano iano ruh ki la thep sha ka NOTA ( None of the Above).
Haba ia nujor ia ka jingioh vote u Conrad bad ka Dikanchi u Conrad u la tam ia ka Dikanchi haduh 1,92,212 vote.
Shillong, 19 Jymmang:Ka BJP Meghalaya mynta ka sngi ka la shad kmen ha nongbah Shilong hadien ba u kyrtong ka NPP u Conrad K Sangma u la jop donburom ha ka elekshon MP shiteng samoi na Tura Lok Sabha kaba la pynbna mynta ka sngi.
Hangne ha nongbah Shillong, ka BJP ka la pynlong ia ka jingkmen lang da kaba ialum ki nongkitkam bad ki dkhot hadien ba ka kyrtong ka Congress ka Dikkanchi D Shira kaba dei ka lok jong u Mukul Sangma u Myntri Rangbah ka jylla ka la shah rem kput.
Ka BJP ka la kmen ruh ia ka jingjop jongka ha Assam kaba la jop 78 ngut ki MLA kynthup ki paralok kum ka AGP bad BPF.
“Ka jingjop jong u Conrad ka pyni ba ka BJP ka la lah ban pynpra ia ka krem bah ka Congress ha kane ka jylla bad ka thain Mihngi ka India" la ong u vice president ka BJP u Banshai Khongwir.
Ka jingkhublei ka leit sha u Myntri Rangbahduh ka ri u Narendra Modi, u president rangbah ka BJP u Amit Shah badruh u president ka BJP Assam.
U la ong ka BJP ka la kiew sted bha ha kane ka thain bad kyrmen ba ha u snem 2018 kan sa pyni ia ka bor jongka ha kane ka jylla.
Ka ai khublei ia u kyrtong ka National People Party (NPP) uba dei ruh u president u Conrad K Sangma.
Nongstoin, 18 Jymmang:Kawei ka jingjia kaba sngewsang sot kaba la wan jia ha ka shnong Mawliehbah, ha kaba ki ar ngut ki myn siem briew jong kawei ka long iing ki la duh noh iala ka jong ka jingim hadien ba kila shah pom ha u pyrthat, kitei ki ar ngut ki mynsiem kiba la duh noh ki dei ki shi kmie shi khun.
Ia katei ka longkmie la tip kyrteng kum ka Ritalis Kharbani kaba na ka Shnong Mawliehbah WKH, ki la khlad noh ha shen ha ryngkat i khun shynrang jong ka i ba dang 5 snem ka rta hadien ka jingshah pom ha u pyrthat katba ka dang don ha ka iing sah ka jong ki.
Kat kum ka jingioh jingtip u nongthoh khubor na ki riew rangbah katei ka shnong la ong ba katei ka jingjia kaba sngewsih kala jia hynnin ka miet ha kapor kumba 8 duna ei ei katba kitei ki shi kmie shi khun ki la sdang ban khreh thiah noh artad, hynrei ha kaba kum katei ka por u slap u ba jur ha bad ka eriong er ngit kala wan kynsan kynsan ha ryngkat u pyrthat u bala jam u bala ioh ban pom ia kitei ki shi kmie shi khun.
Shuh shuh ka khubor ka iathuh ruh ba ha katei kapor ba jia katei ka jingjia ha katei ka iing jong ki la don tang ma ki ar ngut shi khun, katba u kpa jong katei ka iing u dang don ha lynti ban wan phai shala iing katba u dang wan na iew Nongstoin, hynrei namar ba jur palat u slap u la hap ban ieng rieh slap shwa hynrei ha shwa ba un poi iing katei ka jingjia kaba sngewsih kala wan ban jia ha ka iing jong u ha kaba u la duh noh iala i lok bad ia u khun shynrang jong u.
Jowai, 18 Jymmang:Ia ka metiap jong uwei u samla la lap ba ka per hynnin ka sngi ha wah Barah Karimganj District, katba uwei pat u dang jah rngai ha ryngkat ka kali Maruti Alto 800 ronglieh kaba don u No.
ML11-1038.
Kitei ki ar ngut ki samla ki dei kiba la tip kyrteng kum u Amly Sutnga (20) u khun jong u ma Bili-stone Mallang bad u Bren Dkhar (20) kiba dei na ka shnong Moolamylliang, East Jaintia Hills District.
Ia ka metiap jong u samla Amly Sutnga la lap ba ka per ha ka wah Barak bad suki suki ka la kyntait sha kawah rit kaba iasoh bad katei ka wah bah, la iathuh u Rangbah shnong ka shnong Moolamylliang, u ma Ebor Dkhar.
La iathuh shuh shuh ba dei ha ka meit sngi U Blei ha ka por kumba 7:00pm eiei kitei ki ar ngut ki samla ki la pan kali na u ma Meker Sutnga ban leit booking.
La suba jur ba ka kynhun ki riewsniew bar jylla kiba la leh mynleh ban shimwai ia ka kali, ki la pyniap dusmon bad bret ia ka met jong ki ha katei ka wah Barah kaba heh.
Ki pulit bad ki ba haiing hasem ki dang wad ban lap ia uba jah rngai bad kumjuh ia katei ka kali kaba la suba ba ka la shah rongtuh ha ki runar.
Nongpoh, 20 Jymmang:Da ka jingthmu ban wanrah ia ka jingkylla ha ka synshar ka khaddar bad ban wanrah ia ka jing synshar kaba khuid ba suba hapoh ka jylla, ka Hills State People Democratic Party (HSPDP) ka la pyntip paidbah ba kan pynlong ia ka (Clean Politic Campaign) ha ka 23 tarik mynta u bnai ha Mawhati.
Kat kum ka kyrwoh ba la pynlait da u Bah Tyngshain L Lapang, Secretary HSPDP Mawhati Area Unit, la ong ba ha katei ka sngi kin wan ki nongialam ba ha khmat ka HSPDP, ba kynthup naduh u president ba rangbah ka HSPDP, u Bah Ardent Miller Basaiaw moit, ryngkat bad kiwei kiwei ki nongialam ba ha khmat jong ka Party, ki ban pynshai paidbah ha kaba iadei bad ka synshar khadar kaba khuid kumjuh ruh ban pynshai ia ka nongrim jong ka Party HSPDP.
Kumta ka HSPDP, Ri Bhoi District, ha ryngkat ka jingiatreilang bad ka HSPDP Mawhati Constituency Area Unit, ka khot ka wer ia ki paidbah ka thain Mawhati bad na kiwei kiwei ki jaka ba kin ia wan ban sha katei ka jingialang paidbah ban iohsngew ia ki jingpynshai halor jong katei ka phang bad ruh ia ka nongrim ba ka HSPDP ka ieng haduh mynta mynne.
2004Dr Mukul Sangma (INC) 119175 VotesPurno Agitok Sangma (AITC)191938 Votes2009Agatha K Sangma (NCP) 154476 voteDebora C Marak(INC)136531 VotesBoston Marak (ANC) 40204 VotesArlene N.
Sangma(IND)10976 VotesBye Election 2008Agatha K.
Sangma (NCP)181761 VotesZenith M.
Sangma (INC) 81905 VotesBoston Marak (ANC) 28607 VotesJohn Leslee K.
Sangma (IND)17819 Votes2006Dr.
Mukul M.
Sangma (INC) 118848 votesPurno Agitok Sangma (NCP) 220024 votesIsmail Sangma (IND) 8683 votesWinstone Momin (IND)11479 votes2014Purno Agitok Sangma (NPP) 239301Daryl Momin (Congress) 199585.
Shillong, 19 Jymmang: U kyrtong ka NPP U Conrad K Sangma u la pynliem toin ia ka kyrton jong ka Congress ka Dikkanchi D Shira haduh jan 2 lak vote eiei ha ka jingpynbna mynta ka sngi ia ka jingiathep vote shiteng MP samoi na ka bynta ka Tura Lok Sabha.
U Conrad u la ioh 329497 vote, katba ka Dikkanchi ka ioh tang 137283 vote na ka 484127 vote.
U  Conrad u la jop da 192214 vote.
Da kane ka jingjop, u Conrad un mih bujli ha jaka jong u kpa jongu u Purno A Sangma.
Mar ia jop, u Conrad u la leit ban ainguh ha lum jingtep u kpa jongu, u PA Sangma.
Ki paidbah na kylleng ki jaka ki la ai khublei ia tuid ban leit ai khublei ia u Conrad halor kane ka jingjop don burom jongu.
Na baroh ki 24 konstitwensi, u Conrad u la khyrwait naphang ia ka kyrtong ka Congress lait noh tang ka Ampati kaba ka Dikkanchi ka jop salit ia u Conrad.
Ka NOTA ka ioh haduh 16597 vote.
Kaba pynjem daw ia ka Congress ka long ba baroh ki konstitwensi ba don ki MLA jongka, ki la shah pynliem lut ha u Conrad.
Na ka konstitwensi lajong ruh ka Mahen draganj, ka lok jong u Mukul Sangma, ka Dikkanchi ka la shah pynbam jem ha u Conrad uba la tam shi hajar vote eiei.
Ka Dikkanchi ka ioh 11201 vote, u Conrad u ioh 12301.
Na Ampati, ka Dikkanchi ka ioh 11750 vote, katba u Conrad u ioh 9318 vote.
Na konstitwensi u para jong u Mukul Sangma, u Zenith Sangma u la Conrad u la pynliem da 13709 ia ka Dikkanchi kaba ioh tang 8711 vote.
Ka jingjop kput jong u Conrad ka la pyni ba ki paidbah jong ka Garo Hills ki dang ieid bad kynmaw ia u Purno A Sangma uba khlad noh dang shen.
Ka Congress ka don 14 ngut ki MLA ha Garo Hills katba ka NPP ka don tang 2 ngut ki MLA, hynrei kumba ka paw na ka jingmih mynta, ka pyni ba ka bor ka NPP ka lah ban khie khlieh biang.
Ia u Conrad la kyrshan da ka BJP, ka UDP bad ka GNC nalor ki MDC ka NPP bad ar ngut ki MLA.
Ka jingjop jong u Conrad, ka pyni ruh ba ka jingsngew lem ia u PA Sangma ka trei borbah ha ki paidbah ka Garo Hills,wat hapdeng ka jingshah kynthah na u Myntri Rangbah u Mukul Sangma, ka lok jongu bad ka Congress.
Jowai, 19 Jymmang:Ha ka jingiadei bad ka jinglum pisa be-ain ki katto katne ki pulit hynnin ka sngi ha Tah khniang, Tuberkmai shnong, na ka liang u SP ka East Jaintia HIlls u la pyntip ba hadien ka jing tohkit, la lap ki don 3 ngut ki police kiba donkti bad ia kitei ki lai ngut la ujor ejahar bad register mukot duma ia ki katkum ka kyndon 384/34 IPC.
Kitei ki lai ngut kiba la donkti ki dei kiba la tip kum u UB/37 B Phalanki, BNC.
Havilder L Inghi bad u Driver ABC/01 C Pohkhloo.
Shuh shuh na ka liang u SP u la weng kam shipor ruh ia ar ngut ki constable katba uwei pat u BNC ka 3rd Battalion la aiti sha u Commandant ban leh ia kaba donkam.
Haduh ba la thoh ia kane ka khubor, kitei ki pulit kiba la shah ujor ejahar ki la phetrieh bad ki pulit kim shym la iohkem satia ia ki.
Shillong, 19 Jymmang: Ka Aam Aadmi Party (AAP) kawei na ki seng saiñpyrthei kaba la paw pyrthei nyngkong eh ha ka elekshon MP 2014 ha kane ka jylla mynta ka la sdang ban kyrhuh elekshon 2018.
Haba ia kren bad ki nongthoh khubor mynta ka sngi ki nongialam katei ka seng ki la kdew kti beit beit ia ka seng BJP da kaba ong ba katei ka seng kan ym ioh jaka da lei lei ruh ha kane ka jylla ha ka elekshon 2018 bad kam dei ruh ka seng kaba ki paidbah ka jylla ki lah ban pdiang, “ Ka BJP kan ym ioh jaka hangne bad ka AAP kan dei ka seng kaba kipaidbah kin phaikhmat ha ka elekshon 2018" ong u nongpeit pyrman katei ka seng ha kane thaiñ shatei Lam mihngi u Habung Payeng haba ia kren bad ki nongthohkhubor.
U tei u nongialam katei ka seng u la kynnoh ba ka seng BJP ka la pyntreikam da ki kyndon ka RSS ha kane ka jylla , “Ki khang ban bam doh masi,ki ong wat riam wat beit kumne kumtai, kine ki jingmut jingpyrkhat kim iahap bad kane ka jylla Meghalaya" ong biang u Payeng uba ong ba ka jingwan ka AAP ha kane ka jylla ka dei ban pynkylla dur thymmai.
Ula kynnoh ruh ba ki don kijingbam sap ba shykhei ha ki jylla ba synshar ka Congress bad u la ong ba ka thong ka AAP ka dei ban ia khun pyrshah ia ka bamsap bad u la kynnoh ruh ba ka seng BJP bad ka seng Congress ki la pheil ban trei katkum ka jingkwah u paidbah.
“Ka Acha Din lane ka sngi kaba bha kumba la kular da u myntri rangbah duh u Narendra Modi kam shym la urlong haduh mynta ruh hynrei ki lanangmih pynban ki jingeh kiba bun ia u paidbah" u la ong da kaba kamruh ba ka sorkar AAP ha Delhi tang khyndai sngi hadien ba ka la wan ha ka bor ka la lah lut ban pynurlong ia ki jingkular jong ka.
Utei u heh ka AAP u la wan poi sha kane ka jylla ban pynkhreh na bynta ka elekshon 2018 bad ban pynkhlain ia katei ka seng da kaba pynkhlain ia ka Executive Committee jong ka ha kane ka jylla bad u la ong ba shen kan sa suh thied pat sha ki nongkyndong.
Katei ka seng ka la pynbna ba ka la jied ia u bah Wanshwa Nongtdu kum u State Co-Ordinator jong ka AAP Meghalaya, Iuklit Uriah kum u nongaibuit ai bor bad u bah Amborsius Lyngdoh kum u Treasurer ryngkat 10 ngut ki Executive Member.
Shillong, 19 Jymmang:Ka Regional Office jong ka State Bank of India, Dhankheti ka la khot ia ki samla kynthei bad shynrang kiba la pyndep ia ki Training bad kumjuh ruh ki ban dang leit sha ka Training ba kin wan ban sngap ia ka jingpynshai na katei ka Bank ban ai pisa ia ki ba kin seng kam lajong naduh ka T.
50 hajar tyngka,T.
5 lak tyngka haduh T.
