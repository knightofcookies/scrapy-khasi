Ki khubor na ka National Centre for Seismology, ki ïathuh ba ka jaka ba sdang une u jumai ne ka epi centre kadei ha ka bynta ba kumba 49 KM shaphang shathie mihngi jong ka Sohra ha ka jingjylliew kaba 16 Km.
La ïathuh ba kane ka jingkhih u jumai ka la pynkhih ruh ïa ki ïing ki sem ha baroh kawei ka jylla Meghalaya bad kiwei kiwei de ki bynta jong ka thaiñ shatei lammihngi jong ka ri India bad kumjuhr ruh ha Bangladesh.
Ym shym la ïoh khubor ba kan don kano kano ka jingjulor na kane ka jingkhynñiuh u jumai.
Shillong, Nailar, 14: Ha ka jingrakhe ïa ka jingdap 25 snem, ka Seng Samla Mawkhar ka la buh hakhmat ïa ka thong ban pynlong ïa ka jingpynsngewthuh sha ki samla jong ka shnong Mawkhar bad ïa ki shnong kiba marjan kumno ban pyllait na ka shrip jong u drok.
Kane ka sienjam jong ka Seng Samla ka long ruh ban ïarap kino kino ki para samla kiba la im kyrni ha ka jingdih u drok bad kiba dang angnud ban kylla noh sha ka jingim kaba thymmai.
Ha ka jingïakren bad ki lad pathai khubor ha ka Lah Sngi u Blei, u President ka Seng Samla Mawkhar u Bah Daniel Syngai u la ong, “ngin sa pynlong ïa ka jingïalang ban pynsngewthuh sha ki para samla ha ka 19 tarik mynta u bnai bad mynta ka kynti ngi la wanrah ruh ïa u Tenzing Tsering uwei na ki Ayurveda Practitioner uba la sah ha New York, uba shong basah mynshwa ha Mission Compound, Shillong ban ïarap ïa ki samla kiba la ngop ha u drok ban ïoh binag ïa ka jingim ba thymmai tang da kaba dih da ki dawai kynbat.
"Ïa kane ka jingpynshai paidbah ka Seng Samla ka la ïatreilang bad ka NRE Pageant India Pvt.
Ltd hapoh ka jingïalam jong u President u Bah Ransom Sutnga bad ka National Director ka Kong Eldora Lyngdoh.
“Nga la ïoh jingtip kiba don haduh 3 lak ngut kiba la ngop ha u drok ha kane ka Jylla," la ong u Tsering bad bynrap, “km u briew uba la shong la sah ha kane ka jylla nga dap da ka jingsngewkhia halor kane ka khubor.
Hynrei ka don pat ka lad bad ka kabu ban pyllait luid ïa kito kiba im kyrni ha u drok lada ki don ka jingangnud nalade ban ïoh biang ïa ka jingim ba thymmai.
"“Ki don ki dawai kynbat kiba nga la pyndonkam ban sumar ïa ki briew kiba la im kyrni ha u drok ha New York bad lada ki briew ha kane ka jylla kiba la ngop ha u drok ki kwah ban ïoh biang ïa ka jingkoit nga long uba kloi ban ïarap ïa ki," la ong u Tsering.
Haba kyllli, u Tsering u la ong ba um don jingthmu ban plie ïa kano kano ka jaka ai jingsumar ha kane ka jylla hynrei u la ong ba u long pat uba kloi ban ïarap lada ki briew ki donkam ïa u ha kano kano ka por.
Ka Seng Samla Mawkhar ka lap ïa u Tsering dei lyngba ka jingïakren jong ka Kong Eldora Lyngdoh ha ka Facebook ha kaba u la pynpaw ïa ka mon ba u long uba kloi ban ïarap ïa ki samla kiba la ngop ha ka jingdih drok.
Nongpoh, Nailar 14: Mynta ka Lah Sngi U Blei, uwei u khynnah skul ula lait na ka jingiap hadien ba ula shah bat ha ka bording ilektrik katba u dang pynkhuid ïa kawei ka jaka hapoh ka skul Morning Star Higher Secondary School, Mawroh kaba don hajan Nongpoh, Ri Bhoi District.
Une u khynnah skul uba la mynsaw na ka jingshah lympat ha ka bording ilektrik, la tip kyrteng kum u Rahborlang Narlong 18 snem ka rta ba shong basah ha ka shnong Umklai Marngar bad une u khynnah u dang pule ha ka klas X ha katei ka skul.
Katkum ka jingtip ba la ïoh lum, la ïathuh, ba une u khynnah skul lem bad ki paralok jong u katba ki dang pynkhuid ïa kawei ka jaka hapoh ka skul, ha ka por 12 baje eiei nohphai sngi, une u khynnah ula kum bat ïa uwei u pipe uba la kum tyngkhuh bad u sainar ilektrik jong ka MePDCL bad ula shah lympat ha ka bording ilektrik haduh ba ula mynsaw jur na ki bynta ki kjat bad ki kti.
Shuh shuh, la iathuh, ba ki bor pyniaid skul ki la rah mardor ïa une u khynnah skul uba la mynsaw jur sha Bethany Outreach Hospital ban ïoh ïa ka jingsumar kaba mardor.
La iathuh ruh ba une u khynnah skul namar ba ula mynsaw jur kumta la pynkit noh ïa u sha Nazareth Hospital Shillong ban ïoh ïa ka jingsumar kaba janai.
Shillong, Nailar 14 : Na ki 54 tylli ki Hima Khasi kiba don bad hap ha u pud u sam bad ka jingpeit jong ka Khasi Hills Autonomous District Council hynrei ki la don pat tang 11 tylli kiba wan ban shim bynta ha ka tamasa tynrai ne ka Monolith Festival kaba long ha u snem 2016 ha Mawphlang.
Katne ka long katkum ka jingïathuh hi da u Chairman jong ka Khasi Heritage Village Management Committee (KHVMC) ba dei ruh u Executive Member ka tnad Arts and Culture jong ka Council, Bah Victor Ranee hadien ka jingwan jurip ïa ka Heritage Village ha ka taiew ba la dep.
Ha kajuh ka por u la pynpaw pat ba kim lah satia ban tip ïa ka daw kaba pynlong ia kiba bun ki Hima ba kin ym wan ban shim bynta ha katei ka tamasa tynrai kaba long hynñiew snem mynshwa.
“Hynrei mynta ka kynti nga kyntu bad khot nga wer ïa baroh ki Hima ba kin wan ban shim bynta bad pyni ïa ka jingriewspah ka Hima jong ki la ka long naduh ka put ka tem ne haduh ka shad tynrai bad kiwei kiwei ki jinglong kyrpang kiba don ha ka hima jong ki," u la ong haba kren bad u Mawphor.
Lah ruh ban kdew hangne ba ha ka festival kaba long ha Mawphlang ka la khring ïa bun bha ki nongshong shnong ka jylla na ka Ri bad ruh wat na shaba ri ban wan sakhi markhmat ïa ka jingriewspah ka jinglong tynrai jong ka Jaidbynriew Khasi kaba dang don bad dang neh haduh mynta ha ki Hima bapher bapher.
Na ka liang u MDC ka Mawphlang ba dei ruh u Lamphang ka KHADC, Bah Lamphrang Blah u la pynkynmaw ba wat u Myntri Rangbahduh ka Ri, u Narendra Modi ruh u la wan ban iuhkjat bad peit ïa ka jingitynnad jong ka Heritage Village kaba pynbit pynbiang bad pynitynnad da ka KHADC ryngkat ka jingïatrei lang bad ka Hima Mawphlang.
Kumban shu kdew hangne ha katei ka jingleit jurip na ka Council ki la lap ruh ba jan baroh ki iing treh ban pyni nam kiba la tei ha katei ka jaka ki la jot lut bad ki la donkam ban maramot pynbha.
Halor kane ruh na ka liang ka Council ka la rai ba kin phah maramot lut ha shwa ba kin pynlong ïa katei ka tamasa kaba ki la buh ban pynlong ha u Nohprah mynta u snem.
Shillong, Nailar 14: Ka kam Syiem jong ka Hima Langrin, ka la ïai bteng ban pynduk ïa ka Executive Committe jong ka KHADC, haba mynta ka sngi shi khrui ki riew rangbah jong ka Hima ki la wan kiew sha District Council ban leit ïakynduh ïa u Bah PN Syiem, Deputy CEM, uba peit ruh ïa ka tnad elaka.
Kine ki rangbah ki la pynpaw ba ka jingwan kiew jong ki sha Shillong ban ïakynduh ïa u Dy.
CEM, kadei namar ka jingpynslem palat ka Executive Committee ban ai rai eiei halor ka jingdawa ka Seng Samla Hima Langrin bad ki khun ki hajar ban weng noh ïa u Naitei Syiemïong kum u Syiem jong ka Hima, halor ki daw kiba kiba biang kiba ka Seng Samla ka ladep ban ai da ka jingthoh sha ka District Council, ïa kaba na ka liang jong ki, ki la ong ruh ba kidei ki jingujor kiba don nongrim bad kiba shisha.
Haba kren sha ki ladpathai khubor na ki liang ki 3 ngut ki riew rangbah ka katei k thaiñ ba khynthup ïa u Bah Risperlan Wanniang, u Bah Lisparly Thongni bad u Bah Ibira Lyngdoh, ki la pynpaw ba ka jingwan ïakynduh jong ki ïa u Deputy CEM ka dei namar ka jing slem ban weng ïa u Syiem ka Hima.
Ki la ong ruh ba ka KHADC ka dei ban shimkhia bha ïa kane ka mat ban weng noh ïa u Syiem namar lada pynslem ïa kane kam kan wan rah ïa ka jingeh ba khraw ha ka Hima baroh kawei bad ki la ong ruh ba ïoh lehse kan sa mih ka ka jingbitar na ki paidbah ka thaiñ bad kan mih ka jingïakulmar bad lada jia kumne, ka District Council kan hap ban shim ïa ka jingkitkhlieh.
Lah ban kdew hangne ba ka kam Syiem ha Hima Langrin, ka la khih hadien ba ka Seng Samla ka la ujor sha KHADC halor ka jingthaw u Syiem ïa ka Management Board ban pynïaid ïa ki kam ka Hima.
Nangta ka jingïasam mar shiteng ïa ka pisa hapdeng ka Hima bad ka ïing u Syiem ïa ka pisa kaba ïoh na kaba shim jaka ban pynheh surok ha ka Hima.
Kawei pat ka jingujor ka Seng Samla, ka long ba u Syiem u la ai donation sha ki Balang da ka pisa jong ka Hima.
Hynrei ïa kane ka jingkynnoh ka Seng Samla la kyntait da kiwei pat ki kynhun napdeng ki khun ki hajar ka Hima kiba la ong ba u Syiem u la leh ïa kine da ka jingmynjur lang ka Dorbar Hima.
Shillong, Nailar 14 : Ki nongïalam ka Bharatiya Janata Party (BJP) ha Meghalaya ki la shaiong ba sah lyngoh lut hadien ba la phriang ki khubor ba u nongai ktien jong ka party, Bah Himalaya M Shangpliang un leit ban aireng ha ka elekshon MP Lok Sabha tangba na ka tiket NPP.
Halor kane haba ïa kren bad u President ka BJP, Bah Ernest Mawrie u la ong ba haduh mynta hi na ka party kim pat ïoh kano kano ruh ka jingthoh na u Bah HM Shangpliang ba un mih noh na ka party.
Shuh shuh u ong ruh ba kum ka party hi ki dang ïohi tang ha ki lad pathgai khubor.
“Halor ka jingmih khubor ba un ïakhun ïa ka elekshon MP na ka seng NPP na ka liang ka party ngim pat kwah ban ong ei ei ïa mynta hi," u la bynrap biang.
Tangba ha kawei pat ka liang u la kubur ba utei u MLA barim ka Mawsynram u la jah katto katne ki jingïalang kiba donkam jong ka party wat ha ka por ba wan ki Myntri jong ka sorkar pdeng.
Shuh shuh u President u la ong ruh ba hadien ba ki la ïohi ïa ki khubor ba ïadei bad u Bah Hima, na ka liang ka party ka la pyntip sha ka Disciplinary Committee bad ka shong pat ha ka comittee ban pyrkhat bad khot ïa kren ïa u.
Dang shen haba pyrshang ban pyntikna ïa kane na utei u nongmihkhmat barim ka Mawsynram la kadei neem ka jingshisha ba un mih ban aireng ha ka elekshon MP na ka tiket NPP, na ka liang jong u, um shym la treh satia ban kren ei ei.
Lah ban kdew hangne ba u Bah Hima u la ïakhun ïa ka elekshon MLA ha u snem 2023 na ka tiket BJP hynrei u la shah rem noh bad mynta u bat kum u nongai buit jong ka tnad Pule Puthi jong ka sorkar jylla.
Shillong, Nailar 14 : Kiba bun ki MDC wat hapdeng ka jingartatien hynrei ki pynpaw pat ba ki long beit kiba la pynkhreh lada ka elekshon MDC ka wan ha u snem 2024 lane wat ha u snem 2025 ruh.
Katei ka jingkren jong ki kadei hadien ba ka la don ka jingtyrwa ban pynbun noh ïa ka jingdon ki MDC ha ki District Council kiba don ha ka jylla hadien ba ka la don ka jingtyrwa ban pynkylla ïa ka Khyrnit kaba Hynriew jong ka Riti Synshar jong ka Ri.
Haba ïoh ban ïa kren bad katto katne ki MDC (ki bym pat kwah ba pynpaw kyrteng) ki la ïathuh ba kum ki nongmihkhmat paidbah ki la hap ban pynkhreh lypa na bynta ka elekshon lada ka wan ne kam wan ha u snem 2024 ruh.
“Ïa mynta hi ngi hap ban ïai ap shwa haduh ban da dep ka Dorbar Tlang ha Parliament bad tang hadien kata hi ngin sa lah ban tip kumno kan long.
Tangba ngi hap pat ban long kiba la pynkhreh lypa," ong uwei na ki MDC.
Katkum ka jingong jong u, lada ka Parliament ka pdiang ïa katei ka jingtyrwa ban pynbun ïa ka jingdon ki MDC ha ka jylla kan sa bud pat sa ka jingphiah thymmai ïa ki constituency kumta kane kan shimpor bad kan shem jingeh bha ban ïoh pynlong ïa ka elekshon kumba ka dei ha u Rymphang – Lber jong u 2024.
Uwei pat u MDC u la ong, “Na bynta jongngi kam da ïapher than eh lada long ha u snem ban wan lane kham hadien ruh namar khatduh dei u paidbah ba rai katkum ki kam ba ngi trei ha ka samoi kum ki nongmihkhmat.
"Lah ruh ban kdew hangne ba dang ha ka taiew ba la dep u Myntri Rangbah ka jylla u Conrad K Sangma u la leit ban kynduh ïa u Myntri Rangbahduh ka Ri, u Narendra Modi ha nongbah Delhi ban ïa kren halor ka ILP bad kumjuh ruh haba ïadei bad katei ka bynta.
Ha katei ka jingïakynduh u Myntri Rangbah u la ïatai ruh halor ka jingdonkam ban kyntiew noh ïa ka jingdon ki MDC ha KHADC na ka 30 sha ka 40 ngut, kata 36 ngut kiba shu jied bad saw ngut kiba shu thung, katba ha GHADC na ka 30 ngut sha ka 42 ngut ha kaba 36 ngut kin dei kiba shu jied da u paidbah bad hynriew ngut pat kiba shu thung.
Ha kajuh ka por haba ïadei pat bad ka JHADC kaba la tyrwa ban kyntiew na 30 sha ka 34 ngut ha kaba 30 kiban shu jied da u paidbah bad saw ngut pat kiban shu thung.
Hynrei u la ong pat ba katkum ka jingïohi jong ka jylal na bynta katei ka council ka jingkyntiew ïa ka jingpynbun ïa ki MDC kadei ban long sha ka 32 ngut, kata katkum ka jingdon ki nongshong shnong lada ïa nujor bad ka KHADC bad GHADC.
Dang shen u CEM ka KHADC, Bah Pynïaid Sing Syiem u la pynpaw ruh ba ka elekshon kan long beit ha u snem 2024 namar haduh mynta na ka liang ka sorkar pdeng kam pat phah jingthoh ei ei sha ka Council ban pynjlan ïa ka rta treikam jong ka Iing Dorbar ba mynta.
Lada dei ba ka elekshon MDC kan long ha u Rymphang – Lber mynta u snem, ki MDC bad kumjuh ki kyrtong MDC ki don por sa tang kumba 6 bnai ei ei ban pynkhreh na bynta katei ka elekshon.
Shillong Nailar 14: Ka jylla Meghalaya ka la pynkhreh ban pynlong ïa ki tamasa bapher bapher ki ban sdang naduh ka 12 tarik u Risaw da ka jingthmu ban kyntiew ïa ka kam jngohkai ha ka jylla baroh kawei da kaba khring ïa ki nongwan jngohkai na kylleng ka pyrthei ban wan sha kine ki tamasa.
Haba pynbna ïa kane, mynta ka Lah Sngi U Blei da u Myntri ka tnad Jngohkai u Bah Paul Lyngdoh ula ong “Ki tamasa bapher bapher yn sa pynlong ha kylleng ki bynta jong ka jylla ban rah shajrong ïa ka dur ka dar jong ka jylla Meghalaya kum kata ka jaka kaba biang tam hapoh ka ri na ka bynta ki nongjngohkai pyrthei".
Yn sdang ïa kane ka tamasa da kaba pynlong ïa ka Megha Kayak Fest kaba lai sngi naduh 12 tarik haduh 14 tarik u Risaw ha Shnong Umtham, Ri Bhoi District hadien kane yn pynlong ïa ka Shillong Literary Festival kaba lai sngi ha nongbah Shillong naduh ka 14 haduh 16 tarik u Naiwieng.
U Bah Paul Lyngdoh ula ong ba ïa ka Shillong Cherry Blossom Festival, kaba dei ka tamasa kaba khring bha ïa ki paidbah ha ki snem ba la dep, yn pynlong ha ka 17 haduh 19 tarik u Naiwieng bad mynta ka kynti ïa kane ka tamasa yn pynlong ha Ri Bhoi district.
Ha u snem ba la dep, ïa katei ka tamasa la hap ban pynsangeh noh namar ka jingdon ka jingjia ha ka shnong Mukroh ha kaba 6 ngut ki briew kila shah siat iap ha kaba 5 ngut ki dei na Meghalaya bad uwei u Forest Guard ka Assam.
Namar ka jingpynsangeh noh ïa katei ka tamasa, u Nongpynïaid ia katei ka tamasa u Bah Jason Manner ula ïathuh ba ki la dep ban die ïa ki 12000 tylli ki tiket ha ka shi sngi bad la khmih lynti ba kin don haduh palat 60,000 ngut ki briew kiban wan sha ka jylla.
“Ngi la dep ban pynphai biang ïa ka pisa kaba kot T.
1.
25 Klur sha ki paidbah kiba la thied ïa ki tiket bad ngi la lah ban pyndep lut ïa kane ha u bnai Kyllalyngkot mynta u snem bad ka jingduhnong ki nongpynïaid ïa katei ka tamasa kala kot sha ka T.
3.
6 Klur namar ka jingpynsangeh noh ïa ka tamasa" ong u Bah Jason.
“Mynta u snem, ngi buhthong ba kin don haduh 90,000 ngut ki briew ki ban wan sha ka Cherry Blossom Festival" ula ong.
Halor ka jingkylli ba bun ki kynthoh jur ban pynlong ïa ki tamasa, u Myntri Sorkar ula ong, ba ki nongkynthoh kin don beit ha man la ki jaka hynrei ïa ka jylla Meghalaya la tip ruh kum ka Music Capital jong ka ri.
“Ha ka jingshisha, bun ki nongtem nongrwai ki shem jingeh ban kamai jakpoh namar ka jingduna palat ki lad, mynta ngi la ai ïa katei ka rynsan jong ka jingailad bad jingmyntoi bad kane kan ym leit tang sha ki kynhun kiba pynlong ïa ka tamasa ne ki nongrwai ne nongtem kiba ïashim bynta ha katei ka rynsan hynrei kin don ruh bun ki ban ïoh jingmyntoi lyngba kitei ki tamasa" ong u Bah Paul.
“Kumta kan don beit ka jaka na ka bynta ban pynbha shuh shuh bad ka don ruh ka jingduna ha kaba ïadei bad ka jingdawa bad ka jingpynbiang bad kane kadei ka jaka kaba ngi ïaleh ban pynbha, ngi ïaleh ban ïai pule bad ngin sa lah ban kyntiew ha ka ban pynbiang ïa ki jingdonkam kiba ngi lah don lypa" ula ong.
“Ngi don ruh ïa ki surok kiba long shi bynta jong ka projek kaba ïadon bynta bad ka kam jngohkai hynrei kine ki dei thik tang ki surok kiba pynïasoh ne kiba don ïa ka lad ban bynrap ban kyntiew ïa ka kam jngohkai" ong u Bah Paul bad ka bynrap ba ym treh ban kren eiei pat ha kaba ïadei bad ka rukom treikam jong ka tnad PWD (Roads) halor ka jingdon jongki surok kiba sniew.
U Myntri Sorkar ula pyntip ruh ba ha kaba sdang jong u snem ban wan, kin don ki prokram kiba man la ka por ha Soso Tham Auditorium bad ha Lariti ne ïa kaba mynshwa la tip kum ka SICPAC.
“Namar ba ka la don ka jingdawa na ki briew kiba wan kai, ngin sa pynlong ïa ki prokram kiba man la ka por ha Soso Tham Auditorium ïa kaba yn pynlong da ka tnad Arts and Culture ryngkat ka jingkyrshan jong ka tnad jngohkai bad ka baar, ngi don ïa ka Lariti ïa kaba nga la leit ban jurip ha ka taiew kaba la dep bad mynta ngi lah long kiba la pynkhreh ban plie noh bad ban sdang ïa ka jingshakri bad ban pyndonkam noh ïa ki 3 tylli ki Theatre bad ha u snem ban wan ngin sa pynlong ïa ki prokram bapher bapher" la ong u Myntri Sorkar.
Sa kiwei pat ki tamasa ki ban sa pynlong ki kynthup ïa ka Me.
Gong Festival, ka Winter Tales Festival bad ïa ki tarik na ka bynta kine ki festival yn sa pynbna kham hadien.
Shillong Nailar 14 : U Nongrwai ba pawnam u Ronan Keating un wan pynlyuh pum bad pynshongshit ïa ki paidbah ha ka tamasa Shillong Cherry Blossom Festival, kaba 3 sngi ka ban long ha ka 17, 18 bad 19 tarik u Naiwieng mynta u snem.
Nalor u Ronan Keating, ha katei ka festival yn wan ruh ban ïashim bynta da ki kynhun nongtem na kylleng ki ri kiba kynthup ïa ka Pink Panda, Jonas Blue, Hybrid Theory bad Kenny Musk.
Nalor kane kin don ruh ki kynhun kiba pawnam kiba napoh ka jylla Meghalaya hi ki ban ïashim bynta ha katei ka tamasa, kiba kynthup ïa u Bah Lou Majaw, Snow White, Meba Ofilia, Da Minot, Summersalt, Emperical Tribe, Street Stories, Banjop, Lokpante, Prinstone Sutnga, Claudia, Young Natee, Wanjop Sohkhlet bad kiwei kiwei ki ban pynshongshit ïa ki paidbah kiba leit sha katei ka tamasa.
Haba ïakren bad ki nongthoh khubor u Myntri ka tnad jngohkai u Bah Paul Lyngdoh ula ong ba ïa ka Shillong Cherry Blossom Festival mynta ka kynti yn pynlong ha Ri-Bhoi District bad ïa ka jaka ban pynlong ïa katei ka tamasa yn sa pynbna paidbah kham hadien.
Shillong, Nailar 14: Ka Tnad Social Welfare ka la shim ïa ka rai ban pynmih bad thung briew sa 14 tylli ki Post ban pynthikna ka jingtreikam ka biang, kan khlaiñ bad ïaid ryntih ha ka Child Helpline Service jongka jylla Meghalaya.
U Myntri ka tnad Social Welfare u Bah Paul Lyngdoh haba ïakren bad ki nongthoh khubor mynta ka Lah Sngi U Blei, ula ong, “Nga dap da ka jingkmen ban pynbna ba ngi la lah ban pynkhlaiñ ïa ka Child Helpline Service (1098) da kaba mang ban pynmih bad thung briew sa 14 tylli ki Post, ka ban ïarap ha ka ban pynïaid ryntih ïa katei ka jingai jingshakri".
Ula iathuh ba ïa ka Child Helpline Service la khmih bad peit tang da iwei I Child Helpline Administrator.
“Kadei ka jingjop kaba khraw ïa ka tnad namar ba ïa katei ka jingai jingshakri la pyntreikam biang ha u snem 2019 tang da iwei I nongtrei bad phi lah ban mutdur ïa ka jingjop ha ka rukom ai jingshakri" ong u Myntri Sorkar.
Ki 14 tylli ki Post kiba thymmai ki kynthup 1 IT Supervisor, 10 ngut ki Call Operator, 1 Nongtrei ban trei bun jait ki kam bad 2 ngut ki Security Guard.
“Mynta haba ngi lah don 10 ngut ki call operator, ka mut ba ka rukom ai jingshakri kan sted bha bad lada don kino kino ki jingujor ki lah ban poi kloi sha kine ki Call Operator bad lyngba kane, ngin lah shisha ban ïarap ha ka lynti kaba biang bha ïa kito kiba don hapdeng ka jingeh bad jingshem lanot" ong u Bah Paul.
U Bah Paul ula ïathuh ruh ba ka tnad sorkar ka la pyntreikam biang ïa ka Women Helpline ‘181’.
“Nga kyntu ïa phi ba phin ïa leit khmih khnang ïa ka ophis treikam jongka Directorate, namar ngi lah dep ban buh ïa ki tiar ki tar kiba thymmai bad ïa ki kor ki bor ki ban ïarap ha ka ban lapdien ïa ki ‘Call’ kiba ngi ïohpdiang bad ban lapdien ruh ïa ka Response System bad ka don ruh ka Website kaba la dep ban pyntreikam biang ban pynthikna ban lah ban ai ïa ka jingshakri kaba bha tam" la pynkut u Myntri Sorkar.
Shillong, Nailar 14: Ka Seng HNLC ha ka sien kaba nyngkong eh ka la ïoh ban rakhe laitluid ne rakhe ha kaba paw khlem don kano ka jingpynwit ïa ka jingdap 36 snem ka jingmih ka Seng lane ka Raising Day.
Ïa kane ka Raising Day la pynlong ha jaka sah ba shipor jong ki nongïalam ka Seng kiba don mynta hapdeng ka jingïakren ïasuk bad ka sorkar, kata ha IB jong ka MeECL kaba don ha Umïam, RiBhoi District.
U Vice Chairman jong ka HNLC, u Bah Manbhalang Jyrwa u la kyntiew ïa kalama jong ka Seng ha kaba la ïadon lang ruh kiwei de ki nongïalam jong Seng bad la ïoh sngew ruh ba la don ba rwai ïa ka jingrwai “Ri Hynñiewtrep.
Ri Hynñiewtrep" da ka Sur jong ka jingrwai “Ri Khasi Ri Khasi".
Ha ki snem kiba ladep, ka HNLC ka ju rakhe ïa kane ka Raising Day ha ka 14 tarik u Nailar man la ka snem, da kaba sieh lama ha kino kino ki bynta jong jylla lane da kaba kyntiew ïa ka lama jong ka Seng ha ki jaka jong ki dkhot ka Seng ha ki jaka bym ju pynpaw.
Hynrei mynta ba ka Seng ka don hapdeng ka jingïakren ïasuk, ki nongïalam ka Seng kiba don ha ka jylla ki la pynlong ïa kane ka jingkynmaw burom ïa kane ka sngi ba ka Seng ka la mih pyrthei ne la seng ïa ka.
Lah ban kdew hangne ruh ba dang hynnin ka sngi, ki nongïalam ka Seng hapoh ka jingïalam u Bah Manbhalang Jyrwa, ki la leit buh syntiew ha lum jingtep jong u Bah Cherishterfield Thangkhiew ha Mawlai ha ka jingdap ar snem ka jingshah siat ïap jong u General Secretary barim ka Seng.
Shillong, Nailar 14 : Ka tnad kam rep kam riang jongka sorkar pdeng (Union Agriculture Ministry) ka la mynjur ïa ka jingkyrpad u Myntri Rangbah ka jylla u Conrad K Sangma ban shah ïa ki samla pule ka jylla kiba pule baroh shi katta ha ka Central Agriculture University,(CAU) Imphal hynrei kiba hap ban phet iap na katei ka jylla namar ka jingkulmar sngewïapher jaidbynriew ba kin bteng ïa ka jingpule jongki ha ka Central Agriculture University (CAU) Campus Kyrdemkulai, Ri Bhoi Distrct.
Kat kum ka jingpynbna ba la pynmih da ka CAU Imphal ha ka 14 tarik Nailar 2023 ka la pynpaw ba ka University ka la rai ban sdang ïa ki klass na ka bynta ki samla pule Undergraduate kiba shabar ka Manipur kiba pule ha ka College of Agriculture, Imphal bad College of Food Technology, Imphal naduh u snem 2021,2021-22 bad 2022-23 yn sdang noh lyngba ka Online.
Lah ban pynkynmaw u Myntri Rangbah ka jylla ha ka 7 tarik mynta u bnai ha ka jingleit sha New Delhi ryngkat bad ki Myntri jongu ki la ïa kynduh bad ai ïa ka shithi ha u myntri kam rep kam riang ka sorkar pdeng u Narendra Singh Tomar ha kaba la kyrpad ïa u ban shah ïa ki sala pule jongka Meghalaya kiba hap ban phet noh na Imphal na ka jingkular sngewpher jaidbynriew ba kin bteng noh ïa ka jingpule jongki ha CAU Campus Kyrdemkulai khnang ba kan ym don ka jingthut jongka jingpule jongki.
Ka CAU Imphal ka la pynpaw ba ïa kane ka jingpynbeit la leh namar ka jingkulmar ha Manipur bad ïoh pdiang ia ki jingkyrpad na ki kmie ki kpa ki samla pule bad wat na ki bor sorkar jongka jylla Meghalaya ruh.
Shuh shuh kat kum ka jingpynbna na u Registrar u T.
R Sharma la pynbeit ba ki Masters bad PhD Klass jongka College of Agriculture Imphal ruh kin sdang noh lyngba ka Online.
Na ka bynta ki RAWE Prokram jong ki samla pule 2020-21 B.
Sc Agriculture kin bteng ha ki jylla la jong jongki.
Na ka bynta ki samla pule M.
Sc bad PhD kiba pule ha ka College of Agriculture bad kiba la pyndep ïa ki jingpule jongki ki hap ban bteng ïa ka kam wad bniah ne research ha ki College CAU ba marjan, ICAR ne KVK da ka jingïapynbeit lang bad ki nonghikai ne nongpyntbit (guides) jongki.
Na ka bynta kito ki samla pule kiba la jan dep artat (final stage) ka jingpule ïa ka M.
Sc ne PhD ki lah ban bteng ban thoh ïa ki Thesis jongki da ka jingïamir jingmut lang bad ki guides jongki khnang ba kin pyndep ïa ka jingpule ha ka por kaba biang.
Shillong, Naitung 16: Hynne ka Sngi Hat Majai ka 16 tarik, Nailar, 2023 u khlur ak phlim ba pawnam jong ka Bollywood, u John Abraham u la wan ban ïuhkjat ha madan ïalehkai jong ka Sport Authority Of India, kaba ha NEHU, Shillong ban ïakynduh kyrpang ïa ki rang bad ki thei ïalehkai ba kynsai kiba la shah jied ha ka Super Elite Pathway Programme, 2023, kaba la pynïaid da ka Meghalaya State Olympic Association (MSOA) ryngkat ka jingïatreilang bad ka tnat ba dei khmih ïa ka kam ïalehkai jong ka sorkar jylla.
Ha kane ka sngi la ïadon rynglang bad u Ian Campbell jong ka ri Australia bad ruh u President jong ka MSOA, u Bah John F Kharshi-ïing bad kiwei kiwei.
Ha ka jingwan jngoh ka jong u ïa kine ki khynnah lehkai ka jylla, na ka liang jong u John Abraham u la ïaroh ïa ka sap ba kine ki khynnah ki don, bad ruh ïa ka MSOA kaba la trei shitom ban wad ïa kiba kum ki khynnah kiba don ïa ka sap ha ki jingïalehkai bapher bapher.
Shuh shuh, u John Abraham u la ai mynsiem bad pynshlur ruh ïa kine ki khynnah kiba la shah jied ha ka thup jong ka Super Elite Pathway Programme, 2023 ba kin dang trei shitom bad ban pyn janai shuh shuh ïa ka sap kaba ki don khnang ba kin lah ban poi sha ka thong kaba ki angnud.
Shillong, Nailar 16: Ka jingïalehkai kaba la long hynne ka Sngi Hat Majai jong ka lympung SSA U-20 4th DIVISION Football League 2023 hapdeng ka Dilingiem YSCWA pyrshah ïa ka Lamlynti SC.
Ka jingïakhun hapdeng kine ki ar kynhun ka la jam sha kaba kut ha kaba ka Dilingiem YSCWA ka la khur ïa ka namjop salit da 1 kol.
ïa ka namtam kaba la pynjop ïa ka Dilingiem YSCWA ha kane ka jingïalehkai la thep da u Wanlamjingjop Syiemlieh ha ka minit kaba 13 jong ka kylla step.
Shillong, Nailar 16: Ka East Khasi Hills District Basketball Association hynnin ka Sngi Hat Majai ka la ïoh ban pynhap pyrda noh ïa ka 2nd Independence Cup Open Basketball Tournament 2023 ha kaba ïa ka namlahduh la rah da ka ONYX ha ka thup jong ki shynrang, katba ka Shillong Labet ki la jop ha ka thup jong ki kynthei.
Kumban shu pynkynmaw, kane ka dei ka sien kaba ar ba la ïoh ban pynlong ïa kane ka lympung bad la plie pyrda ïa ka naduh ka 29 tarik, Naitung bad la pynhap pyrda noh ïa ka hynnin ka 15 tarik kum shi bynta ka jingrakhe ïa ka sngi laitluid jong ka ri.
Ha kane ka sngi, la ïadon ryngkatlang bad i Kong Isawanda Laloo (IAS Director, Department o Sports & Youth Affair) i ba long kum i kongsan ha kane ka sngi pynkut ryngkat bad i Bah Samborlang Diengdoh (Sport Promoter) kum u symbud kongsan, lem bad kiwei ruh kiba kynthup ïa u Bah Kitkuparlang Kharshiing, Rangbah Shnong jong ka Mawlai Nongpdeng, u Bah Lam Marbaniang, Secretary Shnong Mawlai Nongpdeng, u Bah Joel Marbaniang President Meghalaya Basketball Association, i Kong Yalinda Jyrwa, Vice-President Meghalaya Basketball Association, u Bah Wanlambok Iawphniaw, Joint Secretary Meghalaya Basketball Association.
ïa kane ka final la ïoh ban sdang ha ka por 1 baje ka nohphaisngi ha Mawlai Nongpdeng Basketball Court, bad ka jingïakhun final kaba nyngkong ka la long hapdeng ki kynthei, ha kaba ka Shillong Labet ka ïakhun pyrshah ïa ka DUBAKH.
Ka jingïakhun hapdeng kine ki ar kynhun ka la long kaba ïakhaid bad baroh arliang ki la ïoh ban thep mar ïabud hynrei dei ki thei ka Shillong Labet kiba la ïoh ban thep palat, ha kaba ki la jop da 49 – 45 poiñ ban rah ïa ka namlahduh.
Haba phai pat sha ka thup lehkai jong ki shynrang, ki rangïalehkai jong ka ONYX ki la pynliem noh ïa ka SYM (Salescian Youth Movement) da 76- 70 poiñ ban rah ïa ka burom kum ki lahduh.
Shuh shuh, ha baroh ar ki jingïakhun final la ïoh ban sam ïa ka khusnam Most Valuable player, ha kaba na ka liang ki kynthei la khur da ka Iairy S.
Sangma katba napdeng ki shynrang la khur da u Jason Bakai.
Jowai, Naitung 16: Ka kynhun ïalehkai jong ka Mulong Ialong kala long syndon ka lahduh ha ka lympung ïalehkai phutbol Independence Day Cub Under-17 Football Tournament 2023 bala pynkhreh da ka ophis u Deputy Commissioner bad ka District Sports Office hapoh ka jingpynïaid ka West Jaiñtia District Sports Association (WJDSA) kaba la long ha kane ka 15 tarik u Nailar ha madan Kiang Nangbah Stadium, Dongmihsngi Jowai.
Ha kane ka jingïakhun phainal ka Mulang Ialong kala lah ban pynliem da 3-2 kol ïa ka Dulong, haba phai sha ka jingïakhuh jong ka kylla step na ka liang ka Mulang Ialong kala ïoh shwa ban pynkhih ïa ka jar kaba nyngkong lyngba u Samith Pale haka minit ba 5.
Hynrei na ka liang ka Dulong kala ïoh ban pynphai kylla ïa katei ka shi kol lyngba u Kynsaikupar Bareh haka minit ba 24, hadien tang katto katne minit ka Dulong kaba ïoh biang ban thep sa ka kol kaba ar lyngba u Yoobhalang Langstang haka minit ba 26.
Katba ka jingïakhun ka dang ïaid shakhmat ka Mulang Ialong kala ïoh ban thep ïa ka kol ba ar lyngba u Charelang Mulieh haka minit ba 35.
Katba ha ka jingïakhun jong ka kylla miet ka Mulang Ialong kala ïoh ban pyntam ïa ka shikol lyngba u Nidaroi Mulieh haka minit ba 64, haduh kaba kut jong ka jingïakhun ka Mulang Ialong kala jop da 3-2 kol.
Ïa ki khusnam sha ki nongjop la sam da u kongsan uba dei ruh u MLA ka Jowai ma Wailadmiki Shylla ha ka jingdonlang u DC bah B.
S.
Sohliya, u DSO ma K.
Passah bad ki nongkikam ka WJDSA, ïa ka nam Man Of the Match la ïoh da u Nidaroi Mulieh ka Mulang Ialong, Best Goal Keeper la ïoh da u Seibor Rymbai ka Mulang Ialong, Top Scorer la ïoh da u Riphi o Shylla ka 7wasa FC uba la thep haduh 6 kol.
Katba ïa ka nam Player of the Tournament la ïoh da u Nidaroi Mulieh ka Mulang Ialong.
Ka jingïoh rung suk u drok ha Sor Shillong ka la nang kynrei bha katba nang mih ki sngi bad une u jingdih uba long u ‘Ksuid’ kynsha aiu re u la rung ha kiba bun ki samla lud shynrang bad ki kynthei.
Ha ki snem kiba kham mynshwa, ha Meghalaya, haba buddien na ki rekod kiba rim, tang khyndiat hangno re hangno ba ki nongdih drok ki don ha kane ka jylla.
Hynrei u drok, ha kine ki sngi u la rung la jan manla ki shnong ki thaw ki iing ki sem.
Ka jingïohkem ïa ki khynnah samla kiba dih drok da ki sengbhalang, ki bor pynïaid shnong bad ki bor pulit jong ka Anti Narcotic Task Force bad ki pulit ka Special Party kam shym pynkyiuh ne tieng satia ïa kiwei kiba la ngop ha une u jingdih uba sniew uba la hiar thma jar jar kiba bun ki rympei iing.
Kiba bun hi kiba shahkem ki dang dei beit tang ki khynnah samla kiba la shah pynngop ban mad ïa une u jingdih uba sniew bad uba ktah ïa ka longryngieng bad uba ktah ïa ka bor pyrkhat bad ka bor jabieng.
Kaba lyngngoh pat ka long balei ki Pulit kim ju ïohkem ïa ki snar khaii (Drug Lord) kiba ju khaii tuh bad pynïaid iew tuh ïa une u jingdih ha kylleng ka sor Shillong bad sha kiwei kiwei ki district jong ka Jylla Meghalaya.
Ka jingïohkem ka long beit tang ïa ki snar khaii kiba kamai spah bym hok na kaba pynïaid iew ïa u drok ha ki shnong ki thaw bad ha ki jaka ba jan ki shlem pule puthi.
Ka jingpyrta ki Sengbhalang, ki Dorbar Shnong bad ki kynhun bapher bapher ban ïalap pyrshah ïa ka jingdih ïa u Drok kan shu long tang ka jingpyndep rukom bad ka jingpyrta ha ri khlaw bakynjah namar la ïohi pynban katba nang mih ki kynhun kiba pyrshah ïa ka jingjyllei jong u Drok, katta nang jyllei ruh ki nongdih.
Haba bishar bniah, ka jingeh ka long namar kiba la ngop bad kyrni ha ka jingdih drok, ki la shahkem bad shah pynsah ha ki Rehab Centre ban kylla biang sha ka jingim katba thymmai.
Pynban, wat hapdeng ka jingtrei shitom jong ki sengbhalang, ki bor synshar bad ka tnat Pulit pynban dang mih sa kiwei pat ki nongdih kiba thymmai kiba shah pynngop ha la ki paralok ban mad ïa une u jingdih pynbuaid uba pynswai ïa ka met, ïa ka bor jabieng bad uba pyn shad samtawi ïa ka jingim jong u nongdih.
Ha u snem 2016, ki Nongmihkhmat jong ka Iingdorbar Thawaiñ jong ka Jylla ki la ïatai sngewkhia bha halor ka jingkynrei jong u Drok ha ka jylla.
U Bah Ardent M.
Basaïawmoit, uba long u MLA ka Nongkrem Constituency ha katei ka por u la wanrah da ka Special Motion ïa ka jingkynrei u drok ha ka jylla kaba pynkharoi ruh ïa ka jingkiew ki kam runar ruser ha ka jylla.
Tang ha u snem 2016, katkum ka kaiphod, ka tnat pulit ka la register case haduh 112 tylli hapoh ka Narcotic Drugs and Psychotropic Substances (NDPS) Act.
Ha kaba ïadei bad ka jingthmu ban tem ïa ka jingkynrei une u jingdih pynbuaid, ka la don ruh ka jingai jingmut ïa ka Sorkar Jylla ban buh noh ïa ka Narcotic Control Bureau (NCB) ha nongbah Shillong.
Kaba kham isynei ka dei ïa ki samla kiba wan na ki longiing kiba duk kiba toi kiba ki kmie ki kpa ki dei kiba shu bylla mynstep bad thied khaw da miet.
Kiba bun hi na ki samla kiba shah kem hadien ba ki la ngop ha une u jingdih ki dei kiba wan na ki iing ba ki kmie ki kpa ki dei kiba duna ka ïoh ka kot.
Kane ka dei kawei ka jingeh kaba u drok u hiar thma jar jar ym tang ïa ki khun kiba wan na ki iing kiba don ba em hynrei wat ïa ki longiing kiba duk ba toi.
Ki bor pynïaid shnong, ki paidbah nongshong shnong, ki sengtrei mon sngewbha, ki sengbhalang bad ka Sorkar ki dei ban ïatreilang ban thaw da ka “Drug Policy" ka ban tehlakam ïa ka jingwan tuid kyrthep jong u drok sha kane ka jylla uba wanrah ïa ka jingpang swai ha kiba bun ki samla kiba la ngop ha une u jingdih namar wei ba la kyrni ha kano kano ka jingmlien kaba sniew ka long pat kaba eh ban bthah ïa ki kynjri jong ka.
Ban shu pyrta ha surok, ‘Ong Em ia u Drok’ shi sien shi snem tang ha ka sngi rakhe ïa ka ‘International Day against Drug Abuse’ kam long kaba shongnia namar ka jingïakhun thma pyrshah hi ïa u Drok ka dei beit ban long beit baroh 365 sngi khnang ba ki samla kynthei bad shynrang ki bym pat ngop kin kiar raimaw raidieng na une Iakjakor uba teh mraw ïa ka bor met bad khamtam eh ïa ka bor mynsiem.
Khliehriat, Nailar, 16: Ka Jaiñtia Students Union Khliehriat Circle hapoh ka jingïalam u President, u samla Livingson Dkhar Sama, hynnin ka sngi ki la leit ban jurip lang bad ka myntri ka koit ka khiah ïa ka Khliehriat Civil Hospital bad ka seng ka la kyntu ïa ka myntri ba kan sngewbha ban shim khia lem ban pyn ioh noh kham kloi ïa ka jingtei kaba bit ba biang na ka bynta kane ka hospital khang ba kan nym buh jingeh than ïa ki doctor, ki nurse bad ki nongtrei bad kumjuh ruh ki ba pang ba shitom kiba wan ha kane ka hospital.
U samla Livison Dkhar Sama, u la ong ba ka seng ka la ïaid lynti la slem ha kaba ïadei bad kane ka hospital bad ka seng ka la shim ruh ïa ka rai ba kan ïaid beit shakhmat na ka bynta ka jingbit jingbiang ki paidbah, u la pynkynmaw ruh ba ki dkhot jong ka seng dang myn ha ka 19 tarik u naitung ki la leit ban pyndam noh ïa ka signboard kaba thoh Civil Hospital Khliehriat bad ong ba ka jingtreikam bad ka jingthoh kam pat ïahap satia.
Utei u nongïalam ka JSU, u la ai khublei ïa ka myntri ka koit ka khiah kaba la sngap lem ïa ka sur jong ka seng, kaba la pynpaw bad pynsngew ha ka halor ka jingbym bit bym biang ha hospital ha kiba bun ki liang bad kaba la kloi ruh ban wan da lade ba wan jurip ïa kane ka jaka ai jingsumar ha Khliehriat bad lap ruh ïa shibun ki jingduna.
U la pynpaw ruh ka jingsngew khia halor ka jingbym biang ka jaka ba thoh slip, ka bym don jingïada eiei ia ki nongtrei bad ki nongwan shim slip, kumjuh ruh ka jingbym biang ki kamra kiba biang na ka bynta ki doctor, ki nurse bad ruh ki kamra ba biang ban buh ïa ki tiar ki tar jong ka hospital, namar kumba long mynta kiba bun ki tiar la shu buh pathar shabar ka kamra bad ha ki lynti ïaid (passage), kumta u bah Livingson u la kyntu ïa ka myntri ba kan pynkloi ban pynioh ïa ka iing ne ka jingtei kaba bit ba biang khnang ba kane ka hospital ba kan kan long kaba beit ba ryntih.
Jowai, Nailar, 16: Kum shi bynta ban rakhe ïa ka sngi laitluid kaba 77 jong ka ri India, ka Joint Action Committee School Lumpyngngad (JACSL) Amlarem Sub Division haka 15.
08.
2023 ka la lehkmen ïa kane ka sngi laitluid ka ri India ne ka ‘Independence Day’ kumba leh lang da kiwei pat ki jaka hapoh ka Ri.
Wat lada ki don sha ki thaiñ border Bangladesh, kham pajih na ka Sub Division bad na District Headquarter ruh, hynrei ki nongïalam shnong kim klet ban rakhe ïa kane ka sngi khraw jong ka Ri, kum shi bynta ban pynsgewthuh paitbah ïa ka jinglong nongshong shnong babha, ban wanrah jingsuk, jingkmen, jingïatylli bad ban pynrung ha ki jingmut jingpyrkhat ki nongshong shnong ban ieit ka Ri bad ka jait bynriew.
Ha kane ka sngi la ïoh ruh ban pynher ïa ka lama lai rong ka Ri India da u kongsan ba shah khot sngewbha u ma Salan Swer uba dei u Range Forest Officer, Pasadwar Range bad kumjuh ruh u la ai jingkren sha ki paitbah ha kaba ïadei bad kane ka sngi.
La wan sakhi ïa Kane ka sngi da ka jingmih paitbah ki nongshong shnong ka Lumpyngngad, ki nongshah khot sngewbha, ki nonghikai, ki khynnah skul bad na ki shnong ba marjan.
La pynphuh pynphieng ïa kane ka sngi da ka jingïa shim bynta ki 4 tylli ki skul ba don hapoh shnong, kita ki long ka Lumpyngngad UPS, Lumpyngngad non govt LPS, Lumpyngngad RCLPS, Lumpyngngad Presbyterian LPS bad kumjuh na ka VO Tur Shaphrang.
Ha kane ka sngi la ïoh ruh ban sakhi ïa ka Match Pass na ki khynnah skul, ki Mass Drill na ka skul LPLPS, LUPS, RCLPS bad ka jingshad group na ka VO Tur Shaphrang.
La ïoh ruh ka jingkren ruh da u Waheh Chnong/Advicer ma C.
Talang, na ka Rihok Swer bad la kren ai khublei da ka Liberty Rymbai.
Pynkut ka khyrwoh ba la phah da u Chairman ma Johnny Shylla.
Khliehriat, Nailar, 16: Ka Myntri ka Koit ka Khiah, ka Dr Mazel Ampareen Lyngdoh ha ka sngi Baar ka la hiar jurip ïa ka Khliehriat Civil Hospital bad ïohi da la ki jong ki khmat ba kane ka jingtei ïa kane ka hospital kam pat da biang bha ban kot sha ka kyrdan Civil Gospital, watla ki nongtrei ki la biang hynrei donkam ban don ka jingtei kaba biang lem bad ki kamra kiba bit ba biang.
Ka Myntri ka la ong ba mynshwa kane ka Hospital ka dei tang ka PHC, hadien pat la kyntiew sha ka CHC bad hadien kane la kyntiew kyrdan pat sha ka Civil Hospital bad ong ba kane ka jingkyntiew kyrdan ka dei kaba khlem da don ka jingpynkhreh ne ka plan, watla ïa ki tiar ba don kam ha hospital la sdang ban pynbit pynbiang hynrei ka jinglong jingman jong ka jingtei ïa ka hospital kam pat biang bha, kumta kane ka buh jingeh shisha ïa ki nongtrei naduh ki doctor, ki nurse bad ki nongtrei jong ka hospital.
Ka la kyntu ïa ki paidbah ba kim dei pat ban duh jingkyrmen bad kim dei ruh ban don kano kano ka jingartatien, hynrei ki dei ban don ka jingngeit ba ki doctor ki nurse ki lah ban ai ka jingiarap kaba paka ïa ki paidbah ha kane ka hospital, ka la ai ka jingiaroh ïa ka jingtrei shitom ki doctor, ki nurse bad baroh ki nongtrei jong kane ka hospital wat hapdeng ka jingbym pat bit pat biang bha ka jingtei ïa ka hospital ki lah pat ban trei ïa ki kam na ka bynta ki paidbah bad ka la kular ban shim khia ha kaba ïadei bad jingbit jingbiang jong kane ka Khliehriat Civil Hospital.
Na ka liang ki doctor bad ki nurse jong ka Khliehriat Civil Hospital, ki la pynpaw hakhmat ka Myntri ïa ki jingeh ba ki ju ïakynduh bad la sngewthuh ba ki dang bun shisha ki jingduna ha kane ka hospital, naduh ki jaka thoh slip, ka bym don kano kano ka jingïada kaba paka ïa ki nongtrei bad kumjuh ruh ïa ki paidbah kiba wan, naduh ki jaka shong ki doctor, ki bym bit bym biang bha, kumjuh ruh ki jaka treikam jong ki nurse bad ki jaka ban buh ïa ki tiar ki tar jong ka hospital.
Ka Myntri ka la ong, “ki ar tylli ki tnat kiba treikam bha ha kane ka hospital ki dei ka tnat Gynae, bad ka tnat ba dei peit ïa ki khyllung khynnah.
Kine ar tylli ki dei ruh kiba donkam bha hapoh Meghalaya, bad ong ruh ba dei ban pyntikna bha ïa kiba kha khyllung bad ki khyllung ba kin leit phai sha ïing ha ka jinglong jingman ba bit ba biang, ha ka koit ka khiah bad ki Asha ruh ki donkam ban bthah bad bud dien bha ki longkmie"Ka la kyntu ïa ki doctor rangbah ba kin iarap lem ïa u DM&HO namar tang ma u marwei ka la long ka jingban khia ban trei ïa ka kam, ka la kular ban leh katba lah ban pynwandur ïa kane ka hospital bad ong ba kan sa shong ban ïapyrkhat lang bad u MLA ka thaiñ, kumjuh ruh bad u Symbud Myntri Rangbah ban pynpaw ruh ba ka long kaba la i donkam kyrkieh bah ban tei biang ïa kane ka hospital kaba dei ka PHC kaba rim ban tei pat ha ka rukom kaba biang ba bit.
Halor ka jingbym biang ka um bad kiwei ki bynta, ka Myntri ka la lap ba ka jingpyntrei ka dang ïaid shakmhat bad khmih lynti ba ka kam kan iaid beit.
Khliehriat, Nailar, 16: Ryngkat lang bad ka ri India hi baroh kawei, ka East Jaiñtia Hills District ka la rakhe ïa ka sngi laitluid kaba 77 jong ka ri India kaba la pynlong ka madan Khliehriat Higher Secondary School bad ka Myntri ka tnat ka koit ka khiah, ka Dr Mazel Ampareen Lyngdoh ka la pynher ïa ka lama lai rong jong ka ri.
Ki don 22 tylli ki kynhun kiba la shim bynta ha ka parade ba kynthup ki skul, ki Scouts & Guides bad na ka tnat pulit.
Ka Myntri ka la sam ïa ki khusnam pynkup burom ïa ka kong Previan Lapasam kaba na ka shnong Sohkymphor, kaba la ioh khur ïa ka khusnam State Award kum ka Master Craftsman, ka myntri ka la sam ruh ïa ki cheque bad jingai jingiarap sha ka Swer D Family SHG kaba na Khliehriat East, ka Kynhun baduk SHG na Latyrke, ka Ïakhihlang Village Organizations (VO) na shnong Dkhiah East bad ka Laidong Village Organization (VO) kaba na shnong Narwan bad la pynbna ruh ïa ka mang tyngka kaba T92,82,500/- ( khyndai phew ar lak phraphew san hajar san spah tyngka) kaba la ai ïa ki Village Organizations (VOs) kiba don hapoh ka district bad ruh ka jingiarap daka ram (loan) kaba T 1,03,50,000/- ( shi klur, lai lak san phew hajar tyngka) kaba la pyllait na ka bynta ki 35 tylli ki kynhun Self Help Groups (SHGs) kiba don hapoh ka district, la ai ruh ïa ka khusnam “Best implementation of Mission Amrit Sarovar, 2023" sha ka Wahsarang VEC kaba hapoh ka Wapung C&RD Block bad ka Myntriang VEC kaba hapoh ka Saipung C&RD Block.
Ha kane ka sngi, la ai ruh ïa ki khusnam sha ka Bataw PHC bad ka Pamra Paithlu PHC, kiba dei ka PHC kaba trei bha ïa ka kam bad kane ka khusnam ka dei hapoh ka Kayakalp programme 2023-2023.
Ka khusnam ba kyrpang la ai ruh ïa ka Bataw PHC kum ka PHC kaba trei bha hapoh East Jaiñtia Hills District ha kaba ïadei bad ka Meghalaya Health Insurance Scheme (MHIS) bad ka Ayushman Bharat Pradhan Mantri Jan Arogya Yojana(ABPM-JAY).
Ha ka jingrakhe ïa kane ka sngi laitluid, la don ki jinsghad tynrai bad ki jingshad ieid ri ba la shim bynta da ki khynnah na ki skul bapher bapher kiba napoh ka district, ka la don ruh ka jingpyni ñiah motro bike lane ka Bike Stunts da ki Biker Association na Sutnga bad ïa ki prize la ai ruh sha kito kiba jop ha ka march- past ha kaba ka Morning Glory Secondary School, Ladrymbai wan ba bad ka Oxford Secondary School (Girls), Ladrymbai ka wan ba arKum shi bynta jong ka jingrakhe, ka la don ruh ka jingialehkai football “Friendly Football Match’ kaba la ialeh hapdeng ki heh sorkar jong ka district ba tip kum ka Officers Club of East Jaiñtia Hills District bad ka Khliehriat Bar Association, kaba la ialeh ha madan East Jaiñtia District Sports Association Football Ground, Dieñchynrum, ka la don ruh ka jingai sngewbha sha ki khynnah kynthei bad khynnah shynrang kiba sah ha ki Childrens’ Homes.
Jowai: Ha Jowai la rakhe ïa ka sngi laidluid ka Ri kaba 77th Independence Day’ ïa kaba la pynlong ha madan Jrisaleiñ, Chutwakhu, Jowai ïa ka Lama lai rong jong ka ri India la wan ban pynher da u Deputy Chief Minister ka sorkar Jylla u ma Sniawbhalang Dhar.
Ha kane ka sngi kila don haduh 29 tylli ki kynhun (Contingent) kiba ïashim bynta ha ka March pass kiba kynthup ïa ki kynhun Pulit, NCC, Scouts & Guides, ki samla College bad ki khynnah skul, ïa kaba la shim salute da u ma Sniawbhalang Dhar.
La sam khusnam sha ki PHC, CHC, ïa ki riew shimet ba don bynta ha ka jingïada mariang bad sha ki nongjop ha ka March pass.
Ïa ka kyrdan ba nyngkong la ïoh rah da ka St.
Marry Mazzarello HSS, ba ar la ïoh rah da ka Jaiñtia Secondary School bad ba lai la ïoh rah da ka St.
Michael & All Angels Secondary School.
Ka la don ruh ka jingïashim bynta ha ka jingshad bad jingrwai tynrai da ki kynhun bapher bapher kum ka jingpynbyrngia ïa ki nongwan peitkai.
Ka long ruh ka jingkyrkhu ïa ki 144 tylli ki Self Help Group (SHG) kiba la ïoh ïa ka jingkyrshan pisa kaba la kot haduh Rs.
609 klur tyngka, ïa kaba la wan ban sam ïa ka Sanction Order da u Deputy Chief Minister ka Jylla u ma Sniawbhalang Dhar, ha madan Jrisaleiñ, Jowai.
Kane ka jingkyrshan pisa (loan) ïa kitei ki 144 tylli ki SHG ka long shi bynta na ka jingthmu jong ka Sorkar ban pynkup bor shuh shuh ïa ki riew kynthei lyngba ki jingtreikam jong ki lyngba ki kynhun SHG, ïa kane ka pisa la pynïoh lyngba ka Meghalaya Rural Bank.
Kumjuh ruh na ka liang jong ka Meghalaya Co-operative Apex Bank kala pynioh ram sha ki 28 tylli ki SHG kaba la kot sha ka Rs.
32 lak tyngka.
Ki bor pynïaid District lyngba u Deputy Commissioner bah B.
S Sohliya, IAS ha ka jingrakhe jingïohlaitluid ka ri mynta ka sngi ha Jowai kala ai ïa ki khusnam pynkup burom sha ki jaka sumar kiba don hapoh West Jaiñtia Hills District halor ka jinglah jong ki ban wanrah ïa ka jingkhuid jingsuba bad ka jinglah ban ai ka jingshakri lyngba ka jingsumar kaba stet bad ka jinglah ban wanrah ka jingïadei hapdeng ki nongpang.
Kine ki jaka sumar kiba la shah pynkup burom hapoh ka thup jong ka Kayakalp Award ki long ka Jaraiñ PHC kaba la ïoh ka ka nam ‘Best Winning PHC’, ka Iooski kaba la ïoh ïa ka nam ‘Commendable PHC’ bad ka ‘Best Winning UPHC’ kaba la ïoh ban rah da ka Urban Primary Health Centre Loomkyrwiang hapoh ka Urban Public Health Centre.
Ka skhim Kayakalp kadei kaba peit ïa ka jinglah jong ki jaka sumar ban pynïoh ïa ka sawdong sawkun kaba khuid ba suba bad ban khring ïa ka jingïajan jong ki nongpang bad ki jaka sumar nalor ka jingai jingshakri kaba bha tam ia ki nongpang.
Nalor kine la sam ruh ïa ka khusnam sha ki Psiar Sub Center halor ka ‘Reproductive & Health Indicators’, ka Mynska Sub Centre halor ka ‘Communicable Disease and Non-Communicable disease indicator’ bad ka Narting PHE halor ka jingpyntrei bha ïa ka ‘MHIS & PMJAY scheme’.
Ïa kane ka sngi la rakhe kumjuh ha Amlarem ba la pynlong da ka ophis treikam jong ka Amlarem Civel Sub-Division ha madan ïalehkai jong ka Amlarem Sub-Division Sport Association Mini Stadium, ha kaba u ma MLA ka thaiñ u ma Lahkmen Rymbui ula long u kongsan bad kumjuh ha Hima Shangpung la rakhe ha madan ïalehkai Hula ha Moosyiem, Shangpung ha kaba ka kong Santa Mary Shylla kaba dei ka MLA jong ka Sutnga Saipung kala long kum ka kongsan.
Mawkyrwat: Ha South West Khasi Hills la rakhe ïa ka sngi laitluid ka ri Indai ha madan ka Nativity Higher Secondary School, Mawkyrwat ha kaba u Bah Alexander L.
Hek, u Myntri Sorkar ba dei peit ïa ka tnad Animal Husbandry & Veterinary, Fisheries bad kiwei, u la pynher ïa ka Lama Lai rong jong ka Ri bad shim ruh ïa ka Rashtriya Salute na ka bynta ki 7 tylli ki skul, kynthup ïa ka NCC, Sngap Syiem College bad ki Pulit.
Kham hadien, u Bah Hek u la plie paidbah ïa ka Nasha Mukt Bharat Abhiyaan (NMBA) ha ryngkat ka jingsynranglang u bah Renikton Lyngdoh Tongkhar, MLA ka Mawkyrwat Constituency, u bah T.
Lyngwa, Deputy Commissioner jong ka South West Khasi Hills District ryngkat kiwei de ki ophis sorkar.
Haba phai ha ka jingsam ïa ki khusnam nongjop ha ki nongwan ïashimbynta, ha March Past ka Jingïaseng Kynthei Mawkyrwat Presbytery Secondary School, Mawkyrwat (JKMPSSM) ka la ïoh ïa ka nam jop bud sa ka Maharam Government Higher Secondary School, Mawkyrwat (HGHSSM) ha ka kyrdan kaba ar bad ka Nonglang Secondary School (NSS) ha ka kyrdan kaba lai.
Katba ha ka cultural programme pat, ka Kerlin Secondary School (KSS) ka la wan ba nyngkong, ka Presbyterian Higher Secondary School, Mawlangwir (PHSSM) ka la wan ba ar bad ka Eleven Secondary School, Mawten (ESSM) ka la wan ba lai.
Shuh shuh ha kane ka sngi la pynbna ïa ka jinglah ban treikam bha ne kum ki Best Performance ASHA kata sa ka kong Litalin Jyrwa na ka shnong Jakrem II bad ka kong Driewlin Thongni na ka shnong Awro bad ka Mawthawpdah PHC kaba khuid tam kaa hapoh ka Kayakalp.
Kiwei de ki prokram ha kane ka jingrakhe ki long ka jingleit sam jingbam hapoh ki jaka sumar kata Civil Hospital Mawkyrwat, ki PHC bad hapoh Children of Hope Orphanage, Mawlangwir (Mawkyrwat).
Ha kane ka sngi, na ka liang ka District Administration (Election branch) ka la ai ruh ka jingpynbna ïa u samla Wankupar Lyngdoh Marshillong, (uwei na ki samla uba don ka jingduna ha ki dkhot met) kum u ‘Youth Icon’ na ka bynta ka MP election 2024.
Ha kawei pat ka liang, la pynbna ruh ïa ki nongjop ha ka jingmareh thong ka Independence Day Run 2023 ba la pynïaid da ka ophis jong u District Sports Officer, South West Khasi Hills District ryngkat ka District Administration ha ka 14 tarik u ‘Nailar, 2023 ha kaba ka Marqueemless Ramsiej ka la wan ba nyngkong, bud sa ka Lyntijingkyrmen Kharjahrin ha kaba ar bad ka Bandasharai Marwein ha ka kyrdan ba lai jong ki kynthei, katba ha ka liang ki shynrang pat u Wolbetstar Ramsiej ha ka kyrdan ba nyngkong, u Jomsingstar Ramsiej ha kaba ar bad u Iwelljohn Ramsiej ha ka kyrdan ba lai.
Bad ha kajuh ka sngi, ka South West Khasi Hils District Swimming Association (SWKHDSA) ryngkat ka jingïatreilang bad ka ophis u Deputy Commissioner, South West Khasi Hills District ka la pynlong ïa ka 5th Annual Swimming Competition 2023 ba la kyrshan ruh da ka ophis u District Sports Officer, South West Khasi Hills District ha kaba ïa kane ka jingïakop la pynlong ha Phot Umnew.
RANIKOR CIVIL SUB- DIVISION: Ïa kane ka jingrakhe ïa 76th Independence Day la pynlong ruh hapoh Ranikor Civil Sub Division, Ranikor ha kaba u bah Pius Marweiñ, nongmihkhmat jong ka Ranikor Constituency u la pynher ïa ka Lama lai rong bad shim ruh ïa ka salute na ka bynta ka jingïaid parade jong ki 9 tylli ki skul ba la pynlong ha madan jong ka Nolikata, Ranikor C&RD Block.
Ha ka March Past, ka Nolikata Higher Secondary School (NHSS) ka la rah ïa ka nam lahduh bud sa ka Indira Gandhi Memorial School (IGMS) ha ka kyrdan kaba ar bad ka Border Achik Secondary School, Puksora (BASSP) ha ka kyrdan kaba lai.
Ha ka Cultural Programme, ka Mawpyllun Upper Primary School (MUPS) ka la wan ha ka kyrdan ba nyngkong, ka Jingaiti Secondary School, Nonghyllam (JSSN) ha kaba ar bad ka St.
Claret School, Munai (SCSM) ha ka kyrdan kaba lai.
Hadien kata, la pynbud da ka jingïalehkai paralok hapdeng ki ophisar jong ka Ranikor pyrshah ïa ki khlieh nongsynshar shnong, bud da ka jingsam jingbam sha ki khynnah rit.
Nongstoiñ: Ha West Khasi Hills ryngkat lang bad ki paitbah jong ka thaiñ, la rakhe ïa ka sngi Laitluid kaba 77 jong ka Ri India, da ka mynisiem kaba shitrhem bad ka mynsiem ieid ri.
Ki paidbah na jngai bad najan jong ka distrik ki la wan sakhi ïa kane ka sngi kyrpang jong ka Ri, ha madan ïalehkai jong ka skul St.
Peter’s Higher Secondary School, Nongstoiñ.
La sdang ïa kane ka sngi da ka jingpynher ïa ka lama Lai Rong jong ka Ri, ha kaba u Bah Paul Lyngdoh, Myntri ka tnat Arts and Culture, Social Welfare, Textiles bad Tourism, jong ka Sorkar Jylla, u la pynher ïa ka lama ka ri India ban sngew sarong ïa la ka jong ka ri bad ban burom ruh ïa ka, la bud pat sa da ka jing rwai National Anthem, ha kaba u la shim ruh ïa ka Rashtrya salute na ka bynta ki 24 tylli ki parade contingent kaba kynthup ïa ki pulit, home guard, NCC, scout and guide bad ki khynnah skul.
Kiwei pat ki prokram ha kane ka sngi ki kynthup ïa ka cultural programme, ka khusnam Kayakalp ka leit sha ka Maweit, PHC, Maroit PHC bad ka Umsohpieng Sub- Centre, kumjuh ruh na ka bynta I Dr Luckyson Marbaninag I ba dei I Medical bad Health Officer bad Block Medical bad Health Officer, Riangdo CHC bad I Kong Sincerity Syilemlieh, I nongtrei ASHA na ka shnong Umthlu kaba hap hapoh jong ka Nonglang PHC.
Kine ki dei kiba la ai ka jingshakri kaba bha tam jong ki na ka bynta ban pyllait im ïa kawei ka longkmie kaba ar met.
Ïa ka march pass ka nam jop la ioh rah da ka skul Anderson Higher Secondary School, bud sa ka skul Sibsingh Memorial Higher Secondary School ha ka kyrdan kaba ar.
Ka la don ruh ïa jingïalehkai kynjat bor paralok hapdeng ki Ophisar sorkar bad ki Rangbah Shnong kiba dei na ka thaiñ Nongstoiñ.
La pynkut ïa ka prokram ha kane ka sngi da ka jingsam ïa jingbam sha ki nongpang jong ka Civil Hospital, ki khynnah jong ka St, Peter’s Green Pasteur Orphanage, Pyndengrei, S.
Wollington Children’s Home, Nongpyndeng & Shelter Homes for Boys and Girls, Nondeiñ New Nongstoiñ.
Ha Mairang, u Bah Shakliar Warjri, u Myntri ba dei khmih ïa ka tnad Labour, Sports and Youth Affairs, u la pynher ïa ka lama lai rong jong ka Ri India bad u la shim ruh ïa ka salute na ka bynta ki 24 tylli ki parade contingents kiba kynthup ïa ki pulit, home guard, NCC, scout and guide bad ki kynnah skul ha madan ïalehkai jong ka shnong Dommawlum, Pyndengumiong Mairang.
Kiwei kiwei pat ki jingpynbyrngïa ha kane ka sngi ki kynhtup ïa ka cultural programme bad ka jingïalehkai kynjatbor phainal hapdeng ka Mawphanniew pyrshah ïa ka Kynshi bad la pynkut ïa ka prokram ha kane ka sngi da ka jingsam ïa ki khusnam.
Ha Mawshynrut Civil Sub- Division, u Bah Methodius Dkhar, MLA ka Mawshynrut Constituency u ba dei ruh u Chairman jong ka Meghalaya Transport ka Jylla, u la pynher ïa ka Lama jong ka Ri India bad u la shim ïa ka Rastriya salute jong ki 16 tylli ki parade contingent kaba kynthup ïa ki pulit bad ki khynnah skul ha madan ïalehkai jong ka shnong Riangdo.
Nalor ki prokram Sorkar, ka la don ruh ka, Cultural prokram, ka jingïalehkai kynjat bor paralok hapdeng ki ophisar sorkar bad ki nonghikai skul jong ka thaiñ Mawshynrut, ka jingsam ïa ki khusnam sha ki nongjop bad kiwei kiwei de.
Shillong, Nailar, 16: U Myntri Rangbah ka Jylla u Conrad Kongkal Sangma ryngkat bad u Myntri ka tnat Jngohkai Pyrthei u Bah Paul Lyngdoh ha ka sngi Balang ki la plie paidbah ïa ka “The Travellers Nest" ha ka shnong Kyiem kaba don ha Mawphlang, East Khasi Hills District.
Kane ka ‘The Travellers Nest’ ka don san tylli ki iing ba la shna pynwandur itynnat bha bad ka jaka bam na ka bynta ki nongjngohkai pyrthei.
Ïa ka ‘The Travelers Nest" la shna da ka jingbei pisa jong ka Meghalaya Age Limited lyngba ka Meghalaya Rural Tourism Cooperative Federation Limited kaba kot haduh 94 lak tyngka.
Ha kane ka sngi, u Myntri Rangbah bad u Myntri ka tnat Jngohkai Pyrthei ki la kaweh lama ruh kum ka jingpyllait paidbah ïa ki phra tylli ki kali Prime Tourism Vehicles.
Haba kren ha kane ka jingïalang, u Myntri Rangbah u la ong, kane kan long kum u mawjam jong ka jingtrei shitom ka Sorkar ban ïatreilang bad ki shnong ki thaw ban kyntiew ïa ki kam jngohkai pyrthei.
“Ka bor jong ngi ka shong ha ka jingïatreilang jong ki shnong ki thaw, ïa kiba ngin khynñiat shakhmat ïa ka khih ka kamai," u la ong.
“Ka Jylla Meghalaya kan ym lah satia ban kiew shajrong da kaba sahdien.
Manla kawei pa kawei ka kynhun ka don la ka jong ka thong ban trei, bad ban ithuh ïa kine ki jingtrei da kaba buh hakhmat eh ïa ka jingthmu ban kynjoh sha ka thong," ong u Sangma.
U la ong ruh ba ka Sorkar ka la pyrshang ban kyntiew ïa ka Jylla Meghalaya da kaba pynkha haduh shi lak tylli ki kam ha ka tnat Jngohkai Pyrthei da ka jingïatreilang jong ki kynhun bapher bapher.
U la ïathuh ruh ba ka thong kaba kongsan jong ki nongsengkam ka long ba ki dei ban pyntyllun shakhmat ïa ka roi ka par jong ka jylla bad ïathuh bniah halor ka CM Elevate Programme ba la pyllait thymmai.
Hapoh ka Chief Minister’s Elevate program, Government ka Sorkar ka la ai jingkyrshan naduh 30% haduh 75% na ka bynta ki projek ba la pynsdang da ki nongseng kam bapher bapher, ki Self-help Group bad kiwei kiwei ki kynhun.
U Sangma u la pyntip ba ka thong jong kane ka prokram ka long ban pynthymmai ïa ka khih ka kamai lyngba ki jingpynsdang ïa ki kam bapher bapher, naduh ki cinema halls haduh ki jaka ai jingsumar bad ki projek jngokai pyrthei.
U la pyntip ruh ba ka surok ba la shna pynbna naduh Mawphlang sha Weiloi ka dei ka sakhi jong ka Sorkar ban pynbha ïa ki surok ha kylleng ka jylla.
Shillong, Nailar 16 : Ka Jylla Meghalaya ha ryngkat ka Ri baroh kawei, ha ka Sngi Ba-ar, ka la rakhe ïa ka lyngkhuh snem ba 77 ka jinglaitluid ka Ri hapdeng ki jingïalang ba ishongkun bha ba la pynlong kylleng ki jaka jong ka Jylla.
Hangne ha Shillong ka Nongbah ka Jylla, u Myntri Rangbah ka Jylla Conrad K Sangma ula pynher ïa ka lama lai rong ka Ri bad shim ïa ka Rashtriya Salute jong ki 18 tylli ki kynhun ba kynthup ïa ki BSF, CRPF, MLP, Tripura State Rifles, Unitarian Hr.
Secondary School Puriang, Holy Cross Secondary School, Nongmensong, Nongrah Secondary School, Nongrah, NCC boys and girls, Meghalaya Bharat Scouts and Guides, Laban Presbyterian Hr.
Secondary School, Little Flower Secondary School, Seven Set Hr.
Secondary School, BSF Sr.
Secondary School, Auxilium Girls Hr.
Secondary School, Brookside Adventist Hr.
Secondary School, kynhun niah kulai ka Assam Rifles Higher Secondary School bad ka kynhun tem ka Border Wing Home Guards.
U Myntri Rangbah ula sam ruh ïa ka khusnam Arts and Craft Village Award sha ka Shnong Wahkhen, East Khasi Hills halor ka jingpynneh ïa ka put ka tem na la tynrai bad ka sap thaiñ kti da ki siej, ka shnong Larnai ha West Jaintia Hills halor ka jingshna ïa ki khiew khyndew ïong, ka shnong Pahambir ha Ri-Bhoi halor ki khana pateng, ka Tangmang, East Khasi Hills halor ka jingshna shylliah siej, ka Mairang halor ki kam thohdur, shna motdur, shna jingshna bad ka Amindagre West Garo Hills kaba la bna nam halor ki kam shna jingshna da ki dieng bad ki maw.
U Myntri Rangbah ula sam ruh ïa ka khusnam State Literary Award jong u snem 2010 sha u (L) Dr Iarlington Kharkongor halor ka jingthoh ïa ka kot Khasi “Ka Nongrim ban tei bad tehsong ïa ka ïing ka sem ka Ri bad Jaidbynriew" bad u (L) BS Bangshall uba thoh ïa ka kot Garo “Sonajing’.
ïa ka State Literary Award u snem 2011 la ai sha u (L) Dr JS Shangpliang halor ka kot Khasi “Ka Khet" bad u Lwellyn R Marak halor ka kot Garo “Pagitchamrangi Agana".
Ha kane ka sngi, la sam ruh ïa ka khusnam sha ki nongjop jong ka March Past kiba ïashimbynta ha ka jingrakhe ïa ka I-Day ha kaba ïa ka nam ba nyngkong la ïoh da ka Holy Cross Secondary School, Nongmensong, ka 1st Runners up sha ka skul Adventist Hr Secondary School bad ka 2nd Runners Up sha ka Nongrah Presbyterian Secondary School.
Ka Deputy Commissioner ka East Khasi Hills ka la sam ïa ka Kayakalp Award 2022-2023 jong ka East Khasi Hills sha ka Ganesh Das Govt.
Ka MCH Hospital ka la ïoh ïa ka best District Hospital bad Eco Friendly District Hospital, ka Civil Hospital ka la ïoh ïa ka Commendation award ka District Hospital, ka Sohra CHC ïa ka best CHC bad Eco-Friendly award, ka Mawphlang CHC bad Sohiong CHC ïa ka CHC award, Thynroit HWC-SC bad Thangsning HWC-SC ki la ïoh nyngkong bad ba-ar ha ka HWC-SC, Kharang HWC-SC bad kiwei kiwei.
Ka East Khasi Hills District Social Welfare Office ka la pynkup ïa ka DSWP Award sha ka kong Saduka Rangad, Probation Officer, Special Home, Boys, Mawkasiang, New Shillong halr ka jingtrei shitom bad aiti ha ka kam ban shakri ïa ki Khynnah kiba donkam jingïada.
La pynbna ruh ïa ka Police Medal for Meritorious Service Awardees ha kaba ki nongïoh khusnam ki kynthup ïa u Lumlang John Malngiang, Havildar, East Jaintia Hills DEF bad Shri Ram Phawa, Havildar, Police Taining School, Umran.
Kiba ïoh ia ka khusnam Union Home Minister’s Medal for Excellence in Investigation jong u snem 2023 ka dei ka Salmay R Marak, Sub Inspector, West Garo Hills DEF.
ïa ka Fire Service Medal for Meritorious Service Awardees la pynbna ha kaba u Dawrupaia Passah, Leading Fireman bad u Iengborsing Majaw, Fireman kila ioh ia ka khusnam.
ïa ka khusnam President’s Home Guards & Civil Defence Medal for Distinguished Service la ïoh da u Merinpole Koksi Sangma, Joint Director ka Civil Defence.
ïa ka Home Guards & Civil Defence Medals for Meritorious Service la ïoh da u Bakstar Mynsong, Sub Inspector (HG) bad u Ram Charles Lamare, Havildar (HG).
Ha kane ka jingrakhe la don ruh ki cultural program jong ki khynnah skul ka St.
Mary’s Higher Secondary School, ka Shillong Public School, Sein Raij Secondary School, Holy Cross Secondary School and Government Girl Hr.
Secondary School.
Shillong, Nailar 16 : Ka KSU Employment & Monitoring Cell hynne ka sngi Balang ka la kynduh ïa u Director General ka North East Center for Technology Application and Reach (NECTAR) ba pynsngew halor ka jingujor na ka liang ka samla thep kam ha katei ka ophis.
Katkum ka kyrwoh na ka Seng la ong ba ka la don ka jingujor halor ka rukom thep kam ha katei ka ophis ba ka long ka bym ïaid beit bad bunsien kiba ïoh dei ki briew na bar jylla watla ki Khasi ki la kot ïa ka kyrdan.
La ïathuh ruh ba katkum ka advertisement ba la mih ha 09 tarik u Kyllalyngkot, 2023 bun tylli ki post ki mih na bynta ki kam bapher bapher hynrei ka rukom thep kam ka long kaba jar jar ba haduh ki nongthep kam kim ju ïoh jingtip eiei halor ka jingshah jied jong ki nongïohkam.
Na ka liang ka Seng ka la dawa ba ki kyrteng jong nongthep kam la ka long naduh kito kiba hap ha ka thup Eligible Candidates/ Shortlisted Candidates bad Selected Candidates ka dei ban paw sha pyrthei (ha ka website jong ka NECTAR) ha ryngkat ki mark khnang ba ki mark ba ki ïoh ha ki eksamin bad interview khnang ka nym don kano kano ka jingleh shiliang na ki bor pynïaid.
Ka Seng ka la dawa ruh ba nyngkong dei ban ailad shwa ïa trai jylla ban ïoh kam lada don kiba aplai.
La ïathuh ba na ka liang u Director General u la pynshai ba ki jingthung kam ka dang ïaid bad kam pat dep bad kin buh noh ha ka thup kum ba dawa ka Seng ha ka website ka jong ki bad kin ailad shuwa ïa ki paidbah Khasi lada ki la don ka kyrdan ba labiang.
Shillong, Nailar, 16: U Myntri Rangbah ka Jylla ha ka sngi Balang u la ong ba ki kam ha ki tnat treikam jong ka Sorkar Jylla ki la duna bad ka Sorkar Jylla ka la buh thong ban plie lad ïa ki samla da kaba kin seng ïa ki kam lajong.
Haba kren ha ka Rozgar Mela ba la pynlong da ka NEHU, Shillong, u Myntri Rangbah u la ong ba ka Sorkar ka la thmu ban wanrah da kiwei ki lad ki lynti kiba lah ban ïakhun pyrshah ïa ka jingkyrduhkam ha ka jylla.
U la kubur ruh da kaba ong, ki kam sorkar ki la nang kyrduh, ki kam kiba lait kim palat 1200-1500 spah ha ka shi snem, ha ki tnat treikam bapher bapher.
U la ong ruh ba watla ka don ka jingïapher, hynrei ka jinglait jong ki kam ka neh beit kumba 1200 tylli ha ka shi snem.
Haba pynpaw ba ka donkam ïa ki samla ban don ïa ki sap trei bad ka jingtip ïa ki ktien ki thylliej bapher bapher, u Myntri Rangbah u la kren ruh halor ki lad ki kabu na ki samla ki ïohlad ban leit trei shabar ri, khamtam sha ki ri kum ka China, Japan, Germany, UK bad Australia.
Shuh shuh u la kdew ruh ba ka thong jong ka Sorkar ka long ban ai jingïarap ruh ha kaba nang ïa ki ktien bad ka sap treikam khnang ba kine kin ïarap ïa ki samla ha ka ïohkam ïohjam.
Shillong, Nailar, 16: U Myntri Rangbah ka Jylla u Conrad Kongkal Sangma ha ka sngi Balang u la plie paidbah ïa ka Bio Fertilizer Unit kaba nyngkong eh jong ka jylla kaba don ha ka shnong Kyiem, Mawphlang, East Khasi Hills District.
Ha ka jingplie paidbah ïa kane ka jaka tylliat sboh la sakhi lang ruh da u Bah Paul Lyngdoh uba long u Myntri jong ka Sorkar Jylla bad kiwei kiwei.
Ka thong jong kane ka kor tylliat sboh ka long ban pynmih ïa ka sboh bym khleh dawai bad ban shalan ïa ka sboh ba la pynmih na kane ka jaka sha ki nongrep.
Haba kren kum u kongsan, u la ong ba kane ka Bio Fertilizer Unit kan ïarap ïa ka jingsdang jong ka sorkar Jylla ban wanrah ïa ka rep ka riang ba khlem pyndonkam ïa ki dawai sboh.
“Ka thong jong ngi, ka long ban kynriew ïa ka kam rep ba khlem pyndonkam ïa ka dawai sboh ha ka jylla baroh kawei bad kane ka Bio Fertilizer Unit kan long kum ka shlem bakongsan na ka bynta kane ka jingthmu," u la ong.
“Ban rep organic ka shong ha ka jingdon jong ka sboh bym khleh dawai.
Lada ngim lah ban pynthikna ba ki nongrep kin ïoh ïa kane ka sboh, ha ka dor kaba jem bad ha ka por kaba biang, ki jingtrei shitom jong ngi kin long lehnohei," u la ong.
Ïa mynta, ka jingdawa sboh organic ha ka jylla ka long kumba 25,000 metric tonne antad.
U ïaiban ruh ba ka mishon jong ka Sorkar ka long ban kynjoh ïa ka thong ban rep organic.
“Kane ka Bio Fertilizer Plant kan long ka dak jong ka jingangnud jong ngi ban pynjur ïa ka jingrep organic," u la bynrap.
Shillong, Nailar, 16: Ki Pulit kiba la pynlong ka jingwad ban lap dien ïa u Bah Rishad Sing Kharmutee uba la jah rngai na Iewduh ha ka 11 tarik mynta u bnai, ki la lap ïa ka met jong u na nala ha Boucher Road, Shillong ha ka sngi Baar.
Ha u kyrwoh ba la phah sha ki lad pathai khubor da u Superintendent of Police ka East Khasi Hills, u Bah S.
Nongtnger, la ïathuh, ha ka 12 tarik mynta u bnai, ha ka por 2:00 baje nohphai sngi, ki Pulit ki la ïoh pdiang ïa ka jingujor ha Cantonment Beat House na u Bah Teiborlang Kharmutee, 38 snem ba u hymmen jong u, u Bah Rishad Sing Kharmutee uba sah ha Mawdiangdiang, Shillong, u la jah naduh ka 11 tarik, mynta u bnai ha ka por 5:00 baje janmiet bad la ïohi khatduh ïa u ha jaka ieng Bos Tynring ha Iewduh.
“Mar mar, la pynlong ka jingwad ïa u briew ba la jah hapoh u pud u sam jong ka Cantonment Beat House bad ha ki jaka kiba marjan hynrei ym shym la lap dien satia.
Ki Pulit ka Police Control Room ki la phah ïa kane ka jingtip sha baroh ki OC bad IC jong ka District bad ha ka jylla Meghalaya baroh kawei bad sha ki jylla ka ri India ryngkat bad ka dur jong u briew uba jah ha kane kajuh ka sngi," la ong u Bah Nongtnger.
Ha ka 14 tarik mynta u bnai ha ka por kumba 8:40 mynmiet, ki Pulit ka Cantoment Beat House ki la ïoh jingtip na Shillong Sadar PS ha ka por kumba 5:45 baje janmiet la lap ïa kawei ka metïap na nala ha Boucher Road, Shillong.
Mar mar la pynkit ïa ka met sha Civil Hospital, Shillong ban pynithuh bad ban leh ïa ka post mortem examination.
Ha kane kajuh ka janmiet, ki bahaing hasem ki la pynshisha ïa ka met ïap ba u dei u Bah Rishad Sing Kharmutee.
Ha ka 15 tarik mynta u bnai, la tokkit bad leh Post Mortem ïa ka met ïap ha Shillong Civil Hospital, Shillong.
Ka Post Mortem examination ka pynpaw ba kam don kano kano ka dak mong shabar ka met bad shapoh jong ka met.
Kam shym don ruh ka jingshah khlong ka khmat katkum ba la pynmih ha ki katto katne ki lad pathai khubor, la ïathuh u SP.
“La lap ba u Bah Rishad u don ïa ka jingpang ha u khlongsnam bad ïa ki nuksa la phah sha ka FSL ban pynlong ka jingtohkit.
La register case ïa kane ka jingjia ha Shillong Sadar Police Station bad ka jingtohkit kaba bniah ban lap shuh shuh ïa ki jingshisha ka dang ïaid shakhmat," la ïathuh u SP.
Shillong, Nailar 16 : Ka Khasi Hills Autonomous District Council (KHADC) mynta ka la ïohbor ban tehlakam ïa jingshah ot kilot bad ruh ia ka dor ka mur jong ki mar rep lane kiwei kiwei ki jait mar hapoh ki ïew ki hat kiba hap ha u pud u sam jong ka hadien ba u Lat u la mynjur bad soi ïa ka Market Bill ba kan long aiñ noh bad tip mynta kum ka KHADC (Establishment, Mangement and Control of Markets) (Second Amendment) Regulation, Act 2021.
Ki khubor ba ïajan bad ka KHADC ki ïathuh ruh ba da ka jingmynjur jong u Lat ïa katei ka Bill, mynta ka Council ka lah ruh wat ban tuklar wat ïa ka dor ka mur khnang ba ki nongrep kiba wan die ïa ki mar jong ki, kin ym shah khñiot dor.
La ïathuh ruh ba kan don ruh ka komiti ba kyrpang kaban tip kum ka ‘Agricultural Produce and Livestock Marketing Facilitation Sub-Committee kaban peit ïa ka jingpyntyllun ïa kane ka kam.
Ym tang katta, la ïathuh ba katei ka sub-committee kan peit ruh ba ka dor ka mur kan ym dei ban long hapoh ïa ka dor kaba la buh da ka Council.
Nalorkata, la ïathuh ruh ba da ka jingpyntreikam ïa katei ka aiñ kan ym don shuh kata ka jingkot kilo kyllum ïa ki mar rep kumba la ju khnium da ki nongrep baroh shi katta haba ki leit ban die jingdie ha ïew nalor kiwei kiwei ki kyndon kiba bun.
Ha kajuh ka por la ïoh jingtip ruh ba ka tnad Disctrict Council Affairs jong ka sorkar jylla ka la pynphai noh ïa ki phra tylli ki Bill sha ka Council ba kynthup ïa ki 7 tylli ki Bill ba dei bad ki Elaka bad kawei pat kadei jong ka Clan Bill namar ki dang donkam ban pynbeit ïa ki katto katne ki bynta kiba ka tnad ka la kdew.
Ki tyllong khubor ki ïathuh ruh ba ka EC ba thymmai hapoh ka jingïalam jong u Ban Pynïaid Sing Syiem mardor mar ïa shimti ïa ka kam ki la buddien ïa ki bill kiba sahteng bad kumta na ka liang ka sorkar jylla ruh lyngba ka tnad DCA ka la thaw ïa ka Expert Committee kaban bishar bniah ïa ki bill kiba mynjur da ka Iing Dorbar jong ki District Council.
La ïathuh ruh ba naduh ba thaw ïa katei ka Expert Committee ka jingphah ïa ki Bill sha u Lat ka la kham stet mynta.
Haba ïadei bad kitei ki phra tylli ki Bill kiba ka Council ka sngew ba ki lah ban don jingduna hangne hangtai, shen kan sa shong pyrkhat noh bad pynbeit khnang ban ïoh phah biang ïa ki sha ka DCA.
Halor kane haba ïakren bad u CEM, Bah Pynïaid Syiem u la kubur ba u Lat u la ai ka jingmynjur ïa katei ka Market Bill bad ruh ba ka DCA ka la pynphai ïa kitei ki phra tylli ki Bill ban pynbeit.
Shillong, Nailar 16 : U Myntri Rangbah ka jylla u Conrad K Sangma u la ong ba ka sorkar jylla kan ïai bud dien bad ïai ban jur ïa ka sorkar pdeng ba ka dei ban shim khia bha halor ka jingwantuid ki mynder sha ka jylla da kaba pyntreikam ïa ka Inner Line Permit (ILP) lane ka Meghalaya Residents, Safety and Security ACt (MRSSA).
“ Ngi la ïai bud dien beit na ka sorkar pdeng bad ban jur ba ka dei ban thaw lad ban khang ïa ka jingwan tuid ki mynder ri sha ka jylla da kaba pyntreikam noh ïa ka MRSSA, ka ILP lane da kano kano ka aiñ ban tehlakam ïa kane ka jingwan tuid kyrthlep ki mynder sha kane ka jylla jong ngi" ong u Myntri Rangbah haba ïakren bad ki lad pathai khubor mynta ka Sngi Ba Ar.
Halor ka jingpynslem jongka sorkar pdeng ban pyntreikam ïa ka ILP wat hadien ba la dep mynjur da ka Resolution hapoh ka ïing Dorbar Thawaiñ ka jylla u la ong “ Halor kane ka jingïai bishar bniah bad ïai bishar bniah ka shong ha ka sorkar pdeng ban ai ka jubab namar nga hi ngam lah ban kren na ka bynta u myntri kam pohïing ka ri ne na ka bynta ka sorkar pdeng kumta ka jubab hi halor kane ka dei beit na ka sorkar pdeng".
U la ong hooid ka kam jngohkai pyrthei kan shah ktah hi na ka ILP namar kin don ki jingshah teh kyndon hynrei kam long kaba dei pat ban ïakren ne pynïasnoh ïa kine ar bynta.
“ Nga kwah ban ban jur halor ka jingshisha ba ka kam jngohkai pyrthei ka dei kawei na ki lad bah ban kyntiew ïa ka ïoh ka kot bad ka ïoh kam ïoh jam ki khun samla ha ka jylla bad kan long ruh kawei na ki lad bah ban wanrah ka jingïoh lum khajna ba heh ïa ka jylla kumta na ka liang ka sorkar jylla kan ïaleh katba lah ban kyntiew ïa kane ka kam bad ngin ïai trei shitom ban pyntreikam ïa baroh ki lad ki lynti ba kane ka kam kan nang kiew na ka por sha ka por" ong u Myntri Rangbah.
U la ong ka ILP ka dei ka kam ba ïadei bad ki mynder ri kiba wan rung tuh sha ka jylla.
“ Nga la ju kren na ka por sha ka por ba ki don bun ki lad ki lynti kat kum ki kyndon aiñ ban khang lad ïa ka jingwan tuid ki mynder sha ka jylla bad kawei na kita ki aiñ ka dei ka ILP kaba la pyntreikam ruh ha kiwei kiwei ki jylla ka ri.
Dei ruh na kane ka daw ba ngi ruh ki la mynjur ïa ka Resolution ban pyntreikam hapoh ka jylla.
Nalor ka ILP ngi don ruh ka MRSSA (Amendment) Bill kaba dang sahkut sha ka tnad kam pohïing jongka ri bad kumta ngi ïai bud dien bad ka sorkar pdeng ban ïoh ïa kine ki aiñ kiba khlaiñ ban tehlakam ïa ka jingwan rung beaiñ ki mynder sha kane ka jylla" pynkut u Myntri Rangbah.
Shillong, Nailar 16 : Haba rakhe ïa ka lyngkhuh snem bad 77 ka jingïoh laitluid ka Ri India, u Myntri Rangbah ka Jylla Conrad K Sangma ha ka sngi Ba-ar ula khlei ïa 10 tylli ki jingkular sha u paidbah ka Jylla ban pruid dak ïa ki thong jong ka Sorkar ha kine ki san snem ban wan, ka ban aikam aijam ym tang ïa 5 lak ngut hynrei ban pynurlong ruh ïa la ka jingphohsniew ban pynlong ïa ka Meghalaya kaba biang nadong hadong.
Haba ñiew ïa ki snem 2023-2028 kum ka por ban wan ki jingkylla ha Meghalaya, u Conrad ula ong ba ka thong jong ka Sorkar ha ki kam pynroi ïa ka longbriew manbriew bad ka imang sahlang ha kine ki san snem wan wan lah ban kyllum lang ha ki 10 tylli ki jingkular.
Kine ki 10 jingkular ki long ki surok bab lah pynïasoh kiba bha, ka jingpynpoi kor umbam umdih sha man ki ïing, ka jingai bording ba khlem thut ha baroh kawei ka Jylla, ka jingpynïoh kor internet ha baroh ki Shnong, ka jingai ïing sha baroh kiba dei hok ban ïoh, ka jingpynbiang ïa ki jingdonkam baroh na ka bynta ki Khunlung naduh ba ki dang don ha kpoh ka kmie, ban wanrah ïa ka pule puthi kaba janai, ka koit ka khiah ïa baroh, ki madan ïalehkai ha baroh ki jingïalehkai bad ki jingtei ki ban donkam ban kyntiew ïa ka riti ka dustur bad ki samla.
“Ngi la ïatreikam mynta bad baroh ki kynhun bad ki paralok kynthup ka Sorkar India, ki Agency ba bei tyngka, ki Jaidbynriew jong ngi, ki Seng treimon sngewbha bad ki lad pathai khubor ban pynurlong ïa kine ki jingkular" ula ong haba kren ha ka jingrakhe ka ïa ka Sngi Laitluid ka ri ha Madan Polo hadien ba pynher ïa ka lama lai rong ka Ri.
Hynrei, ula kyntu ïa ki Nongshongshnong ba kin long kiba la pynkhreh ïa ki jingtynjuh jongka Pyrthei kum ka jingkylla ka mariang, ki jingpynthut jong ki kor technology bad kiwei kiwei.
“Ngi dei ban pyrkhat bha bad leh eiei, hangne ha la Jylla bad ha pyrthei baroh kawei.
Ka Sorkar jong nga kan ïai kut jingmut ban pynthikna ïa ka bha ka miat ka lawei jong baroh ki nongshong shnong.
Ngin ïai pyrshang ban nang pynkhlaiñ ïa ka GDP ka Jylla bad ban aikam aijam ïa 5 lak ngut ki nongshong shnong" ula ong.
U Conrad ula ong ba ka Sorkar kan pynkhlaiñ bha ha ka jingpyntreikam ïa ki prokram ka Sorkar India bad kiwei kiwei ki project kiba bei pisa nabar ka Ri.
“Ngin nang pynïar ïa ka jingtreikam jong ki prokram ka Jylla kum ka FOCUS, PRIME, YESS Meghalaya, MOTHER, PROGRESS bad ka Home Stay Scheme.
Ki Prokram ba thymmai kum ka CM-Elevate kan nang plie lad shuh shuh ïa ki samla bad ki nongseng kam sengjam lajong" ula pyntip.
Ula kdew ba ha kine ki san snem ban wan, ka Sorkar MDA-II kan tei ïa ka Meghalaya ha kaba “Ki Cooperatives jong ki Nongrep kin lah ban khaïi ïa la ki mar rep sha kylleng ki ïew hapoh ka Ri bad shabar ri kumjuh, ka Meghalaya kaba shah ñiew kum ka jaka wan shangkai kaba biang duh hapoh ka Ri, ka Meghalaya kaba bun ki Shnong ki la don ïa ki skul, ki jaka sumar, ki surok, ka umbam umdih, ka bording, ka kor internet, ki ïing ki sem, ki madan ïalehkai, ka Meghalaya kaba baroh ki Khunlung khynnah ki ïoh ïa ka kabu ba biang tam ha ka jingim lyngba ki jingkyrshan naduh ba ki dang don ha kpoh haduh da kila khie samla, ka Meghalaya kaba dei ka Nongïalam hapoh ka Ri ha ka jingïaleh ban pyrrben ïa ki khlaw ki btap da kaba jingai jingsiew ïa ki kam ban pynneh bad ïada ïa ki khlaw, ka Meghalaya kaba ki kynthei ki ïoh ïa kajuh ka hok ban ïashim bynta ha ka ïoh ka kot, bad kiwei kiwei.
Markasa, Nailar 16 : Wat lada u slap u la pynthut shipor ïa ka jingïalang ka VPP ha Markasa mynta ka sngi, hynrei ym shym la lah pat ban pynwit ìa ka mynsiem ieit VPP ki paidbah, haba da ki spah ngut ki la wan ban sngap bad pynïasoh ha ka jingïalang kaba la long ha Markasa.
Ha kane ka jingïalang la ïoh ïa ka jingkren na u Bah Ardent Basaïawmoit, President jong ka Party uba la batai pynshai ïa ki nongrim jong ka Party bad balei ba ka Party ka ïaid kylleng kylleng ka Ri Khasi Jaiñtia ban pynsngewthuh ìa ki nongrim khnang ba ki paidbah kin pynthymmai noh ïa ka rukom jied Nongmihkhmat la ka long ki MDC, MLA ne MP ruh.
“Ka VPP ka ïohi ïa ka jingdonkam ban pynsngewthuh ïa ki paidbah halor ka jingshah iehbeiñ, ka jingshah ìalam bakla ki paidbah ha ka por ba jied ïa ki Nongmihkhmat bad dei namar kane ka daw ngi ìaid kylleng kylleng", la ong u Bah Ardent.
U la ong ba dei tang ka jingsynshar kaba khuid kaba lah ban weng ïa ki jingeh kiba ki paidbah ki mad ha kine ki sngi ba mynta.
Kumta u wer ïa ki paidbah ba kin pynïasoh bad kyrshan ïa ka VPP khnang ba kan sha ka lawei kaba phyrnai.
U Dr.
Ricky Syngkon, General Secretary jong ka Party bad Kyrtong MP jong ka Seng, u la ïathuh ba um ju don bynta bad ki kam saiñpyrthei mynno mynno ruh, hynrei dei tad hadien ba u sngewthuh bad khamtam u ïohi ïa ka lynti ba u Bah Ardent u ìaid bad haba u la sngewthuh ba ka saiñhima sima kadei kaba kyntang ba la buh ryntih da U Blei ba u mih shakhmat ban ïatreilang ban thaw ïa ka Seng VPP.
“Lada ngi phai sha U Blei da ka jingsngewthuh, khlem pep U Blei Un jubab ïa ka jingduwai jong ngi", u la ong.
U Bah Brightstarwell Marbañiang, MLA Mawlai, u la ong ba ka Mawthadraishan ka la shah kynnoh ba kadei ka Constituency kaba bieit ha ka rukom jied Nongmihkhmat bad kaba bieit pisa, u la ong ba dei ban law noh na kane ka jingshah kynnoh kaba kyrshan bad pynïasoh noh bad ka VPP ban dei ìa ki Nongmihkhmat kiba lah ban ai ka jingshakri kaba paka ïa u paidbah.
Jowai, Nailar 16: Ka kynhun jong ka Regional Committee hapdeng ki ar tylli ki jylla Assam bad na Meghalaya lyngba ka West Jaiñtia Hills mynta ka sngi ki la hiar sha ka shnong Khanduli ban ïakynduh lang halor kumno ban wanrah ïa ka jingshongsuk shongshngaiñ kumba long ha ki por mynshwa bad ban pynbeit kloi ïa u pud u sam hapdeng kine ki ar jylla.
Na ka liang ka Regional Committee jong ka West Jaiñtia Hills la ïalamkhmat da u Symbud myntri Rangbah u Bah Sniawbhalang Dhar ha ryngkat u Bah Comingone Ymbon, u Nujorki Sungoh, u Deputy Commissioner jong ka West Jaiñtia Hills u Bah B.
S.
Sohliya, u Superintendent of Police ka District u Bah C.
Syrti, u Chief Executive Member (CEM) ka Jaiñtia Hills Autonomous District Council (JHADC) u Bah Thombor Shiwat nalor kiwei de.
Katba na ka liang jong ka Assam la ïalamkhmat da u Myntri Sorkar u Piyush Hazarika, u MLA u Rupsing Teron, ka DC bad u SP ka West Karbi Anglong.
Ha kane ka jingïakynduhlang na ka liang ki nongïalam shnong ka Khanduli lyngba u Waheh Shnong ma Yoshida Nongspung ki la aiti ïa ka dorkhat ha u Symbud Myntri Rangbah u Bah Sniawbhalang Dhar.
Kine ka kynhun Regional Committee ki la leit jngoh ruh ïa ka jaka ba don ka Entry Tax Gate bad kumjuh haduh khappud (Zero Point) ka Khanduli.
U Welcome Teron haba ïakren bad ki lad pathai khubor ula ong ha ka por ba long Myntri Rangbah u Captain W.
Sangma ki la kwah ban wanrah ïa ka Khanduli kumjuh ïa ka a Block-I bad Block-II shapoh ka Meghalaya da kaba ong ruh ba ki jaitbynriew Pnar haba ki thied jaka ki la pynbiang ïa ki kot ki sla napoh ka JHADC.
U Piyush Hazarika ula ong ba ka jingwan jong ki mynta ka sngi sha Khanduli ka long na ka bynta ban leit rah ïa ka bui sha ka Sorkar Assam bad Sorkar Meghalaya ban ïakren sani halor kane ka phang shaduh ka Sorkar Pdeng da kaba pynpaw ba ki jaitbynriew Karbi bad ki Khasi Pnar ki long kum shi para.
U la pynsngew mynta na ka liang ki nongshong shnong ka Karbi bad Khanduli kaba don ka jingkhang ïa ka rung ka mih hapdeng jong ki bad ïa kane yn lah ban weng noh kumba ju long ha ki por mynshwa.
Shillong, Nailar 16 : U Nongïalam ka Liang Pyrshah ha Iing Dorbar Thawaiñ ka Jylla, Bah Ronnie Lyngdoh ha ka sngi Balang u la ong ba dei ban pyntreikam noh ïa ka National Education Policy (NEP) ha ka jylla na bynta ka jingmyntoi ka lawei jong ki samla pule ka jylla.
Shwa kane, utei u rangbah u la ïathuh ruh ba u la dep ban ïa syllok bad bun bha ki riewshemphang kiba la pynpaw ba ki kyrshan ïa ka NEP hynrei u la ong pat ba um pat da ïohlad than pat ban ïa syllok bad kito kiba pyrshah pyntreikam ïa ka.
Haba kren bad ki lad pathai khubor, u Bah Ronnie uba dei ruh u nongïalam ka Congress u la ong ruh haba ym don la ka jong ka State University ka eh haduh katta katta ban ïa kren khamtam kum ha Meghalaya kaba baroh ki jaka pule ki hap ban pynïasoh sha ka skulbah NEHU.
“Bun ki samla pule kiba la pyndep ïa ka Graduate bad Post Graduate kim ïoh kam namar ka jingpule kam ïahap bad ka jingdawa ka kam," u la ong.
Nalorkata, u ïathuh ruh ba ha ka NEP ka don ka Multidisplinary kaba mut ba ki samla ba pule ha kano kano ka laiñ ki lah ban shim lang ïa kano kano ka sobjek kaba don jingkyrmen ban ïoh kam.
“Peit mynta wat ki Doctorate ki dang wad kam ka bym ïahap shuh bad ka kyrdan jong ki.
Wat kito kiba heh kyrdan ki dang aplai ïa ka kam LD," la bynrap biang u Bah Ronnie.
Kumta u la banjur ba ka por ka la dei ban sdang pyntreikam noh ïa ka NEP na bynta ka lawei jong ki samla.
Haba kren pat halor ka jingpyrshah jong ki Principal bad ka kynhun ki samla pule ba ki dang bun ki jingduna kum ki jingtei lada pyntreikam noh mynta, utei u MLA u la ong ba lada ym sdang mynta yn ym lah ban pynbiang jingdonkam.
“Lada dei ka skim jong ka sorkar pdeng dei ban thoh sha sorkar India namar lada ym sdang lano lano yn ym lah shuh ban sdang.
Hap ban pyrkhat ïa ka lawei ki khynnah kan kham myntoi lada treikam noh," u la ong.
Katkum ka jingong jong u, ka NEP ka donlang ruh ïa ka Vocational kaba mut ba kan donlang ka sobjek wat ban hikai ïa ki jaitkam.
Ha kajuh ka por u la pynpaw ruh ba um sngew ïahap ban bteng pan na ka sorkar India ban pyllait shwa ïa ka jylla na ka jingpyntreikam ïa ka NEP.
Shillong, Nailar 17: Kawei na ki shlem aijinghikai ha ka jingialehkai karate ba la rim tam jong ka jylla, kata ka All Meghalaya Karate Do Association (AMKA) hynne ka sngi Palei ka la thaw rekod ha ka jingwan bun ki nongïashim bynta ha ka lympung ïalehkai ba kane ka synjuk ka juh pynlong man u snem.
Ha kane ka kynti ba mynta, ka AMKA ka la ïoh ban bteng biang ban pynlong ïa ka “29th Inter School & 11th Inter College Karate Tournament 2023," ha Multi Purpose Indoor Stadium, jong ka Sports Authority of India STC, NEHU.
Ki la don haduh 80 tylli ki skul kiba la wan ban ïashimbynta ha kane ka lympung lehkai karate bad 7 tylli ki College, kaba la tam palat spah haba nujor bad ka jingwan ki nongïashim bynta ha u snem ba la dep.
Ha kane ka sngi plie pyrda ïa kane ka jingpynlong ïa kane ka lympung la ïa don lang ruh u Bah Shakliar Warjri, Myntri ka tnat Sports & Youth Affairs kum u Kongsan bad u President ka Meghalaya State Olympic Association u Bah John F Kharshiing kum u symbud Kongsan, bad ki la don ruh ki kmie ki kpa jong ki nongïashimbynta kiba la wan ban synran bad ruh ki nonghikai na ki skul bad ki College.
Haba phai sha ki nongjop ha ka thup under-10 jong ki shynrang la jop da u Daaron R Warjri na Christian Accademy School, ha ka kyrdan lehkai Under-13 la jop da u Jason R Malniang na St.
Anthony’s L.
P.
Ha ka thup Under-16 la jop da u Aventinus Mylliem na St.
Anthony’s Higher Sec.
School.
Haba phai sha ka Team Kata, kyrdan ba nyngkong la jop da ka Anthony’s Higher Sec.
School.
Katba ïa ka Team Taka jong ki kynthei la jop da ka Providence School.
Ka AMKA kan sa ïoh ban pyllun biang ïa ka jingïalehkai ha ki kyrdan bapher bapher ki bym pat shym la pyndep ïa ka jingïaknieh thup kyrdan ba nyngkong hapdeng ki nongïashimbynta mynta ka sngi shuwa ban jam sha ka sngi pynkut, kata lashai ka sngi ka 19 tarik u Nailar, 2023.
Shillong, Nailar, 16: Hynñiew ngut ki nongïalam jong ka National Liberation Council of Nongkyndong (NLCN) kynthup ruh ïa uwei u khynnah uba dang 16 snem ka rta, ba la pynkha da ki samla na rilum Khasi bad Jaiñtia da ka jingthmu ban hiar thma ïa ka Sorkar bad ban leh ïa ki kam pyntriem ha kane ka jylla Meghalaya ki la shah kem ha ki Pulit jong ka Jylla ha ka sngi Balang.
Katkum u kyrwoh ba la phah sha ki lad pathai khubor da u Deputy Inspector General of Police (Eastern Range), Meghalaya, Shillong u Davis Nestel R.
Marak, la ïathuh ba ki Pulit jong ka Jylla Meghalaya ki la ïoh ïa ka jingtip kaba bniah na ki tnat syntiat halor ka jingmih pyrthei jong kane ka kynhun kieng atiar kaba la sdang ban thied ïa ki tiar siat, ban dawa pisa jubor, ban pynrung dkhot bad ban leh ïa ki kam pyntriem.
Une u heh Pulit u la ïathuh ba ki tnat syntiat ki la ïoh ïa ka khubor kaba thikna ba kane ka kynhun kieng atiar ba thymmai ka la ïatreilang bad kiwei pat ki kynhun kieng atiar na ka jylla Nagaland bad la thmu ruh ban phah pyntbit ïa ka kynhun ba nyngkong eh sha ka Jylla Nagaland ha ka 17 tarik, Nailar, 2023.
Ka tyllong khubor na ki Pulit ka ïathuh ba ka NLCN ka ladep pynrung dkhot haduh 1000 ngut.
Ïa ka jingpynrung dkhot la leh lyngba ka Social Media.
U khynnah uba dang 16 snem ka rta uba dang pule ha ka Class- X, u dei uwei napdeng ki 7 ngut kiba la shah kem ban pynkha ïa kane ka seng kieng atiar thymmai, la ong ki Pulit.
Ïa une u khynnah ba la kem na ka skul ba u pule, u dei ruh u bahaïing uba dang ïajan bha bad u General Secretary-cum-Publicity Secretary jong ka seng kieng atiar ba la kheiñ beaiñ ka Hynñiewtrep National Liberation Council (HNLC) u Bah Saiñkupar Nongtraw, la ïathuh shuh shuh u Heh Pulit.
Ïa ka NLCN la pynkha ha u snem baladep hynrei kane ka kynhun ka la sdang ban pynrung dkhot mynta ha ki ar bnai ba la leitnoh.
Ka jingthmu jong kane ka kynhun ka long ban pynkhlaiñ shuh shuh ban ïa ka HNLC kaba la shah kheiñ be-aiñ.
Uwei na ki nongïalam ka NLCN u la thep ruh ïa ka dur ha Facebook dang shen kaba u la shon bad ka suloi AK-47 Rifle.
Lyngba kane ka jingïoh jingtip, ka tnat Pulit ka la pynlong ïa ka jingkhynra kaba jur ha ka step jong ka 16 tarik u Nailar, 2023 bad hynniew ngut ki dkhot ki la ngat ha ka kti jong ki Pulit na ki bynta bapher bapher jong ka Eastern Range ba kynthup ruh ïa uwei u khynnah uba dang hapoh 18 snem ka rta uba la shah kem na East Khasi Hills District.
Halor kane, ki Pulit ki la rejistar da ka criminal case ha Crime Branch Police Station, Eastern Range, Shillong hapoh ki kyndon bapher bapher jong ka Indian Penal Code bad hapoh ka Unlawful Activities (Prevention) Act.
Kine kiba la shah kem ki kynthup ïa u Self Styled Chairman, u Commander in Chief, u General Secretary bad ki Area Commander jong ka West Khasi Hills, ka Jaiñtia Hills, ïa ki nongpynrung dkhot , ïa u nongbuh jingtip jong kane ka kynhun bad sa lai ngut kiwei pat ki dkhot jong kane kynhun.
Ha ka jingtohkit kaba bniah ban lap dien ïa ki jaka riehtngen jong ki dkhot kane ka kynhun, ki Pulit ki la ïoh kurup ruh ïa ki tiar ba donkam ba kynthup ruh ïa ki mobile phone bad kiwei kiwei ki kot ki sla.
Haduh mynta ki Pulit ki dang pynlong ka jingthwet kaba jur ban ïohkem ïa ki dkhot jong kane ka kynhun bad ka jingtohkit halor kane ka jingmih pyrthei kane ka kynhun kieng atiar ka dang ïaid shakhmat.
Nongstoiñ, Nailar 17: Ka Siejlieh Sport Social & Cultural Youth Organisation ha ka sngi hat majai, ka la ïoh ban pynkut noh ïa ka jingrakhe lehkmen jubili rupa ka jingkynjoh sha u Mawmer ba 25 snem jong ka club.
Ha kane ka sngi u bah Gabriel Wahlang MLA bad MDC ka Nongstoiñ konstitwensi u la long kum u kongsan ryngkat ka jingïasynranlang u bah H.
R.
Thabah, uwei na ki riew shimet u ba la ju noh synñiang lem ïa ka Club bad ïa ka shnong hi baroh kawei, u ba la long ruh kum u symbud kongsan ha katei ka sngi leh kmen bad u ba la shim ruh ïa ka bynta ban pynhap lama ïa katei ka jubili.
Ha katei ka sngi la ïadonlang ruh u bah P.
B.
H.
Tympuiñ sordar shnong Siejlieh, u Samla Deborland Kharsyntiew secretary ka shnong Siejlieh, u samla Bendrowell Hashah Secretary ka Siejlieh Sport Socïal & Cultural Youth Organisation bad kiwei kiwei ki riew rangbah jong ka shnong.
La ong ba ka shnong lyngba ka Club ka la ïoh ban rakhe ïa katei ka jubili rupa la shi snem lynter lyngba ki jingïalehkai bapher bapher, kynthup naduh ki Carrom board, Badminton, Arms Wrestling, Drawing Competition, Archery, Basketball, Volleyball, Cricket, Kabadi, Marathon, Pillow fight, Mawpoiñ, Football, Talent Show bad kiwei kiwei.
Lyngba kitei ki jingïalehkai bapher bapher ka kyntoit kaba la tip kum ka Dong Pdengshnong, ka la ïoh ban khur ïa ka Namlahduh ba ar ka Dong Mawïaban ba lai ka Dong Mawthohthang bad kaba khatduh ka dei ka Dong Langdait.
U kongsan haba ai jingkren u la ong ba u ïohi ïa ka jingduna ka madan shnong Siejlieh ha kiba bun ki bynta bad ïa kaei kaba u bah Vincent Pala MP ka Shillong Seat u la kular ban ai 5 lak tyngka, yn leit ban buddien noh da u mar mar, khnang ba kan long ka jingmyntoi ïa ki samla bad ïa ka shnong baroh kawei.
Kum shi bynta ban pynshit pynshngaiñ shuh shuh ïa katei ka sngi leh kmen ki samla jong ka shnong Siejlieh ki la ïoh ruh ban pyni ïa ki jingshad, jingrwai bad kiwei kiwei ki jingpynbyrngia bad la pynïaid ïa katei ka jingïalang da u bah G.
W.
Nonglang President ka Siejlieh Sport Social & Cultural Youth Organisation.
Ka jingroi jong ka jingbun briew ka dei kawei na ki jingroi kaba stet bha ha ba ngi peit na ka jinglong ba man la ka sngi jong ka sor ba katba nangmih ki sngi katta ka sor ka la nang khapngiah khapngiah.
Ka jingnang bun jong ki briew kaba nangkiew na kawei ka sngi sha kawei ka sngi ka la wanrah ruh ïa ka jingbun ki kam ki jam bad ka jingkhapngiah jong ki ïew ki hat bad ki jaka trei kam.
Hynrei haba phai sha ki daw jong ka jingkiew jong ka jingbun briew ym lah ban len ba ka jingkiew hok jong ki trai shnong ka long tang khyndiat eh, pynban ka jingkiew kaba ratbah ka dei hi na ka daw jong ka jingïai wan buhai shnong jong ki briew kiba na bar bad kane ka dei kaei kaei kaba buh pat ïa ki trai jaka trai muluk ha ka jingma kaba ki lah ban shah tyllep noh ha kiwei pat ki heh paid kiba wan nabar ka jylla katba ki trai jylla pat ki dangïai sah kumjuh shi kumjuh.
Ha kaba ïadei bad ka jingnangbun ki nongshnong shnong katba nangmih ki sngi kane ka la nang pynktha khlieh ruh ïa ki nongsynshar shnong ban peit ïa ka bha ka miat jong ki paidbah bad ban khanglad ïa ka jingwan buhai shnong jong ki briew kiba nabar.
Hynrei ha ka juh ka por ka kam ka dawa ruh ba ki nongpynïaid shnong ki dei ban long ki briew kiba stad bad kiba ïohi jngai ban pynïaid ïa ka shnong ha kata ka rukom khnang ba kan ym ktah ïa ka lawei jong ki longdien.
Katba nangbun ki briew kumta ruh ki jingtei bad jingshna ïing ki la nangbun bad ki shnong bad ki dong ki la ieng da ki ïing bun mala khamtam lei ha sor bad ruh ha nongkyndong kumjuh.
Kumta dei ka jingstad jong ki shnong bad ki bor pynïaid shnong ba yn lah ban peit ba kan ym don kano kano ka jingpynkhein ïa ka ain ha ka por ba tei bad shna ïa ki ïing ki sem.
Ha ki por kiba mynshuwa ki paidbah kim da salia eh ban mang lypa ïa ka jaka ban set ne buh ïa ki kali namar ba ha kito ki por ka kali kam pat da dei eh ka sobjek kaba hakhmat jong ka jingim ba man la ka sngi bad ki briew ha kito ki por kim pat da riewspah than hi ruh ban thied ïa ki kumba long ha kine ki sngi.
Kumta katba nangmih ki sngi ryngkat ryngkat bad ka jingbun briew ki kali ruh ki la nangbun bad kane ka la buh jingeh bha haba leit sharum shaneng wat ki surok shnong bad surok bah ruh ki dap da ki kali haduh ba ki la ju don ki jingsahkut kali ba hap ban ap da ki kynta ban poi sha ba leit ba wan.
Kat haduh kine ki sngi ki la don shibun ki dong kiba ki ïing jong ki paidbah kim long kiba lait surok bad kumta bun napdeng jong ki, kiba ïadon kali ki la hap ban pynieng ïa ki kali jong ki sha surok.
Kumta ki shnong ki dei ban long kiba ïohi jngai bad buh kyndon lypa ïa ki nongshnong shnong kiba shna ïa ki iing ki sem jong ki ba kin da mang lypa ïa ki jaka na ka bynta ban buh ïa ki kali jong ki khnang ba kin lait na ki jingeh.
Ka jingïohi jngai jong ki nongpynïaid shnong kan wanrah ka jingmyntoi ïa ki paidbah hi baroh bad ka pynlong ruh ïa ka shnong ka thaw kaba itynnad bad kaba lait na ki kynrum kynram bad jingkhap ngiah.
Ka long shisha kaba eh na ka bynta kito ki shnong kiba la don lypa hapoh ki jaka sor bad khap sor kiba la rim namar kiba bun na ki ïing ki sem ki dei kiba la rim bad kiba la tei skhem lypa la palat 40 ne 50 snem bad tam, hynrei wat la katta ruh haba don kino kino ki jingtei kiba thymmai ka long kaba donkam ban pyntreikam ïa kitei ki kyndon kiba pynsuk ïa ki trai ïing hi hadien.
Na ka bynta ki jaka kiba don hapoh ki thaiñ Municipal, ka sorkar ka la buh hi ïa ki kyndon kiba donkam, hynrei kito kiba don shabar jong ka Municipal ki nongpynïaid shnong ki donkam ban phikir bha khnang ban lait na ki jingeh hadien.
Ka jingdon jong ki nongsynshar shnong kiba tbit kan wanrah ka jingmyntoi kaba khraw sha ki paidbah bad kan ïarap ruh ha ka juh ka por ban kyntiew ïa ka imlang sahlang.
Kumta ka long kaba donkam ba wat na ka liang jong ka sorkar ruh ban pynïoh ïa ki lad jingai jinghikai sha ki nongïalam shnong khnang ba kin long ki nongïalam kiba tbit bad kiba tip ruh ïa ki kyndon jong ka ain ka imlang sahlang.
Ka sorkar bad khamtam lei ki nongmihkhmat paidbah ki donkam ban shimkhia ban peit ba ki nongïalam ki ïoh ïa ki jingïarap kiba donkam khnang ba kin lah ban pynïoh ïa ka jingshakri kaba bha sha ki paidbah ha kum kine ki sngi kiba ka jingbun briew ka nangroi stet katba nangmih ki sngi.
Jowai : U Deputy Commissioner (Supply), West Jaiñtia Hills District ula pyntip ba la pynthymmai ïa ka dor jong ka Umphniang Sharak hapoh ka District.
Ka dor die lang na ka bynta ka Jowai bad Thadlaskeiñ Depot ka long Rs.
62.
00 shi litar bad ka dor die lang ha Shangpung outlet kan long Rs.
68.
00 shi litar.
Katba ka dor die khutia ha Jowai bad Thadlaskeiñ ka long Rs.
65.
00 shi litar, katba na Shangpung SK Outlet ka long Rs.
71.
00 shi litar.
Mawkyrwat, ‘Nailar 17: Ka Maharam Government Higher Secondary School, Mawkyrwat (MGHSSM) ka dei kawei na ki 9 tylli ki skul kaba la rah ïa ka nam jop ha ka District Level Students’ Science Seminar 2023 ba la pynlong da ka ophis jong ka District School Education Officer, (DSEO), South West Khasi Hills District halor ka phang, “Millets – A Super Food or a Diet Fad", hapoh ka Hall jong ka Maharam Government Higher Secondary School, Mawkyrwat.
Lah ban kdew ba kane ka prokram ka long kum shibynta jong ka jingpynkhreh ban rakhe ïa ka National Science Seminar ka ban sa long ha ka 12 tarik u Risaw, 2023 ha Nongbah Delhi ryngkat ka jingïatreilang bad ki jylla ne ki Union Territories, kaba ka phang ka dei, “Millets – A Super Food or a Diet Fad", ha ka Hall jong ka Maharam Government Higher Secondary School, Mawkyrwat.
Ka jingthmu jong kane ka program ka long ban jied ïa ki khynnah skul na ka District Level ki ban sa mihkhmat ha ka State Level bad kumjuh ruh ha ka National Level ha kaba lyngba kane ha ka District Level yn pynshlur bad ai mynsiem ïa ki khynnah skul ba kim dei ban lehraiñ ban ban mihshakhmat ban wan ïashimbynta ha ki rynsan lyngba ka jingpyni jong ki ïa ka sap ka phong ba ki ki don bad ban long ki khynnah skul kiba skhem ban kren ïa ka jingshisha kaba ki ki la pynkhre lyngba ki jingai jingmut na ki nonghikai.
U bah A.
L.
Bareh, EAC jong ka South West Khasi Hills District ha ka jingkren jong u kum u kongsan u la ai khublei ïa ka ophis jong ka District School Education Officer, (DSEO), South West Khasi Hills District kaba la shimkhia ban pynlong ïa kane ka jingïatai ne ka seminar bad kumjuh ruh ïa ki 9 tylli ki skul kiba la mih shakhmat ban ïashimbynta da kaba u kyntu ïa ki ba kim dei ban buhrieh ïa ka sap ba ki don hynrei ki dei ban pyni sha ka pyrthei khnang ba ka lawei jong ki kan long kaba phyrnai.
U la ong ruh ba ka jingwan ïashimbynta jong ki khynnah skul ha kane ka District Level ka pyni ba ki long ki khynnah kiba shlur bad kiba don shisha ïa ka mynsiem jong ka jingïakop.
Ha kajuh ka por u la ai ruh ki kyntien jingkitbok kitrwiang ïa ka Maharam Government Higher Secondary School, Mawkyrwat kaba la jop ha kane ka District Level bad ka ban sa long kawei na ki skul ka ban mihkhmat ïa ka distrik sha ka State Level bad ba kan sa ïoh rah ruh ïa ka jingjop.
Ha kane ka prokram, ki skul kiba la wan ïashimbynta ki long ka Seven Sisters Secondary School, Mawmitbah, ka Jingiaseng Kynthei Mawkyrwat Presbytery Higher Secondary, School, ka Presbyterian Higher Secondary School, Mawlangwir, ka Nativity Higher Secondary School, Mawkyrwat, ka Balang Mawlangwir Higher Secondary, School, ka Kerlin Secondary School, Mawten, ka Maharam Government Higher Secondary School, Mawkyrwat, ka Sharakrit Secondary School, Nongkenbah bad ka Nolikata Higher Secondary School, Ranikor ha kaba kine ki skul ki la ïashimbynta ha ki ar tylli ki bynta kata ka Aptitude Test bad ka Presentation.
Ki skul kiba la poi sha ka thong jong ka jingjop ki long ka Maharam Government Higher Secondary School, Mawkyrwat (MGHSSM) ha ka kyrdan ba nyngkong, ka Presbyterian Higher Secondary School, Mawlangwir (PHSSM) ha ka kyrdan ba ar bad ka Nativity Higher Secondary School, Mawkyrwat (NHSSM) ha ka kyrdan ba lai.
Ïa ka jingïalang ha kane ka sngi la pynïaid da u bah S.
Kharbteng, Sub Inspector (SI) of Schools bad ka jingkren pdiang na kong S.
Kharsahnoh, District School Education Officer, (DSEO), South West Khasi Hills District katba ïa ka jingkren ai khublei la ïoh na ka kong N.
Nongrum, UDA napoh ka ophis jong ka District School Education Officer, (DSEO), South West Khasi Hills District.
Nongstoiñ, Jylliew 26: Ka Federation of Khasi Jaiñtia & Garo People (FKJGP) Mawlangsu Area unit ha ka jingïalam u bah Syrpaily Kharrit President bad u bah Oristarwel Lyngkhoi General Secretary FKJGP Mawlangsu Area unit, ryngkat ka jingsynranlang u bah Shanborlin Nongphud General Secretary FKJGP Rambrai Circle ryngkat ki dkhot jong ka seng, ha ka sngi saitjaiñ jong ka taiew ka la leit ban buh Memorandum hakhmat u Bah R.
G Momin MLA 33 Rambrai-Jyrngam constituency.
Ka jingai memorandum ka dei ha ka jingwan iuh kjat ha Mawlangsu, ha ka ba ïadei ïa ka jingieh noh khunswet ka Sorkar Jylla ïa ka Surok Mawthung marwei, naduh Phudumbah Mawlangsu kaba 11 kilometer ka bym shym la trei pyndep ïa lai tylli ki jingkieng kaba la palat 25 snem ei ei.
Ka seng ka la dawa na utei u nongmihkhmat ba un shimkhia ban pyndep noh ïa kitei ki jingkieng ba la shu ieh khongreng bad ban siang rong noh ïa katei ka surok, khnang ba ki paitbah ka thaiñ kin suk ha ka leit ka wan.
Ka seng ka la buh ruh ïa ka jingdawa ban pynbiang ïa ki jingduna ha kaba ïa dei bad ka Sub centre Mawlangsu bad ban kyntiew kyrdan noh sha ka PHC, khnang ba ki paitbah ka thaiñ kin ïoh ïa ka jingmyntoi.
U bah R.
G Momin MLA haba ïa kren bad ki nongïalam jong ka seng, u la kular hakhmat jong ki ban shimkhia mardor ban pynurlong ïa katei ka Surok bad ka Sub-Centre Mawlangsu.
Nongstoiñ, Jylliew 26: Kum shibynta jong ka jingrakhe ïa ka International Day Against Drug Abuse & Illicit Trafficking 2023, ka ophis jong ka District Social Welfare Officer, West Khasi Hills District Nongstoiñ, hynne ka sngi ka la pynlong ïa ka prokram pynsngewthuh paidbah halor ka phang “People first: stop stigma and discrimination, strengthen prevention" lane ‘Ka mynsiem briew kaba tam: sangeh ka peitkynriang bad ñiewbeiñ, pynkhlaiñ ïa ki lad jingïada’.
Ïa kane ka prokram la pynlong ha ka skul St John Bosco Higher Secondary School, Rambrai, ha kaba la sakhi ïa ka jingïashimbynta shitrhem jong ki khynnah na ki skul kiba pher bapher jong ka thaiñ Rambrai ha ka jingïaid rally pyrshah ïa ki drok.
Ka rally ka la sdang na ka skul United National Secondary School, Mawrang ter ter shaduh Iew Rambrai.
La pynkut ïa kane ka jingrakhe da ka prokram pynsngewthuh paidbah ha St John Bosco Higher Secondary School, Rambrai halor ka jingma kiba mih na ka jingdih drok.
U BDO jong ka Rambrai Block, u Bah S.
Marweiñ u la u kongsan ha kane ka prokram.
Ha ka jingkren ka jong u sha ki khynnah skul, ki nongtrei ASHA, ki nongtrei Anganwadi bad paidbah jong ka thaiñ Rambrai, u la kyntu jur ïa baroh, khamtam eh ïa ki khynnah skul ba horkit hordang kim dei ban ngop ha ka jingdih drok.
Namar u drok u ai jingkmen tang shi por, lait nangta sa tang ki jingeh kin wan ban tap ha ka jingim ka jong ki.
U la ong ba ki khynnah skul ki dei ban trei shitom bad minot thop ha ka jingpule ka jong ki, khnang ba ki lah ban tei pynbha ïa ka imlang ka sahlang.
U la ban ruh ba ka jingpyndonkam ïa u drok ka ktah ïa ka met ka phad, ka jingmut jingpyrkhat, ïa ka imlang ka sahlang bad ka ktah ruh ïa ka ïoh ka kot.
Kumta donkam ban rat diengkhong ïa une u jingsniew napoh ka imlang ka sahlang.
Ha kane ka sngi, u kongsan u la ïoh ruh ban pyllait paidbah ïa kawei ka sur jingrwai kaba la rwai da I Kong Joymery Khardewsaw, ïa kaba la ïarap pynmih da ka ophis jong ka District Social Welfare Officer Nongstoiñ.
Kane ka sur jingrwai ka ïawer bad kyntu ïa baroh ba kin kiar na ka jingdih bad pyndonkam ïa u drok.
Ïa kane ka prokram la pynïaid da I Kong S.
Ïawphniaw ha ka jingdon ryngkat jong I Kong V.
C War, District Social Welfare Officer, West Khasi Hills District I ba la ïalam ban pule ïa ki jingkular halor katei ka phang pdeng ha baroh kiba wan ïashim bynta ha katei ka prokram.
Kiwei kiwei pat ki riew shemphang kiba la ïadon bynta lang ha katei ka prokram pynsngewthuh paidbah halor u drok, ki kynthup ïa I Kong I.
Shadap, Clinical Psychologist, Nongstoiñ, U G.
K Sangma, Inspector of Police, bad I Kong G.
Thongni I ba dei I Counselor jong ka Kripa Foundation.
Ha ka jingkren ka jong ki, ki la kyntu bad wer lang ïa baroh ban kiar na ka jingdih droks.
Nongstoiñ, Jylliew 26: Hadien ba ka kong Ampareen Lyngdoh myntri sorkar Meghalaya jong ka koit ka khiah ka la hiar sha West Khasi Hills, ban jurip ïa ki hospital bapher bapher kiba don ha Nongstoiñ kaba kynthup ïa ka MCH Hospital kaba don ha Civil rim, ka TB Hospital kaba don ha Nongstoiñ, ka Civil Hospital Nongstoiñ bad kiwei kiwei, katei ka myntri ka la ïoh ruh ban pynlong ïa ka jingïakynduh lang kaba kyrpang bad ki sengbhalang jong ka thaiñ.
Ha katei ka jingïalang la ong ba ki sengbhalang ki la ïatai sani bha haba ïadei bad ki tiar jong ka MCH Hospital kaba don ha Civil rim kaba ka sorkar ka la rah noh sha Mawkyrwat.
La ong ba ka kong Ampareen ka la ong ba baroh ki tïar kiba dang sah ruh ym kit lut noh sha Mawkyrwat.
Namar ba ki la shu sdang ban rim noh lada buh sah hajuh hynrei ka la kular ban ai noh da kiwei kiba thymmai hadien lai bnai.
Ha kane ka sngi tang Lai tylli ki sengbhalang ki la poi ban ïadonlang bad katei ka myntri kynthup ïa ka seng HYC West Khasi Hills District, ka seng HNYM West Khasi Hills bad seng Ri Khasi Sepngi Federation.
Ki sengbhalang haba ïakren bad ki nongthoh khubor ki la ong ban mynjur ïa kata kaba ïakut bad yn ïai shah ban ap haduh 3 bnai.
Mawkyrwat, Jylliew 26: Ka kong Y.
R.
Mawlong, MCS, Additional Deputy Commissioner, South West Khasi Hills District kaba long kum ka kongsan ha ka jingrakhe ïa ka sngi pyrshah ïa ki jingdih ba pynbuaid ne ka “International Day of Drug Abuse and Illicit Trafficking" hapoh ka Rangthong Community Hall, South West Khasi Hills District ka la pynkynmaw ba, “ki jingdih pynbuaid ki lah ban pyntroiñ ym tang ïa ka met hynrei wat ïa ka lawei jong ki".
Ka jingthmu jong kane ka program ka long don ka jingïatreilang naduh ka imlang ka sahlang, ki paidbah jong ki shnong ki thaw, ki Balang, ka ri bad ka jaidbynriew ryngkat ka pyrthei baroh kawei ban lait na ka jingshahktah, shah-teh shah-khum ha u drok uba long u jingdih ba pynbuaid bad lyngba ka jingpynlong ïa ki prokram kan ai jinghikai bad pynsngewthuh kumno ban rad-dyngkhong ïa ki jaid jingdih kum u droks, ka kyiad, kiba la shim ïa ka jingim jong kiba bun kiba la ngat ha ka.
Ban pynsngew thuh ruh ba lada ki briew ki la ngop ha kine ki jingdih ka wanrah ruh ka jingbym shongsuk shongsaiñ, ka jingbymshngaiñ shuh ha ka ïaid ka ïeng, bad kaba ktah ruh ïa ka jingkoit jingkhiah kaba long ka spah bah ha ka jingim briew.
Ïa kane ka jingrakhe la pynlong da ka ophis jong u District Social Welfare, South West Khasi Hills District bad ka ophis jong u District Child Protection Unit, South West Khasi Hills District ha ryngkat ka jingïatreilang bad ka Temperance Committee jong ka Jingïaseng Kynthei Rangthong District ka la pynlong ïa ka program jong ka jingrakhe ïa ka “International Day of Drug Abuse and Illicit Trafficking 2023" kaba dei halor ka phang, “People First: Stop Stigma and Discrimination, Strengthen Prevention".
Haba bynrap ïa ka jingkren, ka kong Mawlong ka la ong ba la pynlong ïa kane ka prokram da ka jingthmu ban pynsngewthuh paidbah halor ka jingkyni ka jingdih drok bad ki jingsniew kiba mih na u drok kaba ha kajuh ka por ka long ruh ban pynpeit-mat, ban kyrsiew thiah khamtam ïa ki khun samla ban phai bad peit bha ïa ki jingeh kiba mih na ka jingkyrni jong ka jingdih drugs, ka jingkhaïi, ka jinñniew-beiñ peit-beiñ ne ieh-beiñ ïa kiba kyrni ha ka jingdih droks, kumno ban pynkhlaiñ ban ïaleh ïa jingeh kiba mih na ka jingdih droks bad ki lad jingïada ban lait na u droks.
Ka kong Mawlong ha ka jingkren jong ka ka la ban jur halor ka jingdonkam ban peit pyrman bad ban ïatreilang na ka bynta ban rat dyngkhong ïa une u jingdih ba sniew uba la ktah ym tang ïa ki ïing ki sem hynrei wat ïa ka imlang ka sahlang.
Ka la ban ruh ba ka jingkyrni ha ki jingdih pynbuaid kum ka kyiad, kynja bad u droks ka la kylla long kum ka jingpang ka bym lah shuh ban sumar bad kaba la sar naphang kam kheiñ kynthei ne shynrang, la ha kano kano ka kyrdan ne na kano ka jaidbynriew kaba ktah ïa ka koit ka khiah ha ka met bad ki jingmut jingpyrkhat.
Haba ka pynkynmaw ïa ki jingsniew kiba mih na u droks ka la kyntu ïa ki khynnah samla ban kiar lai-maw lai-dieng na kiba kum kine ki jingdih pynbuaid kiba lah ban pyntroiñ ym tang ïa ka met hynrei wat ïa ka lawei jong ki.
Namarkata, ka la khot la wer ban ïatreilang bad ban peitngor ban pynduh jaid ïa une u jingdih basniew da kaba kyrmen ba ka jingkhlaiñ ka dei ha ngi na ka bynta ban wanrah ïa ka jingkylla da kaba ngi ïaleh pyrshah bad ïakhun tyngeh ïa kane ka jingmlien kaba sinew ka bym don dawai ban pynkoit.
Kiwei de kiba la ai jingkren bad jinghikai ha kane ka sngi ki long u bah J.
B.
Tongwah, Officer In-charge jong ka Mawkyrwat Police Station uba la kren halor ka NPDS Acts, u bah G.
Lyngdoh na ka ophis jong u District Child Protection Officer, South West Khasi Hills District uba la kren ïa ka “Jingktah jong u drok ha ki khynnah" (Impact of Drug among Children), ka Dr.
D.
Iawphniaw, Medical & Health Officer jong ka Rangthong PHC, South West Khasi Hills District kaba la kren ïa ka “Physical and Psychological impact of Drug", bad u bah E.
Tariang, In-charge jong ka ophis District Social Welfare Officer, South West Khasi Hills District.
Ha kane ka sngi la ïoh ruh ka jingpyni ïa ka drama na ka kynhun jong u Lovingstar Nongrem na ka Jingïaseng Samla jong ka Balang Presbyterian Rangthong.
Hadien ka prokram la ïoh ruh ban sam ïa ki khusnam sha ki nongjop kiba la ïashimbynta ha ka jingïaid-paidbah ne rally ba ki la thoh ruh ïa ki jingthoh pyrshah ïa u drok ha kaba Horirai Syiemlieh Memorial Higher Secondary School, Photjaud-Rangthong ka la wan ha ka kyrdan ba nyngkong, ka Rangthong Christian Higher Secondary School ka wan ha ka kyrdan kaba ar, ka Thiepdiengngan Kenïong Presbyterian Secondary School ka wan ha kaba lai bad ka khusnam kyrpang sha ka Tbeh-jingshai Village Organisation.
La pynïaid ïa ka jingïalang da ka kong D.
Snaitang, Chairperson jong ka Temperance Committee jong ka Jingïaseng Kynthei Rangthong District, ka jingdwai sdang na u T.
Bn.
S.
S.
Thongni na ka Balang Presbyterian Rangjadong, ka jingkren mait-phang na ka kong Enterful Iawphniaw, Chairperson jong ka Jingïaseng Kynthei Rangthong District bad ka jingkren khublei na ka kong V.
Syiemlieh, Finance Secretary jong ka Jingïaseng Kynthei Rangthong District.
Nongstoiñ, Jylliew 26: Ka kong Ampareen Lyngdoh myntri sorkar Meghalaya jong ka tnad ka koit ka khiah, ha ka sngi nyngkong jong ka taiew ka la hiar sha West Khasi Hills ban jurip ïa ki jaka sumar kiba don ha sor Nongstoiñ.
Ka myntri ka la leit ban jngoh ïa ka MCH Hospital kaba don ha Civil Hospital barim, ka TB hospital kaba don ha Nongstoiñ, ka Civil Hospital Nongstoiñ bad bad kiwei kiwei.
Hadien kata katei ka myntri ka la ïoh ban pynlong ïa ka jingïakynduh lang bad ki ophisar sorkar bapher bapher kumjuh ruh bad ki sengbhalang jong ka thaiñ.
Ha katei ka sngi la ïadonlang ruh u bah Garod LSN Dykes Deputy Commissioner ka West Khasi Hills District, bah Gabriel Wahlang MDC/MLA ka Nongstoiñ konstitwensi, bah Methodios Dkhar MLA ka Mawchynrut konstitwensi, bah R.
G Momin MLA ka Rambrai Jyrngam konstitwensi bad u bah Shakliar Warjri MLA ka Mawthadraishan konstitwensi bad kiwei kiwei.
Haba kren sha ki lad pathai khubor hadien ka jingïalang bad ki tnad sorkar bapher bapher, ka kong Ampareen Lyngdoh ka la ong, “Ia ki tiar jong ka MCH Hospital Nongstoiñ, la hap ban pynkynriah noh bad nang ai noh sha Mawkyrwat, namar ba la dep ban plie ïa ka Hospital ha Mawkyrwat bad ka duna ïa ki tiar ki tar".
Ka la ong shuh shuh, “Sa kawei ruh ïa kine ki tiar la dep thied ha ki ar bad lai snem mynshwa.
Kumta lada ïai buh sah hajuh khlem pyndonkam ki lah sniew bad sarang noh.
Na ka bynta ka Nongstoiñ pat, ka sorkar ka la dep mang kyrpang da kiba thymmai bad hadien lai bnai, yn pynpoi noh".
Haba kylli lano yn plie noh ïa ka MCH bad hato don ne em ka jingthmu ban pynbun shuh shuh ia ki jingthiah ha Civil Hospital ka la ong, “Kane ka kam ha MCH ka dang don ha ka jingïapynbeit.
Hynrei ha kaba ïa dei bad ka Civil Hospital Nongstoiñ, nga la wan ban jurip, nga la ïohi bad sngewthuh ba don shibun ki jingdonkam kiba sorkar ka hap shimkhia.
Hynrei, ïa kata pat ka dei ka kamram jong ki local MLA ba kin ïa tai sani bha bad ïa pynbeit ryngkat u DC bad kiwei kiwei.
Hadien kata kin sa ai ka kaiphod sha nga".
Nongpoh, Jylliew 26: Ban ai jinghikai bad ban pynsgnewthuh sha ki paidbah nongshong shnong ka Shnong Umsawnongkharai ha Ri Bhoi District ba kin tip ïa ka jingkordor ban ïada ïa ka mei mariang, ka Shnong Umsawnongkharai mynta ka sngi ha ka jingïalam u Rangbah Shnong, u Bah Angelus Sun bad u Secretary, u Bah Tony Shylla ki la pynlong da ka jingthung dieng ha ka khlaw shnong kaba long shi bynta ban ïada ïa ka mei mariang.
Haba pynlong ïa kane ka jingthung dieng ha katei ka khlaw shnong ka shnong Umsawnongkharai la shim bynta lang ruh da ki paidbah nongshong shnong ha kaba ïa ki tynrai dieng la ai sngewbha da ka Central Reserve Police Force na Nongpoh.
ha kane ka sngi da ka jingshim bynta lang ki paidbah nonghsong shnong la lah ban thung haduh 2000 tylli ki tynrai dieng ha ka khlaw shnong jong ka shnong Umsawnongkharai.
Kumba la pynpaw da u Bah Angelus Sun, uba dei u Rangbah Shnong, la ong ba ka jingthmu ba la pynlong ïa kane ka jingthung dieng ka dei ka jingangnud ka shnong ba ki paidbah ki dei ban mih shakhmat ban pynlong ïaka mariang ba kan ioh ïaka rong jyrngam lyngba ki dieng ki siej bad ka dei ruh ka jingïakhun ban pynlong ïaka mariang ban dap da ka jingjyrngam lyngba ki jingthung dieng.
Jowai, Jylliew 25: Ïa ka ‘International Day Against Drug Abuse and Illicit Trafficking’ ne kaba la tip kum ka Nasha Mukt Bharat Abhiyaan la rakhe mynta ka sngi ha Thomas Jones Synod College, Jowai bala pynlong da ka Breakthrough De-Addiction and Rehabilitation Centre, KJP Synod Mihngi, ha ryngkat ka jingïarap pisa jong ka ophis District Social Welfare Officer Jowai.
Ha kane ka juh ka sngi ïa kum kane ka juh ka prokram la pynlong ha Chutwakhu Indoor Auditorium, Jowai da ka ophis u Superintendent of Police, West Jaiñtia Hills halor ka phang kaba ong “People First: Stop Stigma and Discrimination, Strengthen Prevention.
"Ka jingthmu ban pynlong ïa kane ka prokram ka long shi bynta ban pynsngewthuh halor ki jingsniew kiba mih na u Drug bad ka rukom pynïaid ïew ïa u kaba long beaiñ, ha kane ka sngi la kyntu ïa baroh ki nongwan sha ka prokram ba kin ieng ha ka nongrim ba skhem ban ïaleh pyrshah ïa une u jait jingsniew.
Kiba bun na ki nongkren ha kane ka sngi kila kyntu jur ïa ki samla ba kin kiar katba lah na kum une u jait jingdih khnang ba yn lah ban rat diengkhong shi syndon ïa u napoh ka imlang ka sahlang.
Ha Thomas Jones kiwei de kiba ai jingkren ki long u bah B.
Kharmalki, General Secretary Meghalaya Users Forum uba la ban jur ïa u samla shynrang bad kynthei ban ïaid katba lah na une u jait jingdih Drug, katba u samla Hame Shaniah Suiam, International kick boxer and National Gold Medalist ula kren halor ka phang ‘ban jop ha ka jingim khlem u Drug’.
Ka District Social Welfare Officer Smt.
J.
Synnah kala kren shaphang ki rukom treikam jong ka Ministry of Social Justice and Empowerment kaba ïaleh ban ïakhun pyrshah ïa une u jait jingdih da kaba thaw ïa ka Nasha Mukta Society.
Ha kane ka sngi la pynbyrnia shuh shuh da ka jingïalehkai Skit ba la shim bynta da ka Mynthong Junior Christian Endeavour Society halor ka phang “People First: Stop Stigma and Discrimination, Strengthen Prevention.
"Na ka liang ka ophis District Social Welfare Officer kala pynlong ruh ïa ka jingïakop dro dur bad ïa ki khusnam la sam sha baroh ki nongjop, ha ka juh ka por ki nongwan sah kane ka prokram kila ïashim bynta lang ha ka ban pule ïa ka pledge bala lam khmat da ka DSWO kong J.
Synnah.
Ïa ka jingïalang ha kane ka sngi la pynïaid da u Rev.
R.
K.
Sutnga, la ïoh ruh ka jingkren lamphrang da Rev P.
L Pakma, Executive Secretary KJP Mihngi.
Katba ïa ki kyntien ai khublei la ïoh na u ma Shaphrang Dkhar, Co-ordinator Breakthrough Centre.
Ha Chuwakhu Indoor Auditorium, Jowai kila don haduh kumba 7 tylli ki skul kiba la wan ban ïashim bynta ha kane ka prokram ai jinghikai bala pynlong da ka ophis u Superintendent of Police, Jowai, ha ka jingïadonlang u Superintendent of Police, ma C.
Syrti, MPS, Additional Superintendent of Police Dr.
V.
D S Rymbai, MPS, DSP (Law & Order/ Traffic), ïa ka jingïalang ka pynïaid da ka DSP kong C.
W.
Lyngdoh.
Na ka liang u SP ma Syrti ha ka jingkren u la pynsngew ïa ka jingktah jong u Drug ha ka jingim u briew, da kaba kyntu ïa ki khynnah skul ban kim dei ban pyndonkam ïa kum une u jait jingdih haba shem kino kino ki jingeh.
Ula pyntip ba ka ophis u Superintendent of Police kala dep ban pynlong ïa ki prokram ai jinghikai halor kane ka phang ‘Drug abuse and illicit trafficking’ ha kylleng ki bynta jong ka District.
Khliehriat jylliew 26: Ka Seng Hynñiewtrep Youths’ Council (HYC) EJH bad ka Jaiñtia Youth Federation (JYF) EJH, ki la phah da ka jingthoh sha u Executive Engineer, Khliehriat Distribution Division MePDCL, EJHD, Khliehriat na ka bynta ban pan jingpynshai halor ka jingïai bteng ban pyntreikam ïa ka jingpynlip bording ne load shedding hapoh ka district wat hadien ka jingbiang ha ka jingdon um bad ka jingïoh slap kaba biang kumjuh ha kaba ïadei bad ka jingkiew jong ka bai bording ilektrik wat hadien ka jingduh bording ba khah khah jong ki nongshong shnong.
Haba pynpaw ka jingsngewkhia halor kane ka jinglong jingman, kine ki ar seng ki la pynpaw ba ki sngewthuh halor ka jingeh namar ka jingbym don um bad ka jingbym ïoh ïa u slap uba biang naduh kine ki khyndiat bnai ba la dep kiba long ka daw jong ka jingbym lah ban pynbiang bording hapoh kane ka district bad ha ka jylla hi baroh kawei.
Hynrei, ki la pynpaw ba kumba ka long mynta ka jingdon jong ka um ka la biang hadien ka jingïoh ïa u slap uba biang naduh kine ki khyndiat taïew ba la dep.
Kumta kane ka jingiai bteng ban pynlip bording kala pynlyngngoh ïa ki kum ki sengbhalang kumjuh ïa ki nongshong shnong kaba la pynthut ruh ha kaba ïadei bad kiba bun ki jingtreikam kiba man ka sngi.
Ha kajuh ka por u kyrwoh lyngba u Bah Preios Pale bad u Bah John Pala president ka HYC bad ka JYC bad ki la pynpaw ruh ka jingsngewkhia kaba jur ha kaba ïadei bad ka jingkiew jong ka bai bording ilektrik wat hadien ka jingbym ïoh thikna ïa ka bording kaba la ktah jur ïa ki nongshong shnong.
Kumta ruh na ka liang kine ki ar seng ki la pan ka jingpynshai lyngba ka jingthoh hapoh ka 10 sngi ban pynpaw halor katei ka mat ba la kdew.
Nalor kata ki la pynpaw ba kane ym tang ba kan pynshai halor katei ka bynta hynrei kan ïarap ruh ban weng ïa ki jingklumar jingmut jong ki nongshong shnong.
Shuh shuh ki la ong ruh ba ka long kaba donkam ïa ki nongshong shnong jong ka East Jaiñtia Hills bad ïa ka jylla hi baroh kawei ba kin tip bad sngewthuh ïa ka jinglong jingman bad ban ïoh ïa jingshaniah halor ki sienjam ba la shim ban kyntiew ha kaba ïadei bad ka kam sam bording.
Khliehriat jylliew 26: Ka ophis jong ka District Social Welfare East Jaiñtia Hills District, mynta ka sngi ka la pynlong ïa ka prokram ba kyrpang kaba dei ka sngi pyrshah drok lane ka International Day against Drug Abuse and Illicit Trafficking, ïa ka prokram la pynlong ha Community Hall ha Umkiang.
Ka phangpdeng jong kane ka prokram ka dei ‘People First’ bad ban sangeh noh ïa ka jingpeit ibeiñ hynrei ban pynkhlaiñ ïa ka jingïada.
Kiba la ïa don lang ha kane ka prokram ki kynthup ka District Social Welfare Officer, ka kong R.
Passah, u incharge jong ka Umkiang Patrolling Post, u Sub Inspector S.
Buam, u Sub-Inspector, Ratacherra Check Post, u bah L.
Syiem, ka kong R.
Patlong , kaba dei ka Programme Manager jong ka Mih- myntdu Community Social Welfare Association (MCSWA), u Waheh Shnong Umkiang, u bah L.
Pala bad kiwei kiwei.
Ka kong R.
Pasah, ka la kren shaphang ka Nasha Mukt Bharat Abhiyaan kaba dei kawei na ki jingialap ne campaign haka ri India kaba la pynbna naduh u snem 2020 kaba dei kawei na ki prokram ban tehlakam ïa u drok, ka la ong ba donkam ruh ban don ka jingiatreilang bad kiwei kiwei ki tnat kumjuh ruh kiwei kiwei ki kynhun trei mon sngewbha lane ki society ki ban ai ka jingiatreilang bad ka tnat Social Welfare kumjuh ruh bad ka tnat pulit ban ïakhun pyrshah ïa u drok bad ka la bynrap da kaba ong ruh ba“Kum ki dkhot jong ka imlang ka sahlang ngi dei ban don ka jingkitkhlieh ban iada ban lait na u drok bad ruh ban long kum ki nonglam khmat (agent) ban wanrah ïa ka jingkylla ban dup poi sha ka thong, kata ban pynlong ïa ka imlang ka sahlang kaba lait na u drok"U Sub Inspector, S.
Buam, u la ai ka jingkren kaba bniah bad pynshai ha kaba ïadei bad u drok ba ki don ruh ki jait drok ba la prescribed da ki doctor ki bym dei kiba beaiñ bad ki drok kiba beaiñ pat ki dei kum ki Heroin, Opium, ki Ganja,ki Cocaine bad kiwei kiwei, u la batai bad pysnhai ruh halor ki aiñ Narcotic Drugs and Psychotropic Substances Act (NDPS) Act 1985, kaba dei ka aiñ kaba na ka bynta kito kiba khaïi ïa ki drok bad ki jait jingdih kiba pynbuaid, utei u heh pulit u la kyntu ïa ki khynnah bad ïa ki paidbah ba kin sngewbha ban ai ka jingiatreilang ban dup lah ban rat diengkhong ïa ka jingsniew u drok uba wanrah ruh ïa ka shong syier ha ka imlang ka sahlang bad kyntu ba lada ki lap ïa kino kino ki jait drok ne ganja ba kin sngewbha ban pyntip da kaba phone ha u Help Line Number 100/112.
Ka kong R.
Patlong, ka la kren halor ka phangpdeng “People First: Stop Stigma and Discrimination, Strengthen Prevention.
" Ka la ban jur ruh ïa baroh ba kin sngewbha ban ai ka jingaitreilang bad kumjuh ruh ban kyrshan lem kito ki briew kiba la ngat ha u drok ba kin ioh ïa ki lad jingsumar, ka la ong ruh ba donkam ban pynkhlaiñ shuh shuh ïa ki awareness prokram ban pysnsngewthuh shuh shuh ïa ki padibah shpang ka jingktah u drok, ha kajuh ka por ka la kyntu ïa ki khun samla ba kim dei ban ngop ha u drok bad ban long ruh kiba skhem jingmut ban ong EM ïa u drok kumjuh ruh ïa ka kyiad, ïa ka jingdih sikret bad kiwei kiwei ki jait jingbam jingdih ba sniew kum u duma namar kine ki lam sha ka jingkyrni.
Ha kane ka sngi ka tnat Social Welfare ka la pynlong ruh da ka jingiakop draw, ka jingiakop thoh poetry bad la sam ïa ki prize sha kito kiba jop, la pyni ruh ïa ka video lyngkot kaba pyni haduh katno ka jingktah u drok la pynlong ruh ïa ka jingiaid rally kaba naduh Umkiang Community Hall shaduh sha ïew Umkiang bad hadien kane ka ioh ïa ka jingkren ai khublei na Yohi Kyndait jong ka Meghalaya Aids control society.
Nongpoh, Jylliew 26: Kum kawei na ka thong ban dang bteng ban ïa khun pyrshah na ka jingktah jong u drok ïa ki khun samla ha kane ka juk ba la sdang kynrei u drok ha man la ki jaka ha ka jylla, ka ophis jong ka tnad District Social Welfare Officer, Ri Bhoi mynta ka sngi ka la shim bynta lang ban rakhe kum kata ka sngi pyrshah drok ba la tip ha ka ktien nongwei, ‘International Day against drug abuse and illicit trafficking’ ba la la pynlong ha Distrift Library Auditorium Hall, Nongpoh.
Shuwa ban pynlong ïa kane ka jingrakhe ïa kane ka sngi pyrshah drok la pynlong ruh ïa ka jingmareh marathon kaba 5 km ka jingjngai ba la sdang na Saiden Indoor Stadium bad pynkut ha NSCA Indoor Stadium, Umlyngkdait Nongpoh, kaba dei hi shi bynta ban ïalap sha ki paidbah ba ki dei ban long kiba peitngor na ka jingktah jong u drok,Haba rakhe ïa kane ka sngi la shim ïa trei lang ruh naduh ka tnad Ministry of Social Justice & Empowerment jong ka sorkar India ryngkat ka ophis u District Sport Officer ka Nongpoh.
U nongmihkhmat paidbah ka Nongpoh Constituency, u Bah Mayral Born Syiem u la wan ban shim bynta kum u koingsan bad kae ka sngi la ïa don ryngka truh naduh uy Dr.
Abhishek Saini, Assistant Commissioner, u Bah S.
Paslein, DSP Headquarter, ka Kong E.
Kharshandy, District Social Welfare Officer, u Bah P.
H.
Shylla, Divisional Commandant ka tnad Home Guard Civil Defense bad kiwei kiwei ki ophisar.
Haba ai jingkren ha kane ka sngi kum u kongsan, u Bah Mayral Born Syiem u la ai ka jingïaroh ïa ka ophis ka ka tnad District Social Welfare Officer ka Ri Bhoi bad kiwei ki tnad sorkar kiba ïa la snoh kti ban pynlong ïa kane ka jingrakhe ban pyshah drok bad ka thong hi ka long ban ban ai jinghikai sha ki paidbah halor ka jingma bad ka jingktah jong u drok ba la pynjot ïa bun ki samla ha ka imlang ka sahlang.
Da kaba ai mynsiem ruh ba ïa khun pyrshah na ka jingkynrei jong u drok bad kiwei ki kam sniew, u Bah Mayral Born Syiem u la ong ba ngin lah ban pynduhjaid ïa kine ki jingdih ba sniew bad kiwei kiwei ki kam sniew, ka dei tang lada don kata ka jingïatrei lang na baroh ki laing bad kum u nongmihkhat paidbah u la kyntu naduh ki kmie ki kpa, ki samla, ki seng bhalang bad kiwei kiwei kiba don ka jingkitkhlieh ban ïa trei lang na ka bynta ban pynduhjaid ïa u drok bad kiwei kiwei ki kam sniew khang ban kiew ka shnong ka thaw bad ka imlang ka sahlang haba bun ki khun samla ki lait na ki jingsniew, u la bynrap.
La pynkut ruh ïa kane ka jingrakhe ïa ka sngi pyrshah drok da ka jingsam ïa ki khusnam kiba la jop ha ki jingïakop bapher bapher bad ruh la pynbut da ka jingbam smai ban shim lang kata ka jingkitkhlieh na ka bynta ban ïakhun pyrshah bad ban pynduhjaid ïa u drok uba long wei na u jingdih uba la pynsiew ym tang ïa kiba dih bad ka ktah ruh wat ïa ka ing ka sem bad ka imalang ka sahlang.
Nongpoh, Jylliew 26: Uwei u Koidi mynta ka sngi u la lait ban phet tuh na kti ki pulit, kaba dei hadien ba ki la leit ban ïalam ban phah sumar katba ki dang ïalam ban rung sha ka kamram jong u Doctor ha Civil Hospital Nongpoh, Ri Bhoi.
Kane ka jingjia ka la jia mynta ka sngi, ha kaba ka tyllong khubor ka ïathuh ba uwei u koidi ba la tip kyrteng kum u Rajit Kongngian u la ioh ban phet tuh na ka kti ki Pulit da kaba shim kabu ban phet katba dang ïalam ïa u ban phah sumar ha u doctor kaba la jia ha Civil Hospital Nongpoh.
La ïathuh ruh ba ïa une u koidi la synran da ki bor pulit naduh na District jail Mawsyntai ban phah wan sumar ha Civil Hospital Nongpoh, hynrei kaba dang ïalam sha ka kamram jong u Doctor, une u koidi u la shim kabu ban phet tuh na katei ka jaka ai jingsumar da kaba phet jyndat na katei ka jaka ai jingsumar.
Na ka liang ki bor ba dei peit, ki la phah ruh ïa ka kynhun pulit ban leit thwet ïa une u koidi ba la lait ban phet tuh na katei ka jaka ai jingsumar ha kaba ki pulit ki dang pynlong ïa ka jingthwet kaba jur bad na ka liang ki bor pulit ki la kyrpad ruh ïa ki paidbah ba lada ki lap ne iohi ïa une u koidi ba kin pyntip sha ki bor pulit khnang ban ioh bankem bad ban leh katkum ki kyndon jong ka aiñ, ong ka tyllong khubor ba la ioh lum na ki bor pulit ka Ri Bhoi.
Shillong, Jylliew 25 : Ki la don haduh kumba 83 tylli ki Building Permission lane ka jingai jingbit ban shna iing shna sem hapoh u pud u sam jong ka KHADC kiba ka Council kiba la dep ban ai naduh u Kyllyngkot mynta u snem tad haduh mynta.
“Ïa ki building permission la sdang ban ai naduh u Kyllalyngkot 2023 bad haduh mynta la dep ban pyllait 83 tylli ki jingai jingbit," ong u CEM ka KHADC, Bah Pynïaid Sing Syiem haba wanrah ïa ka Mangtyngka na bynta ka samoi treikam jong u snem 2023-24.
Shwa kane, u CEM u la ïathuh ruh ba ka Executive Committee lyngba ka Jingpyntip Paidbah kaba 23tarik Jylliew 2022 ka la pynbna ïar ba ka Khasi Building and Structure Authority kan sdang ban pyntreikam ïa ka Meghalaya Building Bye-Laws 2021 naduh ka sngi ba la pynbna.
Nalorkata, u ong ruh ba kane ka Executive Committee kan nang ïai pynkhlaiñ ïa kane ka tnad bad khmih lynti ba ka jingïoh lum na kane ka jingai jingbit ban shna iing kan kyntiew ïa ka ïoh ka kot jong ka Council.
Ha kajuh ka por u CEM u la ïathuh ruh ba hadien ba ka Khasi Hills Autonomous District (Regulation and Administration of Land) Act, 2021 ka la long aiñ, mynta ka Council ka la pynstet ban shna ïa ki Rules kiba mynta ki la dep.
“Kaba sah mynta ka long sa tang ban buh ryntih ïa ki jingsiew la ka long ba hap siew ki trai jaka sha ki shnong, ki Raid, ki Hima ne sha ka Council.
Nga kyrmen ba ynda la pyntreikam pura ïa kane ka aiñ kan wanrah ïa ka jingbuh ryntih ïa ki dulir khyndew hapoh u pud u sam jong ka Council.
Shillong, Jylliew 26: U Myntri Rangbah ka Jylla Conrad K Sangma mynta ka Lah Sngi U Blei ula pyntip ba ka Sorkar Jylla ka la peit thuh bad peitngor bha ïa ka jinglong jingman ha khappud ka thaiñ Pynursla bad Bangladesh hadien ka jingther kuli sha suiñ da ki shipai BSF hynnin ka miet ha lad Umsyiem ban pynpra ïa ki riew paidbah.
Haba ïakren bad ki nongthoh khubor, u Conrad ula ong ba ka jinglong jingman hi ka la jai jai bad ka Sorkar ka dang peit thuh bha ïa ka jinglong jingman.
Ula ong ba kane ka jingjia ba jia hynnin ka miet, ka la jia hadien ba katto katne ki briew kiba donkti ha ki kam khaïi tuh, ki la shah pynpulom ka kam khaïi ha ki shipai BSF ka la lam pat sha ka jingïalum paidbad bad jingïalun maw sha ki BSF.
“Kum ka jingpynphai kylliang, ki shipai ki la siat 4 kuli sha suiñ hynrei ym sha ki briew.
Ha kane ka jingkawang maw, ka la mih ka huri hura bad ki la don katto katne kiba mynsaw malu mala hynrei kam dei satia na ka jingdei kuli" ula ong.
Haba pyntip ba ka Sorkar kala phah tohkit ïa kane ka jingjia, u Myntri Rangbah ula ïai ban ba ki 4 kuli bala siat sha suiñ ka dei tang ban pyntieng ïa ki paidbah ban nym ïalum bad ong “Kumba nga ong, kane ka jingjia ka mih na ka kam khaïi tuh".
Haba kylli halor ka jingpyrshah ki paidbah ïa ka jingdon ki BSF ha ki shnong briew, u Conrad ula ong ba ka Sorkar kan sa ïakren ïa kane ka kam lada don kino kino ki jingpynsngew na u paidbah.
“Hynrei kumba nga ong ba na ki kaiphod ba nga ïoh, ka dei ka kam ba don jingïadei bad ka jingkhaïi tuh bad namar bala ïoh bat da ki shipai bad ïoh kurup ïa ki mar, ka la mih kane ka jingïakawang maw bad bitor" ula ong.
Shillong, Jylliew 26: Ka Ïingdorbar Thawaiñ jong ka KHADC ha ka sngi Ba-ar ka la ïatai halor ka jingjur ka jingwan rung kyrthep ki briew kiba na ka jylla Manipur sha ka jylla hadien ba ka mih ka jingïakynad jaidbynriew ha katei ka jylla.
Haba shim bynta ha ka mat ïatai ba la wanrah da u Bah Bindo M Lanong, u Nongïalam ka Liang Pyrshah u Bah Titosstarwell Chyne u la ong ba ka jingwan jong kine ki briew ban riehtngen shipor ha ka jylla dei ban da shim jingkheiñ bin pa bin da ka sorkar khnang ba ynda ka shongsuk shongsaiñ ka la wanpahi biang ba kan ïoh ban phah biang noh sha ka jaka ba ki wan.
“Ka EC ka dei ba thoh sha ka sorkar jylla ban buh da ka refugee camp na bynta kine ki briew kiba wan ban riehtngan ha ka jylla ym ban shah ba kin krih kylleng ki bynta ka jylla ban shongwai namar lada leh kumta kin sa long syndon ki nongshong shnong pura ka jylla ha kawei ka sngi bad shuwa ban jia kata ka apot ngi dei ban leh eiei", u la ai jingmut.
“Na ka liang ka EC kaba rim ngi la ai ka jingbthah sha ki Dorbar Shnong ba ki dei ban pyrkhing ïa ka jingwai ïing sha ki briew kiba na bar jylla khlem kino kino ki kot ki sla kiba biang bad nga kyrmen ba ka EC ba mynta kan bbud ïa kane ka dienjat ba ngi la leh", u la bynrap.
U la ong ruh ba lada aili than kan poi ba kine ki nongwan riehtngen ha ka jylla kin pyni bor kylla ïa ki trai shnong bad ki bor synshar tynrai ka jylla kumba la jia ha ki katto katne ki refugee colony.
Shuh shuh u la kam ruh ba kane ka jingwan rung ïi briew na ka jylla Manipur ym tang ba ki pyrshang ban wad jaka riehtngen ha Shillong hynrei ki krih ruh ha ki bynta khappud ka jylla kum ha Maikhuli bad kiwei ki jaka.
Haba kren halor kane ka mat ïatai u Bah Bindo u la ong ba kane ka jingwan riehtngen shipor kine ki briew ha ka jylla ka pyntieng ïa ki trai muluk ïoh ba kin shongduh syndon shijunom bhor ha ka jylla bad na kata ka daw na ka liang la Council bad sorkar jylla ka dei ban leh eiei ïa kane.
“Haba don kum kane ka jingjia dei ban ïarap ïa ki lanot hyrei ryngkat bad ki kyndon ba tang shu wanphai ka suk ka saiñ ki dei ban leit sha la ka jylla ba ki wan ym ban shongduh hangne", u la ong.
U MDC ka UDP naPariong-Mawthadraishan u Bah Jambor War u la ong ba kane ka mat ïatai ka dei kum ka jingkyrsiew thiah ïa ka sorkar ba ka dei ban leh sted ban pynïoh ïa ka ILP ha ka jylla ban teh lakam ïa ka jingwan ki briew kiba na bar.
Na ka liang u MDC ka Nongthymmai u Bah Latiplang Kharkongor u la ong ba wat hadien shibnai ba ka don ka jingwan rung kyrthep kiba na Manipur hynrei ka sorkar jylla kam shym la shim ïa kino kino ki sienjam ban shim jingkheiñ ïa kine ki briew bad u la ong ruh ba ka constitunecy jong u ka dei ka jaka ba kine ki briew ki wan ban rieh tngen la ka dei ha Madanrting ne Lapalang bad kiwei kiwei ki shnong, ‘kaba donkam ka long ban tehlakam ïoh ba kin long ki nongshong shnong pura ha kawei ka sngi,’ u la ong.
U la ong ruh ba ka jingwan kine ki briew ha kine ki thaiñ ka long kaba ishynrkhei namar bad miet bad sngi ka jingwan poi jong ki ka long kaba khlem sahngeh bad ym don mano mano ruh ban buh jingkheiñ ïa kane.
Haba jubab ïa kane ka mat ïatai na ka liang u Deputy Chief Executive Member u Bah Pynshngaiñlang N Syiem u la ong ba ha kaba ïadei bad ka jingbthah ban pyrkhing ban aiwai ïing ka EC ba mynta ruh kan ïai pybntreikam da kane hi ka hukum.
“Ngin phah jingthoh sha ki khlieh nongsynshar shnong ba kim dei ban ïaid lait na kane ka hukum bad ba kim dei ruh ban ai kino kino ki syrnot pynshisha nongshong shnong ïa kine ki briew ba wan riehtngen shipor," u la ong.
U la ong ba ha kaba ïadei bad ka jingdawa ILP na ka liang ka Council kan peit ruh ïa ki aiñ ki rule bad ruh ki regulation ka Council la ki don ne em ki bynta ba lah ban pyntreikam ïa ka ILP jong ka Hima bad ki raid.
Shillong, Jylliew 26: Ka Khun Hynniewtrep National Awakening Movement (KHNAM) ka la dawa ïa ka Sorkar Jylla ba kan thung da ka jingtohkit halor ki jingleh donbor jong ki shipai Border Security Force (BSF) katkum ka “Commissions of Inquiry Central Act" bad ruh ban weng noh ïa ki shipai BSF na ki jaka paidbah bad ban pynthikna ba kin don tang ha u Zero line jong ka khappud jong ka ri.
“Ka jingjia ha Lad Umsyiem ha kaba ki shipai BSF ki la bom lathi bad pynmynsaw ïa ki paidbah wat haduh ban da siat kuli ha ka 25 tarik u Jylliew 2023 kam dei shuh ka sien ka banyngkong ha kaba ngi la sakhi ïa ka jingleh donbor jong ki BSF.
Dang ha ki khyndiat sngi la don ki riew paidbah ba la shah siat ïap ha ki shipai BSF.
Lada ka Sorkar Jylla kan dang ïai leh jem halor ka jingleh donbor jong ki shipai BSF kin dang don ki ban dang duh ei ïa la ka jingim," ong u kyrwoh ba la phah da u Working President ka KHNAM u Bah Thomas Passah.
“Ka dei ka kamram jong ka Sorkar Jylla ban peit ïa ka shongsuk shongsaiñ ha ka jylla bad ki shipai BSF kim lah ban tam ïa u pud lane ban knieh ïa ka iktiar jong ka Sorkar Jylla.
Kane ka jingleh jong ki shipai BSF ka pynpaw ïa ka jingbymkhieñ snep jong ki ïa ka ikitar jong ki bor synshar district bad ïa ka Sorkar Jylla bad ka long kaba beaiñ, bad ka Sorkar Jylla ka dei ban mudui da ka ejahar pyrshah ïa ki shipai BSF katkum ka Section 147, 148, 323, 353, 427 jong ka Indian Penal Code (IPC)," la bynrap u kyrwoh.
“Ha ka 10 tarik, Naitung, 1987 ka Sorkar Jylla ka la thung da ka Inquiry Commission halor ka jingpynklumar bad ka jingbom lathi bad ka jingsiat pathar jong ki shipai BSF ha Baghmara.
Te lada ka don ka jingthombor da ki shipai BSF ha ki thaiñ Khasi ruh ka Sorkar ka dei ban shim ïa ki juh ki sienjam ym ban leh shilliang," la dawa ka KHNAM.
Shillong Jylliew 26: U Symbud Myntri Rangbah ka jylla ba khmih ïa ka kam pohïing u Bah Prestone Tynsong ula pyntip ba ka sorkar jylla ka la phah tohkit ïa ka jingjia hynnin ka miet Sngi U Blei ha Umsyiem halor ka huri hura hapdeng ki shipai BSF bad ki riew paidbah, kaba poi sha u pud ba ki BSF ki hap siat da ki ktang suloi sha suiñ ban pyntieng ïa u paidbah.
Haba ïakren bad ki nongthoh khubor u Bah Prestone ula ong, ba yn phah tohkit bniah ha ka kynhun tohkit halor ka jingjia ha Umsyiem halor ka jinghuri hura kaba la mih hapdeng ki BSF bad ki paidbah.
Ula ïathuh, ba ki la don 4 ngut kiba mynsaw ha kane ka jinghuri hura kaba kynthup 2 ngut ïa ki riew paidbah bad 2 ngut ki shipai BSF ha kaba la ïalam ïa ki ban ïoh jingsumar ha Dawki PHC bad hadien kane ki la ïoh ban leit phai noh sha la ïing.
“ïa mynta nga dang ap ïa ka kaiphod kaba pura hynrei na kaei kaba nga sngewthuh ka long ba ki BSF ki la bat ïa ar tylli ki kali kiba kit ïa ki jaiñ bad la ïalam ïa ki shapoh ka ktem jong ki BSF, hynrei u nongniah bad u nongbud jong kine ki kali ki la ïoh ban phet krad noh.
Hadien katto katne por, kawei ka kali riew paidbah kala leit sha ka ktem ki BSF bad haba ki BSF ki la mih ban ïakren ka la mih ka jingïania hapdeng kine ki arliang mamla" ong u Bah Prestone.
U Bah Prestone ula ïathuh ba ula dep bthah ïa ki heh pulit ka District ban peitngor halor katei ka jingjia bad mynta ki pulit ki dang ap ïa ka ejahar ka ban ujor da ki paidbah ne ki BSF.
U Myntri Kam Pohïing ula ong ba ïa mynta ym pat lah ban ong eiei ne ban pynthikna ïa kane ka jingkam jong ki BSF hynrei shen yn lum ïa ka jingïalang bad u IG ka BSF ba nangne shakhmat kadei ban don ka jingïatreilang hapdeng ki pulit bad ki BSF haba ki pynlong ïa kano kano ka jingkhynra.
Shillong, Jylliew 26 : Ka Tnad Meghalaya Police kala thaw ïa ka National Record da ka jinglah ban pynlong haduh 1263 tylli ki prokram ïalap pyrshah ïa u droks hapoh ka Jylla kat kum ka Nasha Mukt Bharat Pakhwada.
U Myntri Rangbah ka Jylla ha ka sngi Nyngkong, ula ai khublei ïa ka Tnad Meghalaya Police halor ka jinglah ban pynlong ïa ki jingïalap pyrshah ïa u droks sha ki paidbah ba kin kiar bad lait na ka jingngop ha une u jingdih pynbuaid.
ïa kine ki jingïaid ïalap pyrshah droks la lamkhmat hi da u Director General of Police ka Jylla Dr.
LR Bishnoi.
U Dr LR Bishnoi ula pynpaw ïa ka jingsngewnguh ïa u Myntri Rangbah ka Jylla halor kane ka jingai khublei bad ka jingïai bteng ban ai jingmut bad jingpynshlur ha ka jingïakhun ïa une u jingdih.
Ha kajuh ka por, u Myntri kam Pohïing ka Ri Amit Shah ha ka sngi nyngkong, ula ai khublei ia baroh ki shipai ka Anti Narcotics Task Force kiba la ïeng ïakhun pyrshah ïa ki jingpynjot jong u droks.
Ha ka jingrakhe ïa ka International Day Against Drugs Abuse and Illicit Trafficking, u Amit Shah ula ong ba ka India ka dei kaba la shah ktah jur bha ha ka kam khaïi droks.
Shillong, Jylliew 26 : U Chief Executive Member (CEM) ka KHADC, Bah Pynïaid Sing Syiem ha ka sngi Nyngkong u la ong ba ka Executive Committee kan sa phah da ka jingpyntip (Circular) sha baroh ki Deputy Commissioner ba kin ym pdiang ïa kino kino kiba ai jait Khasi da kaba shu leh Affidavit.
Ïa kane u CEM u la kren haba jubab halor ka Motion kaba la wanrah da u MDC ka Shella, Bah Teinwell Dkhar ha ka Dorbar Mangtyngka jong ka Council hynne ka sngi.
“Ngin sa thoh sha baroh ki ophis jong ki Deputy Commissioner jong ki san tylli ki distrik naduh ka East Khasi Hills District, Ri Bhoi District, South West Khasi Hills, Eastern West bad ruh ka West Khasi Hills District ba kin ym pdiang ïa kino kino ki briew kiba wan shong ha kane ka ri jongngi ban wan ai ne shim da ka Kur ka Jait Khasi ne pynkylla sha kawei pat ka jait lyngba ka Affidavit," ong u CEM.
Katkum ka jingong jong u, katei ka jingpynkylla sha ka Jait Khasi tang da ka affidavit kan ktah bha bad kan pynduh noh ïa ka tynrai jong ka Jaidbynriew bad kan wanrah ruh ka jingkulmar bad ka jingshongkha sang hadien habud.
Shwa kane, u Bah Teinwell u la ong ba ka khein kur khein kha kadei kaba la don naduh u mynbarim kaba baroh ki tip ba haba ong Khasi kamut kaba shim jait na ka Kmie.
U ong ruh ba u sngew sarong ban ong ïalade ba u dei na ka Jaidbynriew kaba shim jait na ka Kmie.
Katba u CEM barim ba dei ruh u Nongïalam ka Liang Pyrshah Bah Titos W Chyne u la kyntu ïa ka Executive Committee ba thymmai ba kan shimkhia bha ïa katei ka mat namar bun ki tnad sorkar ki pdiang beit ïa ki briew kibag pynkylla jait tang da ka affidavit.
“Kumta ïa katei ka Notification ba ai da ka Council, ka EC ba thymmai kadei ban buddien," u la ong.
Haba kren pat halor ka jingshim jait, u Bah Titos u la ong ba katei kadei ka ishu kaba rim ha kaba ki don ruh kiba kren pyrshah.
“Don katto katne kiba kren pyrshah hynrei kiba bun ki paid Hynñiewtrep ki kyrshan ïa ka ai jait kmie," u la ong.
Ha kane ka mat ïatai la shim bynta ruh da bun ngut ki MDC.
Shillong, Jylliew 26: Ka Khasi Hills Autonomous District Council (KHADC) ha ka sngi Ba-ar ka la rai ban thoh sha ka sorkar jylla ba kan kyntiew ïa ka bhah (royalty share) ba ka ai na ka jingïoh khajna na u dewiong na ka 25% sha 35%.
“Na ka liang ka executive committee ngin buddien ïa kane ka kam bad ngin phah noh ka jingthoh sha ka sorkar jylla ba kan kyntiew ïa ka royalty share jong ka Council na u dewiong," ong u Executive Member (EM) ba peit ïa ka Taxation u Bah Fantin J Lakadong haba jubab ïa ka mat ïatai ba la wanrah da u MDC ka HSPDP na Mawkynrew u Bah Martle N Mukhim ha ka dorbar mag tyngka jong ka council.
U Bah Fantin u la kular ruh hapoh ka ïingdorbar thaw aiñ ka KHADC ba ka EC ha ka jingïalam u CEM ba mynta u Bah Pynïaid Sing Syiem ba kan pynjanai ïa ka jingïoh lum khajna jong ka council.
U la ong ruh ba ka EC kan trei shitom ban pynthikna ba ka jinglait tuh ki khajna kan kut noh khnag ba ka jingïohlum khajna ka council kan kham kiew ban ïa ki snem kiba mynshuwa.
“Ka EC bad ka council hi baroh kawei ka dei ban phah jingthoh sha ka sorkar ban kyntiew ïa ka royalty share na ka 25% sha ka 35% khnang ban pynbiang ïa ka pla tyngka ka council baroh kawei", ai jingmut u Bah Martle.
U la ong ruh ba ka la dei ka por ba ka sorkar kan pyni beit ïa ka jingïoh lum khajna na ki marpoh khyndew ha man la u snem khnang ban kdew shai ba ka bhah ba ka council ka ïoh ka dei kaba ïahap kat kum ka jingïoh khajna ka sorkar.
Haba kyrshan lang ïa kane u Nongïalam ka Liang Pyrshah u Bah Titosstarwell Chyne u la ong ba ka council ka don ka hok ban tip ïa ka jingïohlum khajna ka sorkar ha ka shisnem na ki mar poh khyndew.
“Bunsien nga sngew kumba ngi long ki nongkhrong kiba hap ban hun katba ka sorkar ka ai ïa ngi namar ngim ju tip katno ka ïohlum ha ka shisnem ba ngin sngewthuh ïa ka bhah ba dei hok ka council ban ïoh," u la ong.
U la kdew ruh ba ka jinglait ei ka khajna na ka daw ka jingkhaïituh ïa u dewïong ka la pynduhnong shikatdei ïa ka council.
Na ka liang u MDC ka Nongthymmai u Bah Latiplang Kharkongor u la ong ba ka la dei ka por ïa ka council ban mynjur da ka official resolution ha kaba ïadei bad kane ka mat bhah khajna ba ka council ka dei ban ïoh khnang ba ka jingeh ba ju mih na ki snem sha ki snem kan kut noh.
Shillong, Jylliew 26: U MLA/MDC jong ka Mawhati Constituency u Bah Charles Marngar ha ka sngi Saitjaiñ u la ïathuh ba ki don 22 tylli ki shnong kiba hap hapoh ka thaiñ Block-2 ba la shong la sah shi spah na ka shispah da ki Khasi, ki ladep phah da ka jingthoh sha ka Sorkar Jylla ba ki kwah ban don hapoh ka Jylla Meghalaya.
U Bah Charles Marngar uba long ruh u dkhot jong ka Regional Committee na ka bynta ka Ri Bhoi District u la pynpaw ba ïa ka jingangnud ban ïai neh hapoh ka Jylla Meghalaya la soi lut da baroh ki longiing Khasi kiba don ha ki 22 tylli ki shnong ka thaiñ Block-2.
Katkum ka jingïathuh jong u Bah Charles, na ki 22 tylli ki shnong kiba don hapoh ka thaiñ Block-2 tang kawei ka shnong ka dei kaba la buhai shnong da ki jaidbynriew Tiwa.
Ha ka jingïakren bad ki lad pathai khubor u Bah Charles Marngar u la pyntip ba ïa ki jingpynsngew bad ki jingdawa jong ki ladep aiti sha ka Regional Committee ba la khlieh da u Symbud Myntri Rangbah u Bah Prestone Tynsong uba long ruh u Chairman jong ka Comittee.
“Da ka jingïatreilang jong nga ryngkat bad ka Synjuk ki Rangbah Shnong, ngi dei beit ban hap hapoh ka Jylla Meghalaya kumba ngi ju long," u la ong.
“Nga la ong u Symbud Myntri Rangbah ba aipor ïa ngi ban lum ïa ki dulir katba ngi dang ïoh bad kiwei kiwei ruh kiba la nga pynsngew ba ngin ym duh ïa ka khyndew ka shyiap jong ngi (ha ka jingïakren pynbeit pud ha ka wat kaba ar) bad yn sa rah pat ha ka jingïalang ka ban sa long jong ka Regional Committee," u la ong“Ngan sa thoh sha ka Khasi Hills Autonomous District Council (KHADC) ba kan phah da ka jingthoh sha ka Regional Committee bad ma nga shimet lem bad ka Synjuk ki Rangbah Shnong ruh ngin sa phah da ka jingthoh khnang ba ka Regional Committee kan dup ïoh ban leh ïa kaba donkam," la pynpaw u Bah Charles.
“Nga sngewtynnat ba u Chairman jong ka Committe u la sngap ïa ki jingai jingmut bad nga khmihlynti ba ka Sorkar kan nang lum jingtip shuh shuh ïa ki kot ki sla ba ngin dup lah ban wanrah ïa ki 22 tylli ki shnong ba kin neh kin sah hapoh ka Jylla jong ngi," la bynrap u Bah Charles.
Haba kylli, u Bah Charles u la ong, “haduh mynta kam don kano kano ka jingïakajia hynrei ha kaba ïadei bad ka jingshah ktah ki nongrep, nga la kren ha Assembly bad na ka liang jong u Myntri Rangbah ka Jylla u la ïakren bad ka Karbi Anglong Autonomous Council (KAAC).
Nga la ïoh pdiang ïa ka shithi ba ka KHADC ka ladep phah da ka jingthoh sha ka KAAC.
"“Hadien ba nga la pynïasoh bad ka Executive Committee kaba thymmai na ka liang jong u Chief Executive Member (CEM) Bah Pynïaid Syiem u ladep ai da ka jingkular hapoh ka Ingdorbar bad ha ka jingkren ha ka Dorbar Mang Tyngka ba un shimkhia ban leit jngoh (ïa ki paidbah kiba sah ha Block-2)," u la pynpaw“Ban ïakren nangne ngin ym sngewthuh bad nga da kwah eh ba kane ka EC ba thymmai kan da leit jngoh hi da lade bad ngan ïalam ruh ïa ki khnang ba ki paidbah jong ngi ynda ngi la wan phai kin ym ïakynduh jingeh," la pynpaw u Bah Charles.
Ha kaba ïadei bad ka jingbat ar tylli ki EPIC jong ki briew kiba sah ha khappud, u Bah Charles u la ong, “ha ki por ba mynshwa na ka daw ba ki briew jong ngi ki don hapdeng ka jingtieng ka jingsyier kim banse ban shim lang ïa ka EPIC na ka Jylla Assam khnang ban ym pyndik ïa ki.
"“Dei ha ka por ba nga la shah jied kum u MDC, nga la phah da ka jingthoh ba kim dei shuh ban dang pynrung kyrteng ïalade ha ka Electoral Roll jong ka Assam.
Nga sngewkmen ba ha ka elekshon jong ka Karbi Anglong Autonomous Council (KAAC) ki nongthep vote Khasi jong ngi kim shym la don shuh.
Lehse iwei ne ar ngut ki lah ban don.
Nga kyrpad ïa ki paidbah (kiba sah ha Block-2) ba kin dei ban long tang shisur," u la ong bad bynrap, “khnang ba ka jingïapynbeit pud kan long kaba suk.
".
Shillong, Jylliew 26: Ki Shipai BSF ki la kynnoh ba ka jingjia kaba la jia ha ka Sngi U Blei mynmiet ha ka surok Pynursla- Dawki ha khappud India- Bangladeh kadei ka jingïadonkti ki nongkhaïi tuh.
Katkum ka kyrwoh ba la phah da u Public Relation Ooficer jong ki BSF, Shillong, la kynnoh ba ki BSF kiba ap pahara hajan Umsyiem, ki la ïoi ïa ki katto katne ki briew kiba thmu ba leit sha khappud ryngkat ki jingkit.
Haba ki la ïohi kumne, kine ki briew ki la phet noh na katei ka jaka bad bret ïa kine ki jingkit ha katei ka jaka.
Ynda ki BSF ki la wad ha katei ka jaka ki la lap ïa ki saree kiba shong dor kumba 50 hajar tyngka.
Haba ki la wad shuh shuh, ong u PRO la lap ïa ki jaiñ,ki jingpynbhabriew bad ki jaiñ kiba shong dor kumba 2.
21 lak tyngka.
Hadien ba ki la kurup ïa kitei ki tiar, ynda la poi ha Ktem la don shi kynhun ki briew kiba wan bad ki la kawang maw, kawang bilor thylli, ha kaba uwei ki shipai BSF u la mynsaaw.
U PRO u la ong ruh ba u Commandant, u la pyrshang ban tem bad pynsngewthuh ïa ki, hynrei kine ki paidbah kim shym la sngap bad ki la nang pynjur pynban ka jingkawang maw.
Dei namar kane ka daw ba ki BSF ki la siat pynma sha suiñ haduh saw sien.
Dei hadien kane ba la lah ban tem ïa ka jingïakynad.
Ki BSF ki la kynnoh ruh ba ha kajuh ka jaka ha ka 5 tarik mynta u bnai ruh, ki nongkhaïi tuh ki la kawang maw ïa ki shipai BSF ba pahara bad hadien ba la beh ïa ki, la ïoh kurup ïa ki jaiñ ki nep bad ki jingiwbih ba kot sha ka 1 lak tyngka.
Shuh shuh ki BSF, ki la kynnoh ba ka Umsyiem ne ka surok hajan Umsyiem kadei ka kad khaïi tuh kaba jur bha sha Bangladesh, ha kaba kadei ka jaka khaïi masi, jaiñ, jingiwbih bad kiwei kiwei ki mar.
Shillong, Jylliew 26 : U Myntri Rangbah ka Jylla Conrad K Sangma mynta ka Lah Sngi U Blei, ula pyntip ba ula dep bthah ïa ki Committee ba la thaw ban shong bishar ïa ka State Reservation Policy ba kin bishar bniah lang ïa ka jingdawa jong kiwei ki riewlum rit paid ka Jylla ban ai ïa ka bhah ba 15% sha ki ha ka Job Reservation Policy.
Kane ka jingbthah ka long ïa ka Committee ki Seng Saiñ Pyrthei bad ka Expert Committee ki ban shong bishar biang ïa ka State Reservation Policy ka Jylla kat kum ki jingdawa jong ki kynhun bapher bapher lem bad seng saiñ pyrthei.
Haba pyntip ïa kane, u Conrad ula ong ba ki riewlum rit paid bapher bapher ka Jylla ki la wan aiti da ka dorkhas sha u ba ki dawa ban ai bynta lem ïa kine ki jaidbynriew ha ka bhah thungkam ka Jylla.
“Halor kane, nga la pyntip sha phi ba ïa kine ki dorkhas yn sa phah sha ka Committee jong baroh ki seng saiñ prythei bad ruh sha ka Expert Committee.
Ai ba kine ki Committee kin shong bishar (ïa ka jingdawa) bad kin sa ai jingtip sha ngi" ula bynrap.
Ha ka 22 tarik Jylliew, ka Meghalaya Indigenous Minority Tribes’ Forum (MIMTF) kala dawa haduh 15% ïa ka bhah thungkam na ka bynta ki jaidbynriew Rabha, Boro, Hajong, Koch bad ki Mann jong ka Ri-lum Garo.
Ha ka dorkhas, ka Forum kala ong “Ngi da kyrpad rit ba phin mynjur lem ha ka ban ai 15% ka bhah, haba phi shong bishar bad pynkylla thymmai ïa ka State Reservation Policy ïa ki riewlum rit paid ka Jylla khamtam ïa ki Hajongs, Koches, Rabhas, Boro-Kacharies bad ki Mann bad ban ailad lem ïa ki ba kin kiew bad ïaryngkat kyrdan lem bad ki Khasi, Jaintia bad Garo".
“Lada mynjur, ngi sngew, kane kan khyllie pat ïa ka jingduhnong ba ngi la mad ha kine ki 51 snem ba la leit noh haba phai sha ka jingshakri lyngba ki kam Sorkar bad haba phai ruh sha ka pule dangle, ka kamai kajih bad kiwei kiwei" ki la ong.
Haba pynpaw ba ki dei ki Nongshongshnong ba pura ka Jylla Meghalaya, ka Forum ka la ong ba kum ki Khasi, Jaintia bad ki Garo, ki ruh ki dei ki “paid riewlum trai ri" haba bynrap ba ki Karbi/Marngar (Dimasa) ba sah ha Ri-Bhoi District ruh ki dei ki paid riewlum trai ri jong ka Jylla.
“Ha kane ka Job Reservation Policy ba mynta, kaba long 40 % ïa ki Khasi bad Jaintia, 40% ïa ki Garo, 15 ïa ki General bad 5% ïa ki OT bad Schedule Caste, watla ka bhah jong ngi ka long 5% hynrei ka jingshisha pat ka long tang 2% lada ym duna namar ngi hap ban ïasam lang bad ki Scheduled Caste bad kiwei kiwei ki riewlum na shabar ka Jylla kum ki Naga, Mizo bad kiwei kiwei" ka la ong.
ïa kane ka dorkhas la soi da ka Meghalaya Hajong Welfare Association, Meghalaya Rabha Jatio Sewa Sangha (MRJSS), Meghalaya Koch Association, Meghalaya Boro Sahitya Sabha bad ka All Mann Tai Speaking Welfare Association.
Shillong, Jylliew 26: Palat 200 ngut ki Staff Nurse ha NEIGRIHMS, ka Hospital kaba don ha Shillong, kin shah pynsangeh treikam naduh u bnai ban wan.
Ka tyllong khubor ba la ïoh ka ïathuh ba kine ki Nurse kidei kiba la shu thung ym dei na ka Hospital, hynrei kidei kiba la shu thung da ki Agency ne ki Kompeni kiba la shu aiwai ne outsource da ka NEIGRIHMS.
Haba la wad khambniah halor kane ka jingshah pynsangeh noh kine ki Nurse kiba don napdeng jong ki kiba la trei da ki snem, kadei namar ba ka Hospital ka la phah wan join trei noh ïa ki Nurse kiba la pass lyngba ka eksam ne ka interview kaba la pynlong ha kine ki snem baladep.
Ka khubor ba la ïoh ka ïathuh ba ki don palat lai spah ngut ki Nurse, khambun ki trai jylla kiba la ïoh trei kam Nurse ha NEIGRIHMS lyngba kane ka out sourcing.
Mynta kiba bun na ki kin hap ban sangeh noh bad kin wan noh kiban trei kum ki permanent, tangba kiba bun kidei kiba wan na shabar jylla.
La ïathuh ruh ba kine kiban shah pynsangeh noh naduh u bnai ban wan, kim shym la ïoh jingthoh ne shithi eiei wat na ka Agency kaba thung ïa ki ruh, hynrei la kynnoh ba la shu ong ïa ki da ka ktien ba nym wan trei shuh naduh u bnai ban wan.
Shillong, Jylliew 26 : Ka KHADC ka la pynkhreh ban wad ki lad ki lynti mynta kumno ban pynkhie im biang ïa ka Monolith Festival kaban pyni nam ïa ka jingriewspah ka kolshor jong ki Khasi kiba hap ha u pud u sam jong ka Council.
Haba jubab halor ka motion ba wanrah da u MDC ka Shella, Bah Teinwell Dkhar ha ka Dorbar Mangtyngka hynne ka sngi, u CEM u la ong, “Na ka liang ka EC ngin shimkhia ban thaw ïa ki lad ki lynti nangne shakhmat ban pynlong biang ïa ka Monolith Festival ban pyni ïa ka jingriewspah ka Jaidbynriew ïa ka riti dustur.
"Ha kajuh ka por u CEM u la ong ruh ba mynta ki nongwan jngohkai kim ïohlad shuh ban ïohi ïa ka Heritage Village kaba don ha Mawphlang namar la bun kiba hap ban maramot.
U CEM u pan ruh ka jingïatrei lang jong baroh na ka bynta ban pyntyllun ïa ka kam khnang ba ka jingpynlong ïa ka festival kan long kaba ïaid beit.
Shillong, Jylliew 27 : Ki samla ïalehkai Sqay ka jylla ki la ïoh ban khur ar tylli ki takma rupa na ka 24th National Sqay Championship kaba long naduh ka 23 haduh ka 26tarik mynta u bnai ha Kurushetra, Haryana.
Katkum ka kyrwoh na ka General Secretary ka AMSA, Kong Sumarlin Mary Warjri la ïathuh ba kitei ki arngut kiba khur takma ki kynthup ïa ka Espiranza Stela Songthiang ha ka thup kiba 50 kilo katba u Salmi Phawa ha ka thup kiba 48 kilo.
Ki la don haduh 7 ngut ki nongïalehkai kiba leit ban aireng ha katei ka lympung hapoh ka lama jong ka All Meghalaya Sqay Association kaba la wan ban aireng haduh 29 tylli ki jylla jong ka ri India.
Ha ka kyrwoh, la pynkynmaw ruh ba ka Sqay kaba dei kawei na ki jingïalehkai martial arts ka la ïoh ban rung ha ka thup jong ka National Games kaban sa long ha Goa ryngkat bad san tylli kiwei ki jait jingïalehkai ba thymmai.
“Katei ka championship ba la kdew haneng kadei ba la pynlong da ka Sqay Federation of India ban jied ïa ki kynhun na kylleng ka ri India ban ïoh shim bynta ha ka 37th National Games kabn long ha Goa ha u Risaw 2023.
Ka jylla ka la ïoh ruh ïa ka lad ban leit shim bynta ha katei ka 37 National Games ka ban sa long ha Goa bad kumta ka kyntu ïa ka tnad Sports bad MSOA ban pynrung noh ïa ka Sqay Martial Arts kum kawei na ki jait jingïalehkai ba la dep ïoh jingithuh na ka Indian Olympic Association ha ka Meghalaya kaban sa long shen ha Tura mynta u snem," ong ka kyrwoh.
Ha kajuh ka por ka kynhun ka dawa ruh naki bor bahlor ba kin mang jingïarap pisa lang khnang ba ka AMSA kan ïoh ban pynlong ïa ki coaching camp ryngkat ban pynbiang ïa ki tiar ki tar bad ruh ka bam na bynta ki nongïalehkai kum ka jingpynkhreh na bynta katei ka National Games.
Shillong (PIB): Ka jingpynjur ka thma pyrshah ïa u drok da ka sorkar pdeng ka la paw ha ka jingkiew ka jingïoh kurup drok ha kine ki 20 snem tam.
Katkum ka jingïathuh u Myntri Sorkar Pdeng ba dei khmih ïa ki tnat Kam Pohiing bad Cooperation, u Amit Shah u la ong ba hapoh ka jingïalam jong u Myntri Rangbah Duh, u Narendra Modi, ka polisi ‘zero tolerance’ ne bym don jingmap satia pyrshah ïa ki drok ba la shim da ka tnat Kam Pohiing ka la ïoh ïa ki jingjop mynta.
Ïa kane lah ban ïohi na ka jingkiew ha ka jingïoh kurup drok naduh u 2006 haduh 2013 ka long 768 Klur tyngka, katba naduh u 2014 haduh u 2022, la ïoh kurup haduh 22,000 klur tyngka, ka jingkiew kaba haduh 181 Percent.
Kadei kadei ka khubor jong u Amit Shah ha ka jingpynpaw “International Day against Drug Abuse and Illicit Trafficking", mynta ka sngi.
U Myntri u la ong ba ka sorkar kan nym shah ïa ka jingdie ïa ki drok ha India, bad yn ym shah ïa ka jingkit ïa ki drok sha kiwei kiwei ki bynta ka pyrthei lyngba ka India.
Ha kane ka thma pyrshah drok, baroh ki agency jong ka ri, khamtam ka “Narcotics Control Bureau" ki dang bteng ïa ka jingiakhun.
Ban pynkhlain ia kane ka jingïakhun ka tnat Kam Pohiing ka la seng ïa ka NCORD ha u 2019 bad la seng ruh ïa ki Anti Narcotics Task Force (ANTF) ha ki tnat pulit jong baroh ki jylla.
Shuh shuh, u Shah u la ong ba ka thma pyrshah ïa ka jingpyndonkam bakla bad ki jingktah jong ki drok ka dei kaba dang ïaid shakhmat ha ka ri lyngba ki rynsan bapher bapher.
U Myntri u la ong ba ha kaba ïadei bad ka jingpynduh ïa ka jingthung ïa ki drok ne ka jingpynsaphriang jingtip, ka tnat Kam Pohiing ha ka jingiatreilang bad ki kynhun bad ki jylla bapher bapher, ka dang leh ïa kaba donkam ban pynlong ïa ka India kaba lait na ki drok, hynrei yn ym lah ban ïoh ïa ka jingjop khlem ka jingïashim bynta jong ki paidbah.
U Myntri u la kyntu ruh ïa ki nongshongshnong ka ri ba kin kiar na ki drok bad kin ïada ïa ki longiing jong ki na ki drok.
“Ki drok kin pynjot ïa ki samla bad ka imlang sahlang bad ka pisa ba kamai na ka jingdie ïa ki drok ka dei kaba pyndonkam pyrshah ïa ka jingshngaiñ ha ka ri", la ong u Myntri.
U Amit Shah u la ong ba u ngeit skhem ba lyngba ka jingiatreilang, ngin sa lah ban weng ïa kane ka jingeh kaba wan na ki drok bad kot sha ka thong ban don ka India kaba lait na ki drok bad u ai khublei sa shisien ïa ka NCB bad kiwei kiwei ki kynhun kiba la nohsynñiang ban trei na ka bynta ka thong jong ka Sorkar bad nga kyrmen ba ngin ym shongthait haduh ngin da ïoh ïa ka jingjop ha kane ka jingïakhun pyrshah ia ki drok.
Shillong, Jylliew 26 : U Myntri Rangbah ka Jylla Conrad K Sangma, u la kyntu ïa ka Tnad Meghalaya Police ba kan ïai bteng ban trei borbah bad ïakhun da ka thma khnang ban lah tehlakam bad ratdyngkhong ïa ka jingjyllei jong u droks hapoh ka Jylla.
U Myntri Rangbah ula pynpaw ïa kane ha ka jingrakhe ïa ka International Day Against Drug Abuse and Illicit Trafficking ba la pynlong da ka Tnad Meghalaya Police ryngkat bad ka Tnad Social Welfare mynta ka Lah Sngi U Blei ha U Soso Tham Auditorium, Shillong.
Haba ai jingkren, u Myntri Rangbah ula ai ka jingïaroh ïa ka Tnad Pulit halor ka jingïohkem ïa ki nongkhaïi droks bad ïoh kurup ïa u droks da ki klur tyngka ha kine ki khyndiat bnai ba la leit noh.
“Nga kyntu ïa ka Tnad ba kan ïai trei ïa ka kam ha ka ban tehlakam bad ratdyngkhong ïa ka jingdih bad khaïi droks hapoh ka Jylla" ula ong haba bynrap “Katba ki bor Pulit ki dang trei ïa la ka kam ngi donkam ban pynthikna ba ki 40,500 ngut ki samla kiba shaniah tylli ha ki droks kin ïoh ïa ka jingsumar da ka jingieid khnang ba kin wanphai biang sha ka imlang sahlang kum ki nongshong shnong kiba don jingkitkhlieh bad kiba tei".
U Myntri Rangbah ula pyntip ba ka Sorkar ka la pyrshang katba lah ban pynthikna ba ka Jylla Meghalaya kan lait na u droks.
“Ki Policy bad ki prokram jong ngi ki dei kiba la pynwandur ha ka rukom ba ngi buh ïa ki briew kiba dei hapdeng eh bad kane ka sienjam ban don ïa ka kynhun ba kyrpang ban ïakhun ïa ka jingkhaïi bad jingdih droks, ka dei shibynta na ki buit treikam ban ïakhun pyrshah ym tang ïa u droks hynrei na ka bynta ka bha ka miat ki samla jong ngi".
Ula ong ba ka jingrakhe ïa ka International Day Against Drug Abuse ka dei shibynta na ka pla ban pynthikna ba ka Jylla kan lah ban sei ïa ki samla kiba koit ba khiah, kiba long ki nongtei bad kiba don ha jingkitkhlieh naka bynta ka lawei jong ka Jylla.
“Baroh ki prokram kam pynroi bad ki kam ïarap shimet jong ka Sorkar lem bad ki Policy baroh kin long lehnoh ei lada ki samla ki dei kiba ngop ha u droks.
U droks u pynjot ym tang ïa u nongdih hynrei ïa ka ïing ka sem, ka imlang sahlang bad ka lawei" ula bynrap.
Haba kren halor ka DREAM Project ne ka Drug Reduction, Elimination and action Mission ba ula pyllait paidbah dang shen, u Myntri Rangbah ula ong ba ka jingmang tyngka ban pyntreikam ïa kane ka Mission ka kot T.
10 klur shisnem ka ban long haduh T.
50 klur ha ka san snem.
“Ka Sorkar kan sa tei ïa ki Rehabilitaion Centre bad ki Detoxification Centre bapher bapher bad ki Seng Trei monsngewbha kin sa ïoh ïa ka jingkyrshan song pisa ban ai jingsumar bad kner ïa ki kti sha ki nongdih droks ha ka Jylla" ula ong.
Ula kyntu ruh ïa ki seng treimonsngewbha, ki sengniam, ki jaka pule, ki dorbar shnong ba kin buh ïa ka jingïakhun pyrshah ïa u droks kum ka kam kaba hakhmat eh.
Ka DREAM kan nang nang pynkhlaiñ ïa ka Meghalaya Drug Abuse Prevention Policy, 2020, ba kan poi sha ka thong ban ratdyngkhong ïa ka jingdih droks hapoh ka Jylla.
Ha kane ka sngi, u Myntri Rangbah ula pyllait paidbah ruh ïa ka Drug Free Meghalaya App, aiti ïa ki Drugs Detection Kits sha ki Anti Narcotics Tasf Force (ANTF), pynkup burom ïa ki seng trei mon sngewbha, ki riew shimet bad ka ANTF halor ka jingtrei shitom ban ïakhun pyrshah ïa u droks bad pyllait paid ruh ïa ka jingrwai “Turn the Tide" ba la rwai da ka Khaki Vibes.
Kiba la iadonlang ha kane ka sngi ki kynthup ïa u Symbud Myntri Rangbah Bah Prestone Tynsong, DGP ka Meghalaya, Dr L R Bishnoi, Additional Chief Secretary, Home, Dr Shakeel P Ahammad, ki Heh Pulit, ki Heh Ophisar na ka Social Welfare department bad ki samla pule na ki skul bapher bapher ka Nongbah Shillong.
Sangsot ban peit ïa ki nongleit nongwan kiba hap ban ïaid lyngba ka nongbah Shillong khamtam eh naduh ki thaiñ Umshyrpi ter ter, nangta na ki thaiñ Nongthymmai, Khyndai Lad, Polo, Jaïaw, Mawkhar, naduh ka por 8 baje mynstep ter ter haduh 10 baje bad ha ka por janmiet pat naduh 1baje ter ter haduh saw baje ei ei, namar ka jingjur palat ka dheng kali.
Ban shu peit ki riew paidbah ym lah satia ban tip nangno katei ka dheng kali ka sdang khamtam eh haba naduh ki thaiñ Barik ter ter haduh Dhanketi bad Laitumkhrah ba ki kali ki la shu ieng beit hajuh tang shu poi kitei ki por.
Teng teng i synei ban peit ïa ki pulit pynïaid kali, ki bapli ki la shu phuh syep hi puk tangba ki hylla bad kynhied ïa kito ki kali tamsneng kiba watla ki ïohi ba ka la blok lypa hynrei ki dang leit ban tynruh kaba long ka daw ba nang syrtad arshah ka jingdheng kali.
Kaba kham i sangsot ka long ba poi haduh u pud ba wat ki heh pulit ruh ki hap ban mih lang ban pynïaid kali kumba la ju ïohi ha Barik Point man ka por, kaba dei ka pdengbah jong ka dheng kali ha ka nongbah.
Khlem artatien, ki pulit ki don la ka jong ka jingai jingmut na ka bynta katei ka jingeh kaba ki kynduh kaba pynktha khlieh bad pynsniew mynsiem ïa ki tang shu poi kita ki kynta.
Ban shu peit hi, ïa katei ka dheng kali lah ban pynduna ym ban pynduh, tang lada ka sorkar ka don ka jingkitkhlieh ban bthah ïa baroh ki bor pynïaid skul ba kidei ban buh beit da ki school bus, khamtam eh kito ki skul kiba don ha pdeng jong ka nongbah.
Jin lada baroh ki skul kiba don ha kitei ki jaka ba ka ïaid ka ieng jong ki briew ka la bun, ki buh da ki school bus, lehse ka jingdheng kali ka la duna namar la kumno kumno kawei ka bus kan kit ym duna ïa ka 40 haduh 50 ngut ki khynnah katba lada ki wan da ki kali lajong, lehse ka jingdon jong ki khynnah ka la ïa ryngkat bad ka jingdon ki kali.
Kumta lada shu kheiñ, lada kawei kawei ka skul ka don kumba 800 ngut ki khynnah skul kamut kin don beit ym duna ïa ka 500 ne 600 tylli ki kali rit kiba la ieng laiñ lypa ha shi lynter ka surok ba don kito ki skul naduh ka por ba ki wan buh haduh ka por ba ki wan shaw skul.
La ju ïohi ba ka surok kali naduh Barik ter ter haduh Laitumkhrah kadei ka surok ka ba don beit ka dheng kali.
Kumta ka shong mynta ha ka jingstad jong ka sorkar ban tehlakam, namar ban pynheh ïa ka surok ym donlad shuh hynrei kadei beit sa tang ban pyndonkam da ka jabieng ban pynduna ïa ka dheng kali, lym kumta ki jingeh ki la nang ïai mih bad ka dheng kali kan kham nang jur shuh shuh.
Ka la dei ruh ka por ba ki bor pynïaid skul kim dei ban ap ïa ka sorkar namar bunsien hi ki polisi treikam jong ka sorkar kidei kiba suki, kumta donkam ïa ki ban leit ai jingmut ïa ki ophisar lane beit beit sha u Myntri Rangbah ne Myntri ba dei peit ïa ka tnad pule puthi ne Transport khnang ba ka kam kan ïaid kham stet.
Kam myntoi ïa ki nonghikai lane khynnah skul ban khñium, ban kynthoh ïa ki pulit pynïaid kali lane ïano ïano lada kim tip ïa ka daw tynrai baroh halor ka jingdheng kali.
Ki bor pynïaid skul ki la dei ruh ban kyndit bynriew naduh mynta namar katei ka dheng kali kan poi haduh u pud ba ki khynnah skul ki la hap ban mih lypa ar kynta shwa ka por, lada dei ha ka por ba long eksam.
Ym tang katta, kane kan ktah ruh ïa ka por haba ki leit phai sha iing.
Ka por ka dang biang, tangba ka shong ha ka sorkar bad ki bor pynïaid skul la ki sngew ïahap neem ban pyndonkam noh da ki school bus bad ban ym ailad shuh ïa ki kali shimet ban leit shaw bad wanbuh man ka sngi.
Nongstoiñ, Jylliew, 27: Ki ophisar ka tnad khlaw jong ka jylla kim nud ban saham ha khmat ki nongkhaïi bad ki nongthang, rnga kynnoh ki paitbah ka West Khasi Hills.
U bah D.
Sohshang uwei na ki nongshong shnong ka West Khasi Hills, haba ïakren bad u nongthoh khubor, u la ong ba ha kawei ka por u la pynkit dieng kseh ban ot lyntang na ka bynta ban shna ïing bad u la shah beh thong ha ki nongtrei ka tnad forest haduh ba u la sheptieng haduh katta katta.
Utei u rangbah u la ong ruh ba kaba lyngngoh ka long ba haba kit dieng ban phah ot na ka bynta ban shna ïing ruh ki beh thong.
Balei kim leit beh thong ïa ki trok kit rnga namar haba thang rnga ki pom lut bad dieng heh bad dieng rit, haduh ba ki khlaw kin da synlen bad peit satang ka khyndew suda, hynrei haba ki pom ïa ki dieng ban ot lyntang pat ki pom tang ïa kiba la heh bad kiba la ïaw bha.
U la ong ruh ba lada ki ophisar ka tnad khlaw ki pyrkhing haduh katne, hato balei kim leit sha ki jaka tang rnga ban khynra lada kata ka aiñ kaba pyrkhing ban pom dieng ka don.
Uwei pat u rangbah u bym kwah ban pynpaw kyrteng, u la ong ba ka la jia shisien ba ki nongtrei ka tnad forest ki la pyrshang ban leit sha ki katto katne ki jaka thang rnga ha West KHasi Hills ban pynsangeh, hynrei ki la shah ther maw ha ki nongthang rnga haduh ba ki hap ban phet krad na katei ka jaka.
Utei u rangbah u la ong ruh ba lajan man ka sngi u ju leit ju wan na Riangdo sha Nongstoiñ bad u ju lap ba ki trok kit rnga kiba mih na ki thaiñ Riangdo, Nonglang bad wat na ki thaiñ Nongstoiñ, ki ju ïaid sahuh ban leit buh rnga ha ka karkhana saiñ nar kaba don ha rud ka wah Rwiang hajan ka jingkieng.
Hynrei ki ophisar ka tnad khlaw haba ki ïohi ïa kitei ki trok kit rnga ki khaprip noh ïa ki khmat bad phai da ka lyngkdong.
Katei ka jingleh jong ki ka pyni shai kdar ba ki la shah pynmatlah ha ki song pisa jong katei ka karkhana saiñ nar.
U la ong ruh ba lada ka jingthang rnga kan dang ïai bteng hadien san snem baroh kawei ka West Khasi Hills kan sa synlen lut.
Mawkyrwat, Jylliew, 27: Ka Federation of Khasi Jaiñtia & Garo Peoples (FKJGP) jong ka South East Khasi Border Circle ha ka jingïalam u samla Kyrmen Shangdiar ha ryngkat ki nongkitkam bad dkhot ka seng ka la hiar ban jurip ryngkat ka jingleit ban sngewlem sha ki longïing ba la jia hap ka Bolero Pick-Up ha ka surok ban leit sha ka shnong Thieddieng.
