Ka jingshna ia kane ka surok la mang da ka Tnat Roads Transport and Highways ha ka jinglut kaba T.
43 klur.
Ia kane ka kam la aiti ban pyntrei sha ka Dhar Construction Company ha ka 9 tarik u Nailur 2022 bad ka jingpyntrei ia kane ka surok la lah ban pyndep hapoh ka 12 bnai.
Hynrei, ar bnai hadien ba la pyndep kane ka surok la shem ba ka la sdang ban julor bad tor noh, kynnoh ka JAC.
Kumta kane ka la pynlong ia ka JAC ba kan dawa na ka sorkar ba kan blacklist ne pynngat dak iong ia ka Dhar Construction Company.
Ka Seinbhalang Shkentalang kala jop da 1-0 iaka Man-I-Bha haka lympung ialehkai Super Division Football League kaba pyniaid da ka Amlarem Sub Division Sports Association (ASSA) ha madan Ladjaplem, Amlarem haka sngi Balang.
U Samuel Khyriem 16′ ula thep ia kane ka kol jop ka Seinbhalang Shkentalang.
Haka 10 tarik ka jingiakhun kan long hapdeng ka Thangbuli YSWC pyrshah iaka Umladkhur SC haka por 2.
30 baje nohphai sngi.
Ka Shangpung Lumiawmushai ka la pynliem da 3-1 iaka Mynthong haka jingialehkai Super Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Balang.
Na kaliang ka Shangpung Lumiawmushai la thep ia kine ki lai kol da u Eliser Suiam uba la ioh thep ar kol 88′, 90′ ba u Bantei Iakai 19′.
Shikol ka Mynthong la thep da u Riyanki Shylla 34′.
Haka 9 tarik Naiwieng, ka jingiakhun kan long hapdeng ka Ladthadlaboh pyrshah iaka Khimusniang haka por 2.
00 baje nohphai sngi.
Ka Meghalaya State Commission for Women (MSCW), Shillong ka la shimikhia ha kaba iadei bad ka jingjia shah dung tari jong kawei ka longkmie ha u briew ba la kynnoh ba u dei u kurim jong ka kaba la jia dang shen ha ka nongbah Shillong.
Lyngba une u kyrwoh ka Commission ka la ong ba halor kane ka jingjia ka sngew ba ka jingtreikam jong ki kyndon ain ka dei ban treikam ia baroh khlem da khein halor ka jingiadei ka jong ki.
Na ka liang ka Commission ka pynpaw ba ka la leit ruh ban iakynduh ia kane ka lanot kumjuh ia ka khun jong ka bad ki bor ba dei khmih jong ka Civil Hospital, Shillong.
Watla kane ka longkmie kam pat shym la ai kano kano ka jingujor sha ka Commission ha kaba iadei bad kane ka jingjia, hynrei na ka liang ka Commission ka la pan ia ka Police Report na ka police station ba dei khmih bad ka dang ap ia ka kaiphot hashwa ban shim ia kiwei pat ki sinjem ban tuklar halor kane ka bynta.
Ki pulit na ka tnat Special Cell ka East Khasi Hills ki la ioh ban kem noh ia laingut ki briew kiba donkti ha kaba rahbor ia uwei u draibar trok kit jhur bad dawa phah pisa na ki trai kali lyngba ka Google pay ha ka kyrteng jong ki nongkhaii jhur kaba ha ka jingshisha ki dei ki nong rahbor.
U Superintendent of Police (City) ka East Khasi Hills, u Bah Vivek Syiem u pyntip ba ki la ioh ia ka jingtip ia ka jingdon ka kynhun runar kiba ju khroh bad pynbiej ia ki draibar trok ba kin pynkohnguh ia ki trai jong ki ban thied jhur ha ka dor kaba bit.
Hynrei, kine ki briew ki la ialam noh ia u nongniah sha ki bynta jong ka thain ISBT lane ki thain Damsite (Umiam) na ka bynta ban pynkit ia ka mar.
Hadien ba la poi ha kine ki jaka ki la rahbor noh ia u nongniah sha kiwei pat ki jaka khlaw bad pynbor ban phone sha u trai ba ki la dep ban pynkit ia ki jhur bad ba un phah ia ka pisa lyngba ka Google Pay sha u nongkhaii ne supplier kiba ha ka jingshisha ki dei ki nongrahbor.
Da ka jingiarap ki dkhot jong ka Seng Meghalaya Traders Fresh Vegetable & Ginger Association bad ka Khasi Jaintia Fresh Vegetable Suppliers Association, ka kynhun ki pulit ka Special Cell ha ka 6 tarik mynta u bnai ki la pynlong ka jingthwet ha kaba ki la ioh ban kem noh ia laingut ki briew na ka thain Mawlai By Pass hadien ba ki la ialam ia uwei u nongniah trok na Lad Smit bad pynbor ia u ba un phone sha u trai na ka bynta ban siew ia ka pisa.
Kane ka kynhun ka la leh ia kane ka juh ka kam pyntriem la bunsien ha kaba la kyntu ruh ban ujor da ka FIR ia kaba la dep ban rejistar.
Mynta kane ka kynhun pulit ka dang pynlong ka jingthwet ban ioh kem ia kiwei pat ki dkhot jong kane ka kynhun runar kiba dang don hapdeng ka jingphet rieh.
Na kine ki briew la ioh ban kurup noh sawtylli ki mobile phone bad kawei ka kali Maruti Swift Dzire.
Ia ka jingdonkti jong ki ha kiwei pat ki kam pyntriem ym pat lah ban tip thikna ia mynta hi.
Halor kane la rejistar case pyrshah ia kine ki runar hapoh ki kyndon bapher bapher jong ka IP hapoh Madanrting PS bad ka jingtohkit ka dang iaid shakhmat.
Ka Joint Action Committee (JAC) ka NEHUTA, NEHUNSA bad NEHUSU haka sngi Balang ki la byrthen ban ujor sha ka iingbishar Meghalaya High Court ba kan tuklar lem ha kaba iadei bad ka jingpynkhein ia ki kyndon jong ka UGC Model CRR (Cadre Recruitment Rules) da u Vice Chancellor jong ka skulbah NEHU u Prof PS Shukla.
Haba kren sha ki lad pathai khubor na ka liang u Chairman ka JAC u Prof Lakhon Kma u la ong ba na ka liang ua VC u la pyrshang ban ialam bakla ia ki samla pule bad ki nonghikai ka NEHU kumjuh ia ki paidbah ka jylla ha kaba iadei bad ka jingthung kam sop sop ia u Rohit Prasad kum u Technical Consultant.
U Prof Shukla ha ka 4 tarik mynta u bnai u la kam ba ka jingthung ia u Rohit Prasad ka dei kaba la leh lyngba ka jingmynjur da ka University’s Executive Council (EC).
U Shukla u la ong ruh ba u VC u don ia ka bor ban thungkam shipor na ka bynta baroh ki Group A/Group B post.
Hynrei na ka liang u Prof Kma u la ong ba ki jingkren jong u VC ki long baroh ki bym shisha bad kiba ialam bakla ia ki kynhun kiba don bynta hapoh ka University bad ia ki paidbah, bad ruh ba ka JAC kam banse ban leit sha ka iingbishar Meghalaya High Court ba kan tuklar halor kane ka phang.
Nalor kata u Prof Lakhon ula kam ba katkum ki kyndon ka UGC Model CRR ka pynpaw shai ba ki VC jong kano kano ka skulbah kim lah ban thungkam klumar.
“Ki kyndon ka UGC Model CRR ki kdew shai ba lada ka skulbah ka donkam nongtrei ka dei ban pyntip shaka UGC na ka bynta ban mang pisa, hadien bala ioh jingmynjur na ka UGC ka skulbah ka dei ban pyntip paidbah lyngba ki Advertisement haki kotkhubor bad hadien kane yn sa shong ka Selection Committee ban leh iaka ba donkam kum ka Interview.
Shuh shuh u Prof Lakhon ula pynpaw ruh ba na ka liang u VC um shym la bud ia kine ki kyndon ba la kdew haneng hynrei ula shu pyntip beit bala thung ia u Rohit hadien ba ula shim hi iaka Interview bad aimynjur da ka executive council.
Halor kane ka jingpynkhein ain jong u VC, u Prof Kma u la ong ba na ka liang ka JAC ka la shim ia ka rai ban thoh sha ka President ka Ri India kumjuh sha u Lat ka jylla ban ujor pyrshah ia u.
Halor kane ka phang u la ong ruh ba ka JAC kan sa shong biang ia ka jingialang lashai ka 9 tarik ban khmih ha kaba iadei bad ki jingiakhih ba kin pynlong nangne shakhmat bad ruh ban shim rai halor ki sienjam ban ujor sha ka iingbishar ha kaba iadei bad kane ka phang.
U Deputy Commissioner (Election), West Jaintia Hills District ula pynbna paidbah ba ka Election Commission ka la rai ban pynlong ia ka Special Summary Revision (SSR) 2023 hapoh ka District ha baroh ki Polling Station ban pynthymmai iaka photo electoral roll katkum ka jingot snem haka 1 tarik Kyllalyngkot 2024.
Kane ka long katkum ka jingpynbeit ka Election Commission jong ka Ri India, bad ha une u snem kala pynbna ba iaka SSR naduh u bnai Jymmang 2023 kaba ka jingot snem ka long 01.
01.
2024.
Halor kane, kito ki nongshong shnong kiba la dap 18 snem ka rta katkum katei ka tarik, ki bym pat don kyrteng ha ka draft Electoral Roll ki lah ban pynrung kyrteng ialade ha ka Polling Station ba ki shong ki sah, kumjuh ruh ban ot ne weng kyrteng ia kito ki ba la iap ne phet shnong noh bad ia ki jingbakla ruh yn pynbeit ha kane ka por.
Ha ka jingiadei bad kane, ia ka Draft Photo Electoral Roll lah pynmih ha ka 27.
10.
2023 ha ka ophis jong U District Election Officer, ki Electoral Registration Officer bad lyngba ki Booth Level Officers ha ki Polling Station.
Ia ki jingtyrwa bad jingdawa ne jingujor kyrteng yn pdiang naduh ka 27.
10.
2023 haduh 09.
12.
2023.
Ha kaba iadei bad kane ka kam la kyntu iaki nongshog shnong ban snohktilang bad ka ophis da kaba don ryngkat bad ki briew jong ka ophis ki ban wan pynlong ia ka awareness programme kum shi bynta jong ka SVEEP programme naka bynta ki jingpynrung kyrteng bad ruh ban pynshai ia ki kam kiba iadei bad ka General Election to Lok Sabha (MP) ka ban sa long ha u snem 2024 ban ioh pynmih iaka electoral roll kaba pura.
Ki pulit na ka tnat ANTF haka sngi Balang ki la ioh ban kem noh ia kawei ka longkmie 26 snem rta na ki bynta jong ka Them Metor, Iew Mawlong bad ioh ban kurup noh ia u drok heroin uba don 99.
21gram kynthup ia 51 tylli ki synduk let kiba thylli, 13 tylli ki synduk sabon, kawei ka mobile phone bad ka Aadhaar card.
“Kane ka nongkhaii drok ka dei ka juh ka briew kaba la mih paw ha ka video hapoh ka surok GS Road hajan Bimola kaba la saphriang lyngba ki social media bad wanrah ka jingsngewkhia halor ka jingdie drok laitluid ha ka por mynsngi mynshai," ong u heh pulit uba la pynpaw ruh ba ka jingthwet ia kiwei pat ki nongkhaii drok ha kane ka jaka ka dang iaid shakhmat.
Na ka liang ki pulit ki la rejistar case pyrshah ia kane ka briew hapoh Shillong Sadar police station hapoh ki kyndon jong ka NDPS Act, bad ka jingtohkit mynta ka dang iaid shakhmat.
Ki nongtrei ASHA ha ka jylla hapoh ka lama jong ka Meghalaya Accredited Social Health Activist Workers’ Union (MASHAWU) haka sngi ba Ar ki la shim ia ka rai ban bteng ia ka jingiakhih ba khlem pud shibynta ban pynpaw pyrshah ia ka jingleh bym suitniew jong ka sorkar jylla ha kaba iadei bad ka jingdawa ban kyntiew ia ka bainong ne ka honorarium na ka bynta jong ki.
Kane ka jingshim rai ka la wan long ruh shisngi hadien ba ka sorkar jylla ka la pynpaw ia ka jingbym lah ban ai ia kano kano ka jingpynthikna sha ki nongtrei ASHA kiba pynlong jingiakhih da kaba shong jahthait ha la iing, kata halor ka nongrim ba ki la dep lypa ban ioh pdiang ia ka jingsiew kaba biang kumba la pynpaw da ka Myntri ka Tnat ka koit ka khiah ka Kong Ampareen Lyngdoh ha kaba iadei bad kane ka jingdawa ka jong ki.
Kane ka jingpynpaw na ka liang ka sorkar kala long hadien ka jingialang bishar kam ba la khot pynlong da u Myntri Rangbah ka jylla u Conrad K Sangma bad ka Myntri ka Tnat ka koit ka khiah nalor ki heh na ka Tnat ka koit ka khiah ka sorkar jylla.
Haba kren sha ki lad pathai khubor ka president ka Union ka kong  Marajune Myrsing ka la ong, “Ngi la shim ia ka rai ban pynlong da ka jingiakhih kaba khlem pud tad haduh ban da lah ban pynurlong ia kane ka jingdawa ka jong ngi.
" “Ngi dawa na ka sorkar ba kan kyntiew ia ka honorarium sha ka T.
5000 na ka T.
2000 kaba ki ju ioh," ka la ong.
Da kaba kyntait ia ka jingkam jong ka Myntri ka tnat ka koit ka khiah ba ki ASHA ki ioh ia ka jingsiew kaba biang, ka Adviser jong ka Union ka Kong Sonny Kharjana ka la ong ba; “Lada ki don 200 ngut ki ASHA tang iwei ne ar ki ban ioh ia ka jingsiew kaba T.
7000 lane T.
8000 namar baroh ka shong ha ka jingbun briew.
Ka Kong Sonny kala ong ruh ba ki ASHA hadien ba ki la shimti ia kane ka kam kim lah shuh ban leit bylla shawei pat bad dei namar kane ka buh jingeh ia ki ban pyndap ha ïing hasem tang da ka bai nong ba ki ioh na ka kam ba ki leh ha la ki jong ki shnong ki thaw.
Ka Jal Diwali – “Ka jingialap ne ka Campaign na ka bynta ki longkmie ha kaba iadei bad ka um, ka um ia ki longkmie" hapoh ka Housing and Urban Affairs ka la sdang haka sngi ba Ar ha Meghalaya lyngba ka jingrakhe ha Urkhla Water Treatment Plant, Jowai.
Ka tnat Housing and Urban Affairs jong ka Sorkar India ka dang pynlong ia ka ‘Campaign na ka bynta ki longkmie ia ka um, ka um ia ki longkmie’ ban rakhe ia Jal Diwali naduh ka 7 tarik haduh ka 9 tarik u Naiwieng, 2023.
La ialam ia ki dkhot jong ki SHG jong ki longkmie DAY-NULM sha ki jaka pynkhuid um ne ki Water Treatment Plant (WTP) ba kin sngewthuh ia ki rukom treikam ha ka jingpynbiang ia ka um kaba khuid bad kaba shngain sha ki longiing.
Ka jingthmu jong kane ka jingleit sha kine ki jaka ka dei ban wanrah ia ka jingsngew lajong bad ka jingsngew trai ha ki longkmie ha kaba iadei bad ki jingdon jingem kiba iadei bad ka um.
Kane ka jingleit ha Jowai ka la sdang da ka jingai jingkren da ka City Coordinator, DAY-NULM, Jowai ka Kong Emica S.
Rymbai kaba la pdiang burom ia ki ophisar na AMRUT, DAY-NULM, PHE bad ki SHG kiba la wan iashim bynta ha kane ka prokram.
Ha ka jingiakynduh bad ki paidbah, ki ophisar na ka AMRUT, ki nongpyniaid na ka jylla bad ka nongbah ki la batai shaphang ka thong jong kane ka campaign bad ka jingdonkam jong kane ka jingleit peit ia kine ki jaka pynkhuid um.
Ki la pynshlur ia ka jingiashim bynta ha kane ka prokram khnang ban pyniar ia ka jingsngewthuh shaphang ka kam pynpoi um ha ka nongbah jong ki.
U SDO, PHE ba dei peit ia kane ka jaka pynkhuid um, u Bah Roskil Challam u la pyni ia ki ophisar bad kito kiba wan iashim bynta ia ki bynta bapher bapher jong kane ka jaka pynkhuid um bad u la ai jingbatai ruh shaphang ka kam ba trei ha kane ka jaka.
Ki nongiashim bynta ki la buh shibun ki jingkylli ia ki ophisar shaphang kane ka jaka pynkhuid um.
Ki la ai jingsngewnguh ruh ia ka tnat kaba la pynlong ia kane ka prokram ha ka Diwali.
Hadien ba la dep pyni ia kane ka jaka treikam, ka la don ka jingialang ban ioh ia ki jingmut jingpyrkhat jong ki nong iashim bynta.
Ki ophisar ki la bataiia ki kam bapher bapher ha ka jingpynkhuid um.
Ha kane ka jingiakren bad ki dkhot SHG, ki ophisar ki la ban jur halor ka jingkongsan jong ka um bad ka jingdonkam ban pynnehia ka.
Ia ka Jal Diwali yn pynlong ha 3 tylli ki ULB ha kylleng ka jylla Meghalaya ha kaba yn leit peit ia ki jaka pynkhuid um naduh ka 7 haduh 9 tarik u Naiwieng, 2023.
La pynkhreh ban don kum kane ka jingleit peit ia ki jaka pynkhuid um ha ka 8 bad 9 tarik u Naiweing ha ka Mawphlang bad Nongstoin ULB.
Ka Seng United Democratic Party (UDP) bad ka Hill State People Democratic Party (HSPDP) haka 7 tarik Naiwieng ki la pynkhie im biang ia ka Regional Democratic Alliance (RDA) ban pynkhreh ryngkat lang na ka bynta ka election Lok Sabha ka ban long ha u snem u ban wan na Shillong Parliamentary Seat.
Ka jingialang ka RDA kaba la long haka 7 tarik Naiwieng, ka la thung ia u heh ka UDP u Bah Metbah Lyngdoh kum u Chairman bad u President ka HSPDP u Bah KP Pangniang kum u Secretary ka RDA.
Katba u nongialam ba la rim ka HSPDP uba dei ruh u MDC ka Mawkynrew u Bah Martle Mukhim u la shah jied kum u Co-Chairman bad u President ka UDP ka East Khasi Hills Bah Titosstarwell Chyne kum u Asst Secretary.
Haba kren sha ki lad pathai khubor u Bah Metbah Lyngdoh u la ong, “Ngi sngewbha ban pyntip ba baroh ki ar party riewlum ki la poi sha ka jingmynjur halor ka nongrim ban pynthikna ba ka RDA ka dan long kawei abd ba kan dang iai bteng ban trei na ka bynta ka bha ka mia jong ka party.
" “Ngi la shim ruh ia ka rai ban don sa 11 ngut ki dkhot ia kiba yn sa jied da ki ar party," u la ong.
Nalor kata u Bah Metbah u la ong ruh ba ha ki snem ba la dep kine ki party riewlum ki la ryngkat lang bad kane ka jingpynkhie im biang ia ka RDA mynta ka sngi ka dei kaba la shim rai ha ka jingialang kaba la long ha ka 30 tarik u bnai Jymmang ba ladep, kata hadien ka ilekshon MLA 2023.
Nalor kata une u nongialam ka UDP u la ong ruh ba ia kiwei pat ki kam kaba kynthup halor ka jingjied ia u kyrtong na ka bynta ka ilekshon Lok Sabha kin sa iakren ha ka jingialang ka ban wan jong ka RDA ia kaba yn sa pynlong shen.
U la ong ruh ba ha kane ka jingialang ka ban wan kin sa iamir jingmut bad shim rai ruh ha kaba iadei bad ka ilekshon MDC ka ban wan jong ka KHADC bad JHADC.
Kumjuh na ka liang u Bah Pangniang u pyntip ba ha kane ka jingialang la rai ruh ba hynriew ngut ki dkhot kin dei na ka UDP bad 5 ngut na ka HSPDP khnang ba ka jingdon jong ki nongkitkam hapoh ka RDA kan long kaba dap pura.
Nalor kata u la ong ruh ba kine ki ar party ki la iamir jingmut lang ruh halor ka jingdonkam na ka bynta ban ia pyrkaht sani bha halor kumno ban pyniaid shakhmat ha kaba iadei bad ka jingpynkhreh ia ka ilekshon MP hapoh ka shatri jong ka RDA.
Shuh shuh u la ong ba baroh ki ar party kin wad ia u kyrtong na ka bynta ka Shillong seat bad tyrwa hakhmat ka RDA ka ban sa shim ia ka rai kaba khatduh halor kane ka phang.
Ka Parish Pastoral Council Cathedral of Mary Help of Christians, Laitumkhrah, Shillong ka khot ka wer sngewbha ia baroh ki paid riewngeit jong ka Shillong Archdiocese, Jowai bad Nongstoin Diocese sha ka proseshon bah (Eucharistic Processin) ba ju pynlong man la ka snem ka ban long ha ka 12 tarik mynta u bnai hapoh Cathedral of Mary Help of Christians, Laitumkhrah, Shillong.
Yn sdang ia kane ka proseshon da ka jingduwai ha ka por 9:15 baje mynstep bad yn bud da ka Mass Bakhuid ha ka por 10 baje mynstep, ia kaba yn pyndep da u Most Rev.
Leopoldo Girelli, uba dei u Apostolic Nuncio sha India bad  Nepal, u Most Rev.
Victor Lyngdoh, Archbishop ka Shillong bad ki laingut kiwei pat ki bishop kiba dang shu shah ordained kiba kynthup ia u Most Rev.
Wilbert Marwein, Bishop ka Nongstoin, Most Rev.
Ferdinand Dkhar, Bishop ka Jowai bad u Most Rev.
Joachim Walder, Auxiliary Bishop ka Aizawl.
Ha ka por mynsngi yn sdang ia ka jingiaid proseshon ha ka por 1:30 nohphai sngi na Calvary bad yn iaid ter ter lyngba ka surok Dhankheti -Shillong Jowai -Laitumkhrah Main Road -Don Bosco square bad wanphai biang sha Calvary.
Ha kaba iadei bad kane na ka liang u BahBarnabas Nongbah General Secretary ka Parish Pastoral Council u la pyntip ba ka la don ka jingpynkhreh ha kaba iadei bad ki jaka pynieng kali, kata hapoh Madan Iew Rynghep, St.
Edmund’s college, MIIT Brookdene, St.
Margareth’s convent, St.
Mary’s Convent, St.
Anthony’s H S School Mini-Stadium, Christ King College, Don Bosco Technical School, Parking lot ka Loreto School (Hopkinson Road) bad ha madan Malki.
Kiwei pat ki kali ki lah ruh ban pynieng shiliang ka surok ha Barik point kaba lam shapoh Pine mount School bad Seventh Set school, Lower Lachumiere napoh Horse Shoe building sha DIPR, Treasury Office, marpyrshah ka Additional Secretariat sha Barik point, ha lyndet ka Governor house, hakhamt ka Don Bosco Hall (Hopkinson Road), Jacob’s ladder, Boyce’s Road – Shillong College -Bajoria School bad kiwei.
Ha kaba iadei bad kane la pynkhreh ruh ia ki traffic volunteer ha baroh ki jaka pynieng kali bad la kyntu ruh ia baroh ki trai kali ba kin ai ka jingiatreilang khnang ban lah ban pynieng ia ki kali ha ka rukom kaba iaid beit bad ban pynsuk ha ka leit ka wan.
Kito kiba pynieng harud surok la kyrpad ba kin pynieng ha kajuh ka lain khnang ban khanglad ia ka jingpynieng ha ki jaka kiba lah ban kteh ia ka leit ka wan jong ki kali.
Na ka bynta katei ka sngi ha ryngkat ka jingpynbeit ryngkat bad ki bor sorkar ba dei khmih la shim ia ka rai ba baroh ka shilynter ka surok na Dhankheti-Shillong Jowai Road-Laitumkhrah main Road-Don Bosco square – Calvary la khang pyrshah ban ieng kali na ‘No parking zone’ ha katei ka sngi.
Yn khang ia ka leit ka wan jong ki kali na ka surok Dhankheti-Don Bosco square naduh ka por 8.
45 mynstep tad haduh ban da dep ka jingiaid proseshon.
Kan ym don ka jingkhang ia baroh ki kali ba kin iaid lyngba ka surok Shillong-Jowai Road ha Barik Point bad Fire Brigade naduh ka por 12.
00 baje mynsngi haduh 3.
30 janmiet ( tad haduh ba ka jingiaid proseshon kan jam lyngba na Fire Brigade point).
Nalor kata la khang pyrshah ruh ban buh ia ki jingdie ha katei ka sngi ha lynter ka lynti iaid proseshon, kata lyngba ka surok Dhankheti – Shillong Jowai Road- Laitumkhrah Main Road bad Don Bosco Square.
Ha kajuh ka por la kyntu ruh ia baroh ki paidbah ba kin pynneh ia ka jingkhuid jingsuba da kaba bret ia ki tiar kiba kila dep pyndonkam hapoh ki kriah ne ki dustbin ba la pynkhreh ha baroh ki jaka pynieng kali.
La kyntu ruh ban kiar na kaba iaknieh shim pass bad ruh ban bud ryntih ia ki jingbthah da ki volunteer kiba pyniaid ia ki kali.
Ka Rymbai Wahshnong kala jop da 1-0 iaka Rymbai Iawpynsin haka Super Division Football Tournament kaba pyniaid da ka East Jaintia Hills District Football Association (EJHDFA) kaba long ha madan plastic ha Diengshynrum ha ka sngi ba Ar.
Ia kane ka shikol ka Rymbai Wahshnong kala thep lyngba u Arnold Pusein 29’ bad kane ka kol kala neh haduh ba kut ka jingialehkai.
Ha kawei pat ka jingialehkai ka Rymbai Skhenshynriah kala iakhaid bad ka Sutnga SSCC mar 1-1.
Ka Rymbai Skhenshynriah kala tam shuwa shakhmat lyngba ka kol kaba la thep u Hikaidame Bareh 24’.
Ka Sutnga kala ioh iaka lad ban pynphai kylla ia kane ka kol haka kylla miet lyngba u Ioanis Suchen 61’.
Da kane ka jingiakhaid kila hap ban hun ban iasam mar shipoin.
Haka 9 tarik Naiwieng, ka Thangskai Tiger kan ialehkai pyrshah iaka Dhana SC bad ka Khliehriat West YWSC pyrshah iaka Moolamanoh SC.
Ki Pulit ka Shillong Traffic Police (STP), kila ioh ban bat bad kurup noh haduh 119 tylli ki kali bad ki ar shaka kiba pyndait ia ki exhaust pipe ba khyllah kiba pynmih ia ka jingsawa kaba jam ia kiba ki la shu pynkylla hi da kaba dain kuna T.
5000 kawei.
U Superintendent of Police (City) ka East Khasi Hills District, u Bah Vivek Syiem IPS ha u kyrwoh ula ong ba kine ki kali ki dei kiba la ioh bat naduh ka 1 tarik Risaw haduh ka 5 tarik mynta u bnai bad la dain kuna ia ki katkum ka kyndon 182-A4 jong ka Motor Vehicle Act.
Ha kajuh ka por une u heh pulit ula kyntu ruh ia baroh ki nongbuh kali ba kin bujli noh ia ki exhaust pipe da kiba wan lang bad ki kali na ki Company namar ka jingpyndait ia kine ki pipe ka ktah jur ia ki paidbah nongleit nongwan namar ka jingsawa jam kaba mih lyngba kine ki kali.
Ha kajuh ka por la kyntu ruh ia ki nongniah kali ba kim dei ban tah iit iong ha ki kali, teh ia ki light kiba pynthaba lane ia ki siren ha ki kali.
Shuh shuh u la ong ba ka jingtalasi kan dang iai bteng bad yn pynshitom da kaba tyngeh ia kiba ialeh pyrshah.
Ka Sailung Ialong Sc kala jop da 3-1 iaka Mukhla Raij haka jingialehkai Super Division Football Tournament kaba pyniaid daka West Jaintia District Sports Assocaition (WJDSA) kaba long ha Kiang Nangbah Stadium haka sngi ba Ar.
Ka Sailung Ialong kala thep ia kine ki 3 kol lyngba u Hep Dkhar 39′, Masan War 51′ bad Sandeep Siangshai 71′.
Shikol ka Mukhla Raij kala wan lyngba u Timmy Ryngkhlem 55′.
Haka 8 tarik ka jingialehkai kanlong hadpeng ka Shangpung Lumiawmushai pyrshah iaka Mynthong haka por 1:30 Pm.
U Myntri Rangbah ka jylla u Conrad K Sangma haka sngi ba Ar u la plie ia ka “North East TB Free Summit" kaba thmu ban rat dyngkhong ia ka jingpang Tuberculosis (TB) ha ka jingialang kaba la long ha Courtyard Marriot ha ka jingiadon lang ka Myntri ka Tnat ka koit ka khiah ka Dr M Ampareen Lyngdoh bad u Dr Roderico H Ofrin, WR, WHO India.
Haba aijingkren ha ka jingialang u CM Conrad Sangma u la ong ba ki lad aijingsumar ka dei ka thong kaba hakhmat eh jong ka sorkar.
“Ha kine ki khyndiat snem ba la dep ngi la bteng ban shim ia ki sienjam ban kyntiew ia ka jingtreikam jong ki tnat ka koit ka khiah da kaba pyntreikam ruh ia kiba bun ki lad ki lynti ban kyntiew bad pynbha ia ki lad aijingsumar ha ka jylla hi baroh kawei," u la ong.
U CM u la pyntip ruh halor ka jingkyntiew jong ka sorkar ia ka mang tyngka na ka bynta kyntiew ia ka jingtreikam kiba iadei bad ka koit ka khiah.
Ia kaba bun na kane ka mang tyngka la pynlut ha ki jingtreikam jong ki ‘health mission’  kumjuh ki ‘health bad wellness centres’ kaba la iarap shibun ban pynbha bad pynjanai shuh shuh halor ki lad jingsumar.
Haba pynpaw halor ka jingdon bynta jong ki kynthei ha ki jingtreikam hapoh ki Self Help Group bapher bapher, u la ong ba kane ka la nang kyntiew ha ka liang ka roi ka par bad ka koit ka khiah.
U la ong ruh ba ka jingiadei hapdeng ka koit ka khiah bad ka jingkiew ha ka liang ka roi ka par ka dei kaba lah ban bishar bniah na ka jingshah ktah kum halor ka jingiap jong ki briew, ka jingiap jong ki khunlung bad ki jait jingshitom kiba ktah ia ka kha ka pun.
Nalor kata ula ong ruh ba ka ioh ka kot ka dei u mawbyrsiew ba kongsan eh jong ka jingroi ha ka ioh ka kot hapdeng ki nongshong shnong.
Na ka liang u CM ula ong ruh ba ka don ka jingpynslem ha kaba iadei bad ka jingai jingsumar ia kiba pang TB khamtam kito kiba wan na ki longiing kiba duna ha ka ioh ka kot ki bym shym la leit sha ki doktor tad haduh ba ka jingshitom ka la kham ban jur.
“Ka jingiashim bynta lang da ki bor shnong, ka jingpynioh ia ki jingbam kiba tei, ka jingwanrah ia ki buit aijingsumar, ka jingpyndonkam ia ki kor jingstad ha kaba aijingsumar, ka jingpynshai bad ka jingtuklar kloi ia ka jingpang, ka jinglehkhuid bad kiwei pat ki sienjam kilong katto katne ki lynti kiba lah ban pynpoi sha ka thong ban pynlong ia ka India kaba lait na ka jingpang TB kat haduh u snem 2025," ong u Conrad Sangma.
Nalor kata u la ong ba ka jylla ka don ia kajuh ka thong bad ka jingangnud jong ka ri, bad ka Meghalaya ka don ia ki jaka lum jaka them kiba shem jingeh bad ki nongshong shnong kiba saphred kaba donkam ban pynbiang ia ki jaka sumar na ka bynta ka jingpang TB ha ki thain kiba pajih.
Ka jingiakhun pyrshah ia kane ka jingpang kan dang iaid shakhmat, hynrei lyngba ka jingtrei shitom bad ka jingiatreilang yn lah ban pynduna ia ka jingshah ktah, ong u CM.
Shuh shuh u la kyntu ia ki kynhun bapher bapher kiba don ha ka tnad ka koit ka khiah ba kin nangtrei shitrhem na ka bynta kane ka thong ha ryngkat ka jingkut jingmut bad ka jingtrei shitom.
Kiwei pat kiba la ai jingkren ha kane ka sngi ki kynthup ia ka Myntri ka Tnat ka koit ka khiah, ka Kong Ampareen Lyngdoh, u Dr Roderico H Ofrin uba dei u WR, WHO, India bad kiwei pat.
Na ka liang u Myntri Rangbah ka jylla ula pyllait paidbah ruh ia ka kor Meghalaya Mobile Portable AI based X-Ray diagnostic.
Ka Ar Dolloi Veteran Football Team ka la pynliem kput haduh 11-0 iaka Khliehriat East haka jingiakhun 1st Open to All Veteran Football Tournament kaba pyniaid da ka East Jaintia Hills District Football Association (EJHDFA) kaba long ha madan Artificial Turf Diengshynrum, Khliehriat haka sngi Nyngkong.
U Weshalbor Pathaw marwei ula khyrwit san kol (10′, 13′, 16′, 51′, 67′) ha kane ka jingioh khur namjop ba bun kol ka Ar Dolloi.
Nalor u Weshalbor, ar kol la thep da u Swellmon Shylla (19′, 43), Deisngi Kurbah (32′, 50′) bad u Balentine Sana (57′,65′) Haka jingialehkai kaba bud, ka 12-Dolloi Veteran Football Team ka la pynliem da 4-1 iaka Rymbai Synrang Shahkhain.
Na kaliang ka 12-Dolloi la thep da u Nicos Laloo 17′, 70′, u Golden Mukhim 29′ bad u Wanmi Kassar 71′.
Shikol jong ka Rymbai Synrang Shahkhain la thep da u Daphah Lapasam 42′.
Ka Myntri ka Tnat ka koit ka khiah ka sorkar jyll, ka Kong Ampareen Lyngdoh haka 6 tarik Naiwieng kala ong ba ki nongtrei Accredited Social Health Activists (ASHAs) kiba la pynlong ia ka jingiakhih da kaba shong jahthait  ha la ki jong ki iing ki sem ki la ioh ia ka jingsiew ne ka honorarium kaba biang.
Ka Myntri ka la ong ruh ba kam dei satia ia ka sorkar jylla ba kan shim ia ka rai ha kaba iadei bad ka jingkyntiew ia ka jingsiew na ka bynta ki nongtrei ASHA namar ka dei ka rukom treikam ba la pyndonkam hapoh ka ri hi baroh kawei.
Haba kren shuh shuh kala ong ba hadien ka jingialang ba la khot pynlong da u Myntri Rangbah ka jylla, ka Kong Ampareen ka la ong ruh ba ki don ki ASHA ki ba ioh ia ka jingsiew kaba long T.
5000 haduh T.
7000.
Ka la ong ruh ba ki nongtrei ASHA kim hap satia hapoh ka jingpeit jingkhmih jong ka sorkar hynrei hapoh ki village health councils (VHCs).
Ki dei kiba don ia ka bynta kaba kongsan ha ryngkat ki dorbar shnong kiba khmih ban pynthikna ba baroh ki shnong hapoh ka jylla, kumta ruh lada kine ki nongtrei ki pulom ha ka jingshakri kane kan wanrah ka jingeh kaba khraw ha ka liang ka koit ka khiah.
Na ka liang ka Myntri ka buh ruh ka jingkyrpad ia ki ASHA ba kin weng noh ia kane ka jingiakhih kaba dang bteng jong ki bad ban leitphai sha la ki jong ki kam bad noh synniang na ka bynta ka bha ka miat hapoh ka jingkhmih jong ki dorbar shnong.
“KI VHC mynta kiba aijingshakri hapoh ki sub centre kiba dang shen ngi la kyntiew hapoh ka jylla Meghalaya kin long ka bynta kaba kongsan na ka bynta ban pyniasoh sha ka tnat ka koit ka khiah ha ki jingtreikam ki jong ka na ka bynta ban aijingshakri ia ki nongshong shnong jong ka jylla hi baroh kawei," ong ka Myntri.
Ka Myntri ka Tnat ka koit ka khiah ka sorkar jylla ka Kong Ampareen Lyngdoh haka 6 tarik Naiwieng kala ong ba na ka liang ka sorkar kan aiti sha ka Company kaba biang tam na ka bynta ban pyniaid ia ka 108 Emergency Service hapoh ka Jylla khnang ba kan lah ban ai ia ka jingshakri kaba paka.
Haba kren sha ki lad pathai khubor, ka Myntri kala ong “Ngin ym shah ialam bakla ha ki jingiapynksan jong ki Company kiba iaknieh ban ioh pyniaid namar ngi don hangne ban jied ia kaba bha na kaba bha tam namar ki jingkynnoh, ki jingiapynksan kin ym lah ban pynbeit iaki jingeh".
Nalor kata na ka liang ka Myntri ka la ong; “Ka bynta ka jong ngi ka long ban ai ia ka jingshakri kaba biang tam lyngba ki ambulance na ka bynta ki paidbah nongshong shnong ka jylla Meghalaya.
Ka 108 kala shah mad ia ki jingtynjuh kiba bun ha ki snem bala leit noh bad ngam kwah ban ia don bynta ha kum kine ki kam ka ban ktah ia ka Sorkar.
" Shuh shuh ka la ong ruh ba ka jingkyrpad ka jong ka ia ki Company ba kin khmih ia la ka jong ka discipline bad ban ap na ka bynta ban pyndep ia ki kyndon kiba donkam ban leh, kata da kaba kyntu ruh ba kim dei ban leit sha ki lad pathai khubor da ki jingujor hynrei ban wan sha ka jingiakren lyngba ka committee kaba pyniaid ia ka tender.
Ha kajuh ka por ka Myntri ka la kyntu ruh ia ki kompeni ba kin kiar ban pynmih kino kino ki jingpynklumar jingmut ha kaba iadei bad ka rukom jied ia ka kompeni ka ban pyniaid ia kane ka kam namar kan don ka jingbihsar bniah ka bym don kano kano ka jingshah liang.
Ka Dongmihsngi Mupyut kala jop da 3-1 iaka Umladkhur SC jingialehkai Super Division Football League ba la pyniaid da ka Amlarem Sub Divisional Sports Association (ASSA) kaba long ha madan Ladjaplem, Amlarem haka sngi Nyngkong.
Ia kine ki lai kol, ka Dongmisngi Mupyut kala ioh ban thep lyngba u Iashah Khongmuloi 23′ bad u Deibormi Khyriem 30′, 72′.
Shikol na kaliang Umladkhur SC la thep da u Dongmi Surong 39′.
Haka 8 tarik ka jingiakhun kan long hapdeng ka Man-I-bha SC pyrshah iaka Seinbhalang SC haka por 2.
30 baje nohphai sngi.
Ka Niaw Wasa kala pynliem da 1-0 iaka Nangbah Mulang haka jingialehkai Super Division Football Tournament-U Kiang Nangbah Memorial Trophy kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Nyngkong.
Ia kane ka shikol ka Niaw Wasa la thep da Sucrip Manar 20′ haka kylla step bad kala neh haduh bala wai ka por iakhun.
Haka 7 tarik Naiwieng, ka jingialehkai kan long hapdeng ka Sailung Ialong bad ka Mukhla Raij SC haka por 2.
00 baje nohphai sngi.
U District Magistrate ka Ri Bhoi District, Nongpoh u la pynjari da ka kyndon Section 144 CrPC kaba khang pyrshah ia ki kali kiba kit palat ia ka 15 Metric Ton ba kin iaid lyngba ka jingkieng Damsite (Umiam) kat haduh ban da dep ban maramot ia ki bynta jong ki nar bad paia (girder beam bad deck slab) kiba pynskhem ia ka jingkieng.
Ia kane la leh katkum ka kaiphot ba la ioh pdiang lyngba ka Safety Audit halor kane ka jingkieng Bridge ba ju pyllait um na kane ka pung Umiam hadien ka jingai jingmut da ka IIT, Guwahati.
Namar ka jingdawa kyrkieh jong kane ka kam, kumta ruh kane ka jingpynmih hukum ka la treikam mardor tad haduh ban da pynbna da kumwei pat.
U Myntri Rangbah ka jylla u Conrad K Sangma 6 tarik Naiwieng u la khot ia ka jingialang bishar kam ha kaba iadei bad ka jingduna ki doktor specialist bad halor ki jingtreikam jong ki Civil hospital bad halor kiwei pat ki mat kiba iadei bad ka tnat ka koit ka khiah.
Haba kren sha ki lad pathai khubor, ka Myntri ka Tnat ka koit ka khiah ka Kong Ampareen Lyngdoh ka la ong ba ka jingpynlong ia kane ka jingialang ka long khamtam ban bishar bniah ha kaba iadei bad ki jingtreikam jong ki Civil Hospital bad ki District Hospital ha ka jylla hi baroh kawei.
Ka la ong ba na ka liang ka sorkar ka la bishar bniah ia ka jinglong jingman, ia ki jingtreikam bad halor ki jingdonkam ia ki jingtei ia ki jaka treikam.
“Ngi la ai por ialade kumba 24-36 bnai khnang ba ngin peit bniah ha kaba iadei bad ki jingtreikam," ong ka Myntri.
Ka la ong ruh ba ki jingdonkam kiba kongsan tam hapoh ki hospital sorkar ka long halor ka jingdon ki nongtrei.
Ka la ong ruh ba ki la pyntip sha u Myntri Rangbah ka jylla ha kaba iadei bad ka jingduna jong ki nongtrei kumjuh ki doktor specialist bad ki doktor.
“Ngin dang ap mynta na ka bynta kawei pat ka jingiakren bad u Myntri Rangbah khnang ban peit ia kiwei pat ki kam kiba hap ban shimkhia bad kaei ka jingiarap song pisa kaba donkam ba ka Sorkar kan ai khnang ban pynthikna ba ki lad jingsumar jong ngi kin long kiba kham biang" kala ong.
Nalor kata ka Myntri ka la ong ruh ba na ka liang ka Tnat ka la phah ia ka jingtyrwa halor kumno ban pynthikna ba ki doktor specialist kin pyniasoh ia lade na ka bynta ka jingshakri hapoh ki jaka sumar sorkar hapoh ka jylla.
“Ngi dei ban don ia ki sienjam ban khmih halor ki jingsiew bad ba ki heh ba dei khmih mynta kin pyrkhat bniah halor ki jingytwa kiba bun lane ki lad jingtyrwa na ka bynta kine ki specialist khnang ba ngin lah ban pyndap ia baroh ki jaka kiba thylli ha ka thup jong ki specialist," ong shuh shuh ka Myntri.
Shuh shuh ka pyntip ruh ba na ka liang ka sorkar ka la shim ia ka rai ban pyntreikam ia ka policy ban pynthikna ba baroh hapoh ka tnat ka koit ka khiah ki dei ban shah pynkynriah sha kino kino ki jaka na ka bynta ban aijingshakri.
Ha kawei pat ka bynta ka Myntri ka la ong ba na ka liang ka sorkar kan wad bniah ruh ia ka daw tynrai halor ka jingmlien jong baroh ki hospital sorkar ban phah pynkynriah ia ki nongpang sha kiwei pat ki jaka sumar.
Wat hadien ka jingbym ioh tulop mynta lah phra bnai kynthih, hynrei ki nongtrei ka Jaintia Hills Autonomous District Council (JHADC) ki dang iai bteng ban leit sha la ka jong ka kam ka jam ka jong ki da ka jingkyrmen ba mynta ne lashai kin sa ioh pdiang ia ki tulop jong ki  khnang ba kin lah ban pynkhuid ia ki ram ki shah kiba ki la hap ban shim khnang ba kin lah ban im.
Hynrei, kane ka jingiai shah kaba jlan bad ka bym dei ruh ka sien kaba nyngkong kala kut haka Nyngkong.
Baroh ki nongtrei kiba don palat 500 ngut ki la ia mih na la ki jong ki kamram treikam ha ryngkat ki lama iong ha baroh ki saw kynroh ka ophis ka JHADC ban pynpaw ia ka jingbitar ia ka sorkar bad ki bor ba dei khmih halor ka jingbym siew ia kane ka tulop ka jong ki.
Baroh ki nongtrei kiba la pynpaw ia ka jingiatylli lang kawei hapoh ka lama jong ka JHADC Staff Association ki la shim ia ka rai ban pynlong da ka jingiakhih ha ryngkat ka jingrah ia ki plakad dang shi bnai mynta namar ka jingbym siew ia ki tulop jong ki kaba naduh u bnai Kyllalyngkot mynta u snem.
Kane ka jingiakhih ka jong ki ka la seisoh khyndiat eh hadien ba ki bor ba dei khmih ki la pyllait ia ka tulop jong u bnai Kyllalyngkot mynta u snem.
Haba pynpaw halor kane ka jingbym ioh tulop kaba la neh bun bun bnai, kawei na ki nongtrei ka ainguh ia U Blei uba la pynioh ha ka bad ki dkhot ka longiing ia ki met kiba koit ba khiah ha baroh kine ki por, da kaba ong lem kumta ngan ym lah ban siew ia ka bai sumar hapoh hospital lada don ki dkhot ka longiing kiba ngat ha ka pang ka shitom bad kiba donkam ban ioh jingsumar hapoh ki hospital.
Shuh shuh haba pyntip halor ki jingpynkhreh ia ki jingiakhih nangne shakhmat, u president ka Association u Bah Johnson Pohrmen u la ong, “Ngin bteng ia kane ka jingiakhih ka jong ngi na ka bynta lai sngi kynthih naduh ka por 10 baje mynstep haduh 4:40 janmiet hadien ba la kut ka Dorbar Tlang, kata lada jia ba ngim pat ioh ia ki jingsiew ki jong ngi.
".
U MP Shillong Ma Vincent H Pala haka sngi Nyngkong ula plie paidbah iaka khnap Thangbru-Kambel Shullai Eco-Friendly Crematorium kaba la tei ha Khlieh Riatturiem harud ka surok bah Jowai-Shillong.
Ha kane ka jingplie paidbah ia kane ka khnap thangbru la iadonlang u Dolloi ka Elaka Jowai, u Ma Puramon Kynjing, u Waheh shnong ka Khliehtyrshi u Ma Kitbok Rymbai, Ma OR Shallam president barim ka Seinraij Jowai, ma W Challam kni ka kur Challam, ki riew rangbah ka Seiñraij Jowai kiba haiing hasem ka Rina Challam kaba la ai sngewbha iaka jaka ban shna ia kane ka Khnap Thang-bru.
Iaka jingialang la pyniaid da u President ka Seiñraij Jowai u Ma Hercules Toi bad iaka nguhblei la pyndep da u Pator ka Elaka Jowai, u Ma Raymond Nartiang.
U Ma Vincent H Pala uba la ai jingiarap ban shna ia kane ka khnap Thangbru, haka jingkren ula iaroh ia u Ma Kambell Shullai (bam kwai ha dwar u Blei) uba lap ia kane ka buit thang-briew kaba tip kum ka Khnap Thangbru kaba iadei bad ka mariang bad kaba pyndonkam tang khyndiat eh ki dieng thang ban pyndep iaka niam thang.
U Ma Pala ula ong kum u MP um juh kyntait ban iarap ia kino kino ki jingiarap sha ki Seinraij bapher bapher.
Ka Dorbar Shnong Moolamylliang ka pyrshah jur ia ka jingkhot pynlong ia ka jingpynsngew paidbah ne public hearing ka ban long lashai ka 7 tarik sngi ba Ar ha Iew Umpleng, Moolamylliang ha kaba iadei bad ka jingai NOC da u Dolloi jong ka Elaka Sutnga sha ka Kong My Please Siangshai bad u Bah Ajay Shylla na ka bynta ka jingplie ia ka dukan die kyiad ne wine store.
Lah ban kdew hangne ba katkum ki kyndon jong ka section 31(11) jong ka Jaintia Hills Autonomous District (Establishment of Elaka and village and Election Power, function and jurisdiction, of Dolloi Sordar and Waheh shnong Act 2015) ka la kdew shai ba ia kaba kum kane ka jingai NOC dei ban ai da ki Rangbah Shnong jong jong kito ki shnong bad ki Dolloi kim don bor satia ban ai ia kaba kum kane ka NOC.
Ka dorbar shnong Moolamylliang kala ong ba kane ka jingleh jong u Dolloi ka long pyrshah ia ki kyndon ain bad ia ka Act jong ka Council, bad na ka liang ka Dorbar Shnong ka la phah ka jingkyrpad sha u Deputy Commissioner ka East Jaintia Hills ha kaba iadei bad kane ka phang.
Na ka liang ka Dorbar Shnong ka maham ruh ba lada kane ka jingthmu ban pynlong ia ka public hearing kan iaid shakhmat ha kaba iadei bad katei ka mat, na ka liang ka Dorbar kan ujor sha ka iingbishar.
U Myntri Rangbah ka Jylla Conrad K Sangma hynne ka sngi Nyngkong ula iashim bynta ha kaban kaweh ia ka lama na ka bynta ka jingpynlong ia ka ‘Car Rally’ jong ka National Cadet Corps (NCC) kum shibynta ban rakhe ia ka jingdap 75 snem jong ka.
Ia kane ka car rally la pynlong da ka North Eastern Region Directorate jong ka National Cadet Corps kum shibynta jong ka Special Outreach Program ka ban sa kut noh ha ka 27 tarik Naiwieng ha Guwahati.
Ha kane ka NER Car Rally ki la don haduh 277 skul, 151 College bad 44 District na ki hynriew tylli ki jylla ka thain shatei lammihngi (Northeast) kiba la wan iashim bynta.
Na ka liang u Myntri Rangbah ka Jylla ula ai ka jingiaroh ia ka synniang jong ka NCC ha ka jingai jingshakri na ka bynta ka Ri bad ka jingai mynsiem ia ki samla ym tang ha kaba iadei bad ka jinglong discipline bad ha kaba iadei bad ka jingai jingshakri hynrei ruh ia ka mynsiem jong ka jingiatylli hapdeng ki samla.
U la ai khublei kyrpang ruh ia baroh kiba la iashim bynta ha kane ka rally.
Ka jingthmu jong kane ka Car Rally ka long ban ruh wanrah ia ka jingsngew iajan para dkhot ka NCC, ka jingpynioh ia ka mymsiem nongialam, ka mynsiem  ialeh bad ka mynsiem ieid ri.
“Ka jingkynrei u Drok ha ka Nongbah Shillong ka dei ka jinghiar thma ba jar jar jong ki mynder ia ka jaidbynriew," ong u vice president FKJGP central body samla Kitboklang Nongphlang, haba kren ha ka jingialang pynskhem nongkitkem hapdeng ki nongialam ki Circle kiba don ha ka nongbah Shillong kaba la long ha ka 3 tarik mynta u bnai ha ka ophis treikam jong ka ha Mawlai Kynton Massar.
U la ong ruh ba kane ka la wan long namar kiba bun ki samla khasi kiba ngop ha utei u jingdih pynbuaid ki dei tang ki langknia katba kiba pynpoi bad pynngop pat ia utei u jingdih bunsien ki dei beit ki khyllah jait.
U la ong ruh ba kum ki dkhot jong ka seng ki dei ban long kiba phikir, kiba peitngor bad ban long kiba la khreh ban iakhun pyrshah ia ka Thma Drok kaba la bam kruin ia ka jaitbynriew.
La pynlong ia kane ka jingialang kaba kyrpang hadien ka jingwan pyniasoh da ki spah ngut ki khun samla na ki bynta bapher bapher jong ka Nongbah Shillong.
Ka Seng  kala lum ia kane ka jingialang ban shim ia ki sienjan ban pynkhlain ia ka rukom treikam jong ka seng khamtam eh ha ka nongbah Shillong.
Ia kane ka jingialang la pyniaid da u bah Khrawkupar Nongsiej, Chief Organising Secretary FKJGP Central Body ha kaba la ia don ryngkat ruh da u khlieh nongialam jong ka seng u Bah Dundee Cliff Khongsit, President, Senior Vice President bah Elton Cliff Warjri, Samla Kitboklang Nongphlang, Vice President bad U Bah Eldie N Lyngdoh, General Secretary.
Katba u Bah Elton Cliff Warjri, Senior Vice President ha ka jingkren u la pynkynmaw ia ki lynti iaid jong ka seng ha ki snem 2014 ter ter ha kaba ki dkhot ki dei ban don ia ka mynsiem kaba shitrhem ban shakri ia ka jaidbynriew hi baroh kawei.
U Bah Eldie N Lyngdoh, General Secretary Central Body uba la long teng ruh u General secretary FKJGP Shillong City ha u snem 2024 u la pynkynmaw ba ki dkhot jong ka Shillong City ha kitei ki snem kila mad ia shibun ki jingshah tynjuh lyngba ki jingshah kem, shah bom shah tied haba ki pyrshang ban iakhun ia kiba bun ki mat ne issue na ka bynta ka dawbah jong ka jaidbynriew hynrei kaba sngewtynnad pat ka long ba haduh mynta ka nongrim ka skhem bad kam lah satia ban theh umpjah ia ka mynsiem ieit ri ha kaba u la kyntu ruh ia ki dkhot ba kin nang iai trei shitrhem shuh shuh ban aiti met bad mynsiem na ka bynta ka jaidbynriew.
Hashwa ban pynskhem ia ki nongkitkam ba thymmai jong ka FKJGP Shillong City na ka liang jong u Bah Dundee Cliff Khongsit, President FKJGP Sengkmie ula pynshai ia ki nongrim bad ia ki mat treikam jong ka seng ha kaba u la long ruh ba shisien ba phi la pyniaisoh ialade bad ka FKJGP to tip shai ba shiliang ka kjat kala dei ban don lypa ha ka along bad shiliang pat shabar, ha kaba ula kyntu ruh ba kum ki dkhot kidei ban don ia ka mynsiem kaba shynrang ka bym tieng, bym khawpud bad ka mynsiem kaba ym pyndem satia ban iakhun na ka bynta ka dawbah jong ka jaidbynriew ha kaba u la maham pat ba ki dkhot jong ka seng kim dei satia ban long ki khwan myntoi na ka bynta ka malade.
Ki Nongialam bad ki dkhot bala shah pyntian smai na ka bynta ka samoi treikam 2023-26 jong ka FKJGP Shillong City ki kynthup ia u President  Arkinfield Khonglam, Vice President Simon Myrthong, General Secretary Shane Nongrum, Joint Secretary Wanpyndap Marbaniang, Assistant General Secretary Kyrshan Syiemlieh, Organising Secretary Alfredy Kharbuli, Barilang Pyngrope, Donkupar Dympep bad Dapkmen Syiemiong, Information Secretary Embhahlang Talang, Assistant Information Secretary Sherborn Shabong, Education Secretary Garry N.
Thangkhiew, Assistant Education Seecrtary  Boney Jyrwa, Socio & Cultural Secretary Larikupar Lyngdoh, Assistant Socio & Cultural Bantei Nongkhlaw, Sports Secretary Donavan Pyngrope,  Assistant Sports Batkupar Nongkhlaw, Disciplinary Secretary Rist Thabah, Asst.
Disciplinary Secretary Kordor Lyngdoh, Environmental  Secretary Hopewell Kharkongor,  Assistant Environmental  Collin Trunia, Agriculture Secretary  Arban Katrai, Assistant Agriculture Mark Wahlang.
Nalor jong kine ki nongkitkam la jied ruh ia kiwei pat ki 36 ngut ki dkhot na kylleng ki jaka kiba hap ha Sor bad Khapsor kum ki dkhot sha ka Executive Committee jong ka FKJGP Shillong City.
U MDC ka Seng BJP na Tura, u Bernard N Marak u la dawa ban pynshitom tyngeh pyrshah ia kito ki briew ne agent kiba shim pisa na ki nongioh jingmyntoi lyngba ka jingpyntreikam ia ki skhim bapher bapher ka Sorkar Pdeng.
Ha ka shithi sha ki Deputy Commissioner jong ki santylli ki district ka thain Garo Hills, u Marak u la ong ba ki skhim ka sorkar pdeng kim don ka jingiadei ba ki MLA jong ki thain, kumta u la ong ba ki MLA bad ki briew jong ki kim dei satia ban mushlia ha kaba iadei bad ka pyntreikam ia ki skhim ka sorkar pdeng.
“Ki Secretary jong ki VEC ha ki katto katne ki shnong ki trei kum ki agent jong ki sain hima, ia kaba ym dei satia ban pynshlur da lei lei ruh.
Ki Secretary ki VEC bad ki Gram Sevak ki dei ban trei katkum ki kyndon kiba iadei bad ki skhim ka sorkar pdeng.
Dei ban pynshitom tyngeh pyrshah ia kito ki briew ne agent kiba dawa pisa na ki nongioh jingmyntoi, namar kine ki skhim ki dei ki bym donkam jinglut ei ei ruh," u la ong.
U Marak u la pynpaw ruh ba ka mat kaba sngewkhia ka long ba kiba bun ki briew ha ki thain nongkyndong ki pyrkhat ba ka Aadhaar card u don ka jingiadei bad u ‘666’ bad ki bank ruh kim pyniasoh ia ki nongioh jingmyntoi lyngba ki bank account jong ki bad ka Aadhaar card.
“Kane ka la wanrah ka jingeh kaba khraw ha kaba iadei bad ki jingsiew kiba iaid lyngba u Aadhaar sha ki nongioh jingmyntoi.
Dei ban kyrpad ia ki bank ba kin pyniasoh ne lin ia u Aadhaar sha ki account jong ki nongioh jingmyntoi.
Hapoh South Garo Hills, ka dei ban don ka bank bad ka jingpyniasoh lyngba ka mobile ha Rongara bad shawei pat namar ba ki nongioh jingmyntoi na kito ki block ki hap ban iaid haduh kumbba 80 kilomitar shapoh Baghmara na ka bynta ban pyndep ia ki kam ki jam jong ki," ong u Marak.
Nalor kata u la ong ruh ba ha ka jingleit jurip ka jong u lashem ba ym shym la don na ki block bad ki VEC ki ban pyni ia ki permanent waitlist kumba la kdew hapoh ki kyndon kaba la wanrah ka jingartatien bad ka jingsngewthuh bakla bad kaba lam sha ka jingshah pyndonkam bakla jong ki nongioh jingmyntoi da kito ki agent kiba don ha ki ia ki permanent waitlist.
“Kine ki agent ki la pynbor ia ki nongioh jingmyntoi kiba wan na ki longiing baduk ba kin hap ban siew shibun ka pisa na ka bynta ban ioh ia ka skhim kaba ym donkam jinglut  na ka bynta jong ki.
Ngin jin da la sngewnguh lada ia kine ki permanent waitlist yn buh mardor hapoh ki block bad ki shnong ki thaw.
Ngin bishar bniah ia ki sienjam ba lashim hapoh ka shitaiew," ong u Marak da kaba bynrap ruh ba ki Block ha kiba buntylli ki district ki dei kiba duna nongtrei.
Ka jingbym biang ki jaka treikam, ka bording bad ka jingduna ki jingtreikam lyngba ki tiar digital ruh ki dei ki mat ha kiba bun tylli ki block.
Nalor kata u la ong ruh ba ki jingsiew kiba iadei bad ka jingpyntreikam ia ka skhim MGNREGA ki la shu sahkut bad kiba bun ki jingsiew ki la iaid lait ha kiba bun tylli ki VEC ha ka por ba leh ia ka online upload.
Shuh shuh une u MDC ka Tura u la ong ruh ba kiba bun ki shnong ki bym pat ioh ia ka jingpyniasoh lyngba ka mobile ia kiba donkam ban ithuh bad ban leh ia kaba donkam ban pyniasoh kloi katba lah.
U la ong ba na ka liang ki longkmie ruh ki la ujor halor ka jingbym ailad ban ialam ia ki VEC namar ka jingbym pynlong ia ki ilekshon ha ka rukom kaba dei.
Kumta u kyntu jur ia ki bor pyniaid district ba kin shimkhia mardor halor ki mat kiba iadei bad ki VEC bad ha kaba iadei bad ki jingsiew jong ki.
Ka North East Students’ Organisation (NESO) ka la shim ia ka rai ban pynlong da ka jingiakhih ha baroh ki nongbah ki jylla ka thain shatei lammihngi (North East) ha ka 9 tarik mynta u bnai kum shibynta ban pynpaw pyrshah halor ka jingpulom jong ka Sorkar Pdeng ban pynkut noh ia ka jingiakynad kaba la neh mynta hynriew bnai kynthih ha Manipur.
U Chairman ka NESO u Bah Samuel B Jyrwa u la ong haka sngi U Blei ba na ka liang ka Seng ka pynpaw ka jingsngewkhia kaba jur halor kane ka jinglong jingman hapoh Manipur kaba dang iai bteng haduh mynta.
“Kane ka jinglong jingman ka la wan long wat hadien hynriew bnai jong ka jingiakynad hynrei ym pat shym la lah ban wanrah pat ia ka shongsuk shongsain kaba pynpaw shai kdar halor ka jingpulom jong ka Sorkar India ban shimkhia ban tem ia kane ka jingiakynad ha ka rukom kaba dei bad kaba la wanrah ka jingiap jong kiba bun ki mynsiem briew, ka jingshah pynjulor ki jingdon jingem jong ki nongshong shnong bad kaba la ktah jur ha kaba iadei bad ka lawei jong ki khynnah bad ki samla pule," ula ong.
Namar kane ka jinglong jingman hapoh Manipur, u Bah Samuel u la ong ba ka NESO ha ka 31 tarik u Risaw ba ladep ka la pynlong ia ka jingialang jong ka executive council ha ka nongbah Guwahati ha kaba ka la shim ruh ia ka rai ban pynlong da ka jingiakhih ha baroh ki nongbah ki jylla ka thain North East ha ka 9 tarik mynta u bnai.
“Ka jingkhot pynlong ia kane ka jingiakhih ka long ban pynpaw ia ka jingsngew bynniaw kaba jur halor ka jingpulom jong ka Sorkar Pdeng ban pynkut noh ia kane ka jingiaumsnam kaba la neh hynriew bnai mynta hapoh Manipur bad dawa ruh na ka Sorkar India ba kam dei ban bteng ban leh matlah hynrei ban shim ia ki lad ki lynti kumno ban weng noh mardor ia kane ka jingeh," ong shuh shuh u Bah Jyrwa.
Ka Rotary Club Jowai haka 4 tarik Naiwieng ka la pynlong ka jingiakynduh lang haka jingdonlang u Rtn.
Nilesh Kumar Agarwal, District Governor RID-3240 haka jingialang kaba la long Infinity Conference Hall, Mooralong.
Ha kane ka jingiakynduh lang u Rtn D.
F.
Majaw (PHF) ula long kum u Master of ceremony bad ka ioh ki kyntien pdiang burom na u Rtn.
Rudolf E.
Laloo (PHF) RC-Jowai, ki kyntien ai mynsiem na u District Asst.
Governor nalor kiwei kiwei.
U Rtn.
Deibormi Toi, President Rotary Club Jowai ula iathuh iaka thong treikam jong ka Rotary International kiba shong pyrkhat sani bha da ki riew pyrkhat jong ka Rotary International kynthup ia ka Community Service, Environment, Education, Health, Sanitation bad kiwei kiwei kiba iadei bad ka bha ka miat ka imlang sahlang jong ki briew bad nongshong shnong.
U Rtn.
Nilesh Kumar Agarwal, District Governor, RID -3240 kum u kongsan haka jingkren u pynpaw ka jingsngew nguh sngew burom iaka Rotary Club Jowai bad ula kyntu iaki dkhot ban don ka mynsiem iatreilang bad sngewtrai iaka seng khnang ban lah ban leh shibun ki kam na bynta ka imlang sahlang kynthup naduh ban kyntiew iaka pule pule, ka jingkoit jingkhiah, ka jingiada pynneh pynsah iaki sawdong sawkun ka mei mariang nalor kiwei.
Shuh shuh ula ong ka jingpynlong iaki jingialang pyrkhat na ki por sha ki por kadei kaba donkam bha bad ka jingiashim bynta haki prokram bapher bapher jong ka Rotary Club ha kiwei ki jaka ka iarap ban tip bad shemphang ban trei iaki kam katkum ka jingdawa ka juk ka por.
I Kong Biangmon Lanong ba shong ba sah ha Chutwakhu Jowai ila khlad noh na kane ka pyrthei haka 6.
11.
23.
Ka jingleit ontep ia i kan long haka 7.
11.
23 haka por 1 PM ha u lum jingtep ka Balang Presbyterian Jowai.
Ka Khasi Students’ Union (KSU), Wahiajer Unit kaba hap hapoh ka Jowai Circle, West Jaintia Hills District Unit haka 4 tarik Naiwieng ka la pynlong iaka jingsam khusnam iaki samla pule kiba pass bha shakhmat kaba tip kum ka ‘1st Maitshaphrang Award.
Ki don saw ngut samla pule kiba pass bha ha ka SSLC bad ka HSSLC Examination kikila shah pynkup burom da ka Maitshaphrang Award kynthup ruh kawei ka khusnam Bravery Award ne kam shlur.
Haka jingialang lyngkot la ioh ka jingkren na u samla Emki Shylla, President Wahiajer Unit, samla Leningrad Tariang, General Secretary West Jaintia Hills District Unit bad na u samla Phrangki Kyndait Organising Secretary jong ka seng FKGJP.
Ka Shellkitbok Kharbani Assistant Education Secretary, KSU Central Body ula ai ka jingkyrkhu kyrdoh ia ki samla ba kin dang iai tur sha khmat ha ka ban ioh ia u soh jong ka jingjop.
Ka District Magistrate ka East Khasi Hills District, ka Kong Rosetta Mary Kurbah ka la pynmih ia ka hukum kaba khang pyrshah ia ki kali kiba kit palat ia ka jingkhia kaba 15 Metric Ton kiba mih na Shillong ban iaid lyngba ka jingkieng Damsite (Umiam) Ka jingpynmih ia kane ka jingmana hapoh ki kyndon section 144 CrPCkalong katkum ka hukum ba la pynmih da ka sorkar lyngba ka Tnat Bording katkum ka Order no.
POWER.
63/2021/78 dated Shillong the 1st November, 2023 ban khanglad ia ki kali kiba kit palat ia katei ka jingkhia kum shi bynta ban iada iaka jingkieng na ka jingsniew shuh shuh.
Nalor kata ka District Magistrate ka la hukum ruh ia ki kali kiba kit palat ia katei ka jingkhia kaba 15 MT ba kin iaid noh napoh Shillong By Pass lyngba ka Mawryngkneng.
Ki nongshet ja sngi ha ki skul bapher bapher jong ka Jylla kiba don hapoh ka shatri jong ka Union of Cook cum Helpers PM POSHAN Meghalaya (UCCHPM Poshan) ki la weng noh iaka jingsangeh shet ja sngi bad kin sdang ban leit shet ja haki skul bapher bapher naduh 7 tarik Naiwieng.
Kane ka jingsangeh shet ja sngi haki skul bapher bapher ka la sdang naduh ka 16 tarik Risaw (Risaw) namar ba ka sorkar kam siew iaka bainong jong ki kaba sah naduh u bnai Naitung (July), Nailar (August) bad Nailur (September) mynta u snem.
Iaka rai weng sangeh treikam, la shim haka jingialang 4th General Meeting kaba la long ha u Lumtiniang, Mowtyrshiah West Jaiñtia Hills Districts haka 3 tarik Naiwieng.
Iaka jingialang la pyniaid da ka Chairperson ka Kong Phiioris Syngkon President Laskeiñ Block bad la ioh ka jingkren pdiang na ka Kong Lamjingieid Lapasam General Secretary Laskeiñ Block haka jingdonlang u Bah OB Kurbah Senior Incharge Consultant, u Bah Asoo Suchiang PM Poshan, u Bah K L Pariat Adviser AJMDMWU, u Waheh Shnong Mowtyrshiah u Bah Satellite Lapasam  bad ki spah ngut ki nongshet.
U kongsan u Bah OB Kurbah haka jingkren ula ong ba na ka liang ka ophis jong u kan ialeh katba lah ban pynkloi iaki kam kiba iadei bad ki nongshet ja sngi bad ban pynbeit iaka rukom pyniaid iaka PM Poshan ha Meghalaya.
Ula pynkynmaw ba ki nongshetja sngi ba ki bam kin dei ban long kiba khuid bad ula iaroh ruh iaka seng ki nongshet ja sngi kaba kloi ban iatreilang bad ka sorkar.
Nalor kata ula ong ka PM Poshan lane ka Mid-Day Meal kadei ka skhim kaba bsa iaki longiing bad pyllait na ka jingiap thngan bad ban pynioh iaka jingbam ba tei iaki khynnah.
Ha kaba iadei bad ki nongshetja sngi ula ong ba kidei ki rishot jong ka PM Poshan bad lyngba jong ki, ka PM Poshan scheme ha Meghalaya ruh kala iaid shakhmat.
Ha kane ka jingialang u Jerry Anderson Suting ula pynsngew iaka report treikam jong ka seng naduh u snem 2021 haduh u snem 2022.
Katba iaka Audit report la pynsngew da ka Secretary Kong Joycifull Lypon.
Ka Kong Banalis Syiem President Union of Cook cum Helpers PM POSHAN, Meghalaya Shillong ha kane ka jingialang kala pynbna paidbah ïa ka rai jong ka CEC ka Union ban sdang ban leit Shet Ja biang sha School naduh ka 07/11/23, ïa kane rai la shim hadien ba ka Sorkar Jylla ka la siew ïa ka pisa honorarium kaba tang Ar hajar tyngka shibnai haduh u bnai Nailur 23.
Ka Union kala kyntu iaka sorkar jylla kan siew lut ïaka bai bylla kynthup ia u Oct bad November hashwa ka Christmas.
Kumjuh ruh ban lait na ka jingpyndonkam da ki dieng u rnga bad kaba la ktah jur ïa ka koit ka khiah ki Nongshet Ja, ka Sorkar ka dei ban hukum naduh u bnai April ’24 ba dei ban pyntreikam da ka LPG ha man ki kamra Shet Ja ha school ha baroh ka Jylla khnang ba ka jingialap jingthung dieng kanlong kaba nongrim ban pynneh pynsah iaka mariang.
Ha kane ka sngi la jied ruh iaki nongshet ja sngi ka AJMDMWU.
Ki nongkitkam bathymmai ki long u President Jerry Anderson Suting, Vice President Biiola Iakai, General Secretary Joycifull Lypon, Assistant Secretary Arkini Lytan, Treasure Rimika Chalam.
Ka National Cadet Corps (NCC) ka la rakhe ia ka jingiaid lynti kaba 75 snem jong ka lyngba ka Special Outreach Program ba la tip kum ka “North Eastern Region Car Rally" ka ban long naduh ka 6 haduh ka 26 tarik mynta u bnai.
Ia kane ka jingiaid rally lyngba ki kali yn kaweh lama na Shillong bad wan poi ha Guwahati ha katei ka lyngkhuh sngi kyrpang ka NCC.
Kane ka prokram kaba heh kan wanrah lang ia baroh ki kynhun bapher bapher kiba kynthup ia ki 277 tylli ki skul, 151 tylli ki college bad 44 tylli ki district na ki hynriew tylli ki jylla ka thain shatei lammihngi (Northeast).
Ka dei ka jinglehkmen halor ka jingiatylli, ka jinglong jingialam bad ka mynsiem ieit ri kaba dei ka mynsiem kaba don ha baroh ki dkhot NCC kum ki nongtei ia ka ri.
Ka jingpynlong ia kane ka North Eastern Region Car Rally ka thmu ruh shibynta ban ai mynsiem hapdeng ki khynnah samla, ban pynshlur ia ki ban long ki nongialam bad ban pynrung ia ka mynsiem ieit ri.
Na ka liang u Vice Chancellor jong ka skulbah North Eastern Hill University (NEHU), u Prof PS Shukla u la ong ba ka jingthung ia u Rohit Prasad kum u technical officer cum senior consultant ka dei kaba la leh hadien ba la shim ia ka jingmynjur da ka Executive Council (EC) ka University.
Haba kren sha ki lad pathai khubor haka 4 atrik Naiwieng, u Prof Prabha Shankar Shukla ula kyntait iaka jingdawa ka JAC da ka ba ong ba kam shym la don kano kano ka jingthungkam beain namar u VC u don ia ka bor ban thung shipor na ka bynta baroh ki Group A / Group B post katkum ki kyndon ain kiba iadei bad ka jingtreikam bad ka jingthung ia u Rohit Prasad kam dei ka kam permanent, bad ba kane ka jingdawa jong ka JAC ka dei kaba khlem nongrim.
Ha kaba iadei bad kane ka mat u la ong u long ruh uba kloi ban khot ia ka JAC sha ka jingiakren.
Nalor kata u la ong ruh ba yn ym lah ban weng kam noh ia u Rohit khlem kano kano ka daw kaba biang, bad lada ka JAC ka lah shisha ban kdew ia ki daw kiba shong nongrim ka dei ban ujor da kaba kdew shai halor ki daw.
Kane ka jingpynpaw jong u VC ka la wan long ruh shi sngi hadien ba ka Joint Action Committee kaba kynthup ia ka NEHUTA, NEHUNSA bad NEHUSU ki la ai por 10 sngi ban wengkam noh ia u Prasad.
Na ka liang ka JAC ka la dawa ruh ba ka tulop ba la siew sha u Prasad dei ban siew na ki jingioh jong u VC bad ym napoh ka account jong ka University.
Na ka liang u VC u la ong ba ka jingthung ia Rohit Prasad da ka kontrak na ka bynta lai bnai bad ka jinglah ban thung biang ka shong ka jinglah treikam jong ki bad shuwa ban thung la khot ia ia ki aplikoshon hynrei ym don ba  thep kumta namar ka jingdon kam kyrkieh ka kam la thung kontrak noh ia u ophsiar ba kyrpang.
“Kham hashwa ngi la thung ia ka post nonghikai, mynta ngin thung sa ha ki post non-teaching.
Haduh u bnai Nohprah ne Kyllalyngkot u ban wan, Nga dang don ruh ia ka bor ban pynrung ha ka kam finance officer, university engineers bad ruh na ka bynta ka kam registrar jong ka University," ong shuh shuh u VC jong ka skulbah.
Uwei u briew bym la satia ban ithuh ula shah iuh haka trok 12 shaka ka jaka kaba la tip kum ka Sahdaloi Thadmuthlong Phramer, West Jaintia Hills.
U Superintendent of Police West Jaintia Hills Distrct, ula iathuh ba kane ka jingjia kala jia haka por kumba 11:50 AM ha kaba kane ka trok 12 shaka kumno re kumno kala iuh ia une briew ha surok bah NH 6.
Une u briew antad u don haka rta kaba 35-45 snem ka rta bad na dur bad u dei na ka jaibynriew riewlum.
La lap ia u hapdeng ka jigbymtip briew bad mynsaw jur na ka bynta ka khlieh bad ula khlad hashen na kane ka jingmynsaw, la ong u SP.
Ula ong ruh wat hadien ba kila pyrshang ban wad jingtip halor une u briew, hynrei kim pat lah satia ban pynthikna.
Kino kino kiba don jingtip la kyntu iaki ban ai shaphang une u briew da kaba phone ha u number 7005131566 – SI S Dkhar u ophisar ba tohkit ia kane ka jingjia bad 9774065467 – PCR Jowai.
Uwei u nongkhaii drok uba la don dak sniew la kham slem u la shah kem noh ha ki riew paidbah haka sngi Saitjain katba u dang pyniaid iew ia u drok ha ki bynta jong ka Police Point ha Laitumkhrah Shillong hadien ba ki la pyntip noh mardor sha ki bor pulit ka Laitumkhrah Police Station.
Hadien kane na ka liang ki pulit na ka tnat ANTF ki la wan ban shimti noh ia une u briew bad ioh ban kurup noh ia shiphew tylli ki synduk let kiba don ia u drok heroin uba khia 10.
97 gram.
Na une u briew ki pulit ki la ioh ruh ban kurup noh ia 35 tylli ki synduk let kawei ka mobile phone bad ka pisa T.
6,310/-.
Ka Demthring, Nangbah Iawmusiang, Wahiajer bad ka Dulong kila rung sha ka kyrdan jong ka semifinal haka First Division Football Tournament kaba pyniaid da ka West Jaintia District Sports Association (WJDSA).
Katba ka Shangpung Moosyiem bad ka Lutituber hadien ka jingbym lah ialehkai bha mynta ka aiom ialehkai kila hap noh ban hiar sha ka kyrdan Second Division ka WJDSA Haba phai sha ka jingialehkai kaba khatduh, haka sngi Saitjain kaba la long ha Kiang Nangbah Stadium, ka Dulong kala jop 2-0 iaka Moosalyngkat bad ka Wahiajer kala pynliem da 1-0 iaka Khliehiongriang.
Ka kol ka Wahiajer kala wan lyngba u Geoge Ryngkhlem haka minit kaba 4’ bad kane ka kol kala neh haduh bala wai ka por iakhun.
Ka kol ka Dulong kala wan lyngba u Wansa Laloo 59’ bad u Sahame Sumer 69’.
Ka Wahiajer da kane ka namjop kala wan haka kyrdan kaba hakhlieh haka miej iakhein poin na ka Pool B da kaba kamai 15 na ki san tylli ki jingiakhun, bud sa ka Dulong kaba kamai 12 poin na ki san sien iakhun.
Na ka Pool A ka Demthring kala wan haka kyrdan kaba hakhlieh duh haka miej iakhein poin da kaba kamai 10 poin bad tam shikol lyngba ka jinghiapher kol iaka Nangbah Iawmusiang kaba wan ba ar.
Kane ka long ka jingpyntip kaba sngewsih sha phi ki kur ki jait, ki kha ki man bad ki lok ki jor ba I Ma Oriwel Shullai, i kpa jong I Ma Chaphrang Hiwot Passah ba shong ba sah ha Salini Colony, Mihmyntdu i khlad noh na kane ka sla pyrthei haka 4 tarik Naiwieng 2023 I Ma Oriwel Shullai ila iehnoh shadien iaka kurim I Kong Duwankless Passah, khun I Ma Chaphrang Hiwot Passah, Kaiman Hiwot Passah, Andrew Passah, Susalan Passah, Deioosar Passah bad Rupaya Passah.
Ka jingleit on tep ia i kan long haka 6 tarik Naiwieng ha u lum jingtep ka Balang Jowai Presbyterian.
U Myntri Rangbahduh ka ri u Narendra Modi u la pynpaw ka jingsngewlem ha kaba iadei bad ka jingduh jong ki spah ngut ki mynsiem briew na ka jingkhynniuh u jumai bajur ha Nepal hynnin ka miet sngi Thohdieng.
Na ka liang u PM Modi, u la pynpaw ba ka India ka don ryngkat lang bad ki nongshong shnong ka Nepal bad ka long kaba kloi na ka bynta ban phah ia ki lad jingiarap.
Nalor kata u kyrmen ruh ia ka jingioh khiah noh hapdeng jong kito kiba la ngat ha ki jingmynsaw.
Haba pynpaw lyngba ka rynsan social media X, u PM ka India u la ong; “Ka long kaba sngewsih shibun halor ka jingduh jong ki mynsiem briew bad ki jingjulor namar u jumai ba jur uba la pynkhynniuh ia ka Nepal.
Ka India ka don ryngkat lang bad ki nongshong shnong ka Nepal bad ka long kaba la khreh ban phah ia baroh ki lad jingiarap.
Ngi sngewlem na ka bynta kiba haiing hasem jong kito ki lanot, bad ngi kyrmen ia ka jingioh khiah noh hapdeng kiba la ngat ha ki jingmynsaw.
" U jumai uba don ia ka bor jingkhlain kaba 6.
4 in magnitude bad uba don ia ka tyllong ha ka jingjylliew kaba 10 kilomitar u la pynkhynniuh tyngeh ia ka Nepal ha ka miet sngi Thohdieng ba la lah.
Ka tyllong jong une u jumai ka don ha ka jingjngai kaba 208 kilomitar na Pithoragarh, Uttarakhand, kane ka long katkum ka National Center for Seismology.
Katkum ki khubor la ong ba kane ka jingkhynniuh jumai ka la shim ia ka jingim jong kumba 140 ngut ki briew bad pynmynsaw ia palat 155 ngut kiwei pat.
Na ka liang ka National Center for Seismology ka long ruh ba kane ka jingkhynniuh jumai ka la wan jia biang hynne ka sngi Saitjain.
Ki nongialam ka Khasi Students’ Union (KSU) East Jaintia Hills District Unit ki la leit iakynduh ia u Deputy Commissioner ka EJH halor ka jingsniew palat pud bad ka jingpumpum jong ka surok bah NH-6  kaba la ktah ruh wat ia ka koit ka khiah jong ki khynnah skul bad ki paidbah kiba iaid ba ieng naduh Tuber Shohshrieh, Khliehriat haduh Malidor.
Ha kane ka jingiakynduh na ka liang u Deputy Commissioner ula ong ba ki don ki private company kiba shim kontrak ban siangrong (repair) biang ia NH6 kawei na Malidor haduh Sonapyrdi bad ka kawei na Sonapyrdi haduh Khliehriat, hynrei kaba lyngngoh pat ba haduh mynta ym pat iohi satia ba kita ki kontraktor kin sdang ban trei ia kane ka  surok NH6.
Na ka liang ka seng lyngba une u kyrwoh  ka pynrem jur bad pynpaw ka jingsngew bynniaw jur ia kane ka jingleh ibeiñ jong ki bor ba dei khmih, kata naduh ka Sorkar MDA ba la lamkhmat da u Myntri Rangbah ka jylla u Conrad K Sangma kumjuh ia ka tnat NHAI kaba dei khmih ia kine ki surok.
Kumjuh ka seng ka pynrem jur ruh ia ki ngut ki MLA kata u Bah Kyrmen Shylla uba dei ruh Myntri sorkar bad ia ka kong Santa Marry Shylla MLA Sutnga Saipung kaba don ha ka Sorkar halor ka jingbym lah jong ki ban pynbor ia ka sorkar ba kan phaikhmat lem ban peit ia ka bha ka  miat bad ka koit ka khiah jong ki paidbah ka Constituency jong ki bad ia ka District hi baroh kawei.
Nalor kata ka KSU ka la pynpaw ba ki dukan sha ki la hap ban khang khyrdep noh namar ka jingjur u pumpum ka la wan rung haduh u khiew ja khiew jyntah bad haduh ki kamra thiah jog ki khunlung khynnah bad kaba la wanrah shisha ka jingeh kaba khraw ia ki paidbah jong ka thain hi baroh kawei.
Shuh shuh ka KSU ka la ong ba dei hangne ba paw ka jingbymler jong ki nongmihkhmat namar ba jur ka jingbamsap.
Ai ba u paidbah un jubab ia kane ka jingshah lehbein.
Ha kajuh ka por ka KSU ka la ong ruh ba kane ka jingleh jong ka sorkar bad ki bor ba dei khmih ka pyni ba ki kwah ba ka seng bad ki paidbah ka thain kin pynlong da ka jingiakhih khnang ba kan sngewthuh halor kine ki jingeh baroh.
Ka Shillong Lajong FC kaba la wanphai biang sha ka lympung ialehkai I-League kala iakhaid da 1-1 hadien ka jingtynjuh borbah pyrshah iaka Mohammedan SC haka janmiet sngi Thohdieng ha Naihati, West Bengal.
Kane ka dei ka sien ialehkai kaba nyngkong jong ka Lajong haka lympung ialehkai I-League jong kane ka aiom ialehkai 2023/24.
Ka jingialehkai ka la long kaba itynnad bad kaba mariakhaid ha kaba baroh ki artylli ki team ki la iakhun na ka bynta ban ioh ia baroh ki lai point, bad ka Shillong Lajong ka la ioh ban pynkhih jar nyngkong hashwa ban kut jong ka half time lyngba u rang ialehkai shakhmat na Japan u Takuko Miki 45’+2.
Hynrei u David Lalhlansanga uba la wan kum u substitute ha ka second half u la lah ban pyniakhaid na ka bynta ka Mohammedan SC ha ka minit kaba 53′.
Ka long kaba sniewbok na ka bynta u rang ap kol jong ka Shillong Lajong FC, u Bishal Lama hadien ba u la ngat ha ka jingmynsaw hadien ba u la iatyngkhuh bad u player ka Mohammeda SC u Remsanga ha ka minit kaba 57′ jong ka jingialehkai.
Lyngba kane ka Shillong Lajong ka la ioh ban khun ia ka shi point pyrshah ia ka kynhun ialehkai ba khlainbor ka Mohammedan SC, bad mynta ki la hap ban pynkhreh na ka bynta kawei pat ka jingiakhun pyrshah ia ka Neroca FC na Manipur ka ban long ha ka 9 tarik mynta u bnai hapoh SSA Stadium, Shillong ha ka por 2 baje nohphai sngi.
U Symbud Myntri Rangbah ka jylla u Bah Prestone Tynsong haka sngi Thohdieng u la pyntip ba ka Sorkar Jylla kan pynlong ka jingiakynduh ha ka taiew ka ban wan ban iamir jingmut halor ka jingkylli ba la phah da ka Ministry of Home Affairs (MHA) ha kaba iadei bad ka Meghalaya Residents, Safety and Security (Amendment) Bill, 2020.
Haba kren sha ki lad pathai khubor, u Bah Tynsong u la ong ba ka MHA ka la pynphai biang ha kaba iadei bad ka MRSSAB khlem da ai satia ia ka jingmynjur.
“Namar ka jingbym ioh ia ka jingmynjur ha kaba iadei bad ka jingpyntreikam ia ka MRSSAB da ka Ministry, kumta kane ka la wanphai biang sha ngi.
Na ka liang u Myntri Rangbah ka jylla u la dep lypa ban khot ia ka jingialang bad ki riew shemphang ha ki kam ain kumjuh bad ki heh sorkar ha kane ka taiew ka ban wan.
Ngin shong bad shim ia ka rai kumno ban pyniaid shakhmat ia kane ka kam," ong u Symbud Myntri Rangbah.
Ha ka 30 tarik u Risaw ba la dep, ka sorkar jylla ka la hukum ia ki trai iing, ki nongshongwai na ki hynniew tylli ki shnong kiba don ha ka nongbah Shillong ba kin register ialade lyngba ka app kum ka mat kaba dei ban leh katkum ki kyndon jong ka Meghalaya Residents Safety and Security Act (MRSSA) 2016 khnang ban lah ban tehlakam ia ka jingwan rung beain jong ki briew kiba na bar sha kane ka jylla.
“Hynrei, ngim shym la pynpaw ba ka jingpyntreikam ia kane ka Act ka la urlong naduh kine ki khyndiat sngi ba la dep namar ngi la dep ban thaw ia ki kynhun hapoh ki district ba la khlieh da ki Deputy Commissioner bad wat ki SP kum ki dkhot jong ka committee," ong u Bah Tynsong.
Shuh shuh u la ong ba kine ki committee ki la long kiba la pynkhreh bad ba ki la dep ruh ban hukum ia baroh ki Deputy Commissioner ba kin pyntreikam ia kine ki kyndon jong ka MRSSA bad ban pynthikna ban pyntreikam pura hapoh la ki jong ki jaka kiba ki dei khmih.
Ki tyllong khubor ki iathuh ba kane ka jingbuh jingkylli jong ka MHA ka dei eh khamtam halor ka jingiadei bad ki kyndon ain kiba iadei katkum ki riti synshar khadar jong ka ri.
Baroh ar tylli ki jingialehkai, kata ka Lamyrsiang pyrshah iaka Latyrke, ka Tluh pyrshah Shnongrim kila kut noh da kaba iakhaid haka jingialehkai Super Division Football League ka Saipung Block Sports Association (SBSA) kaba long ha Lamyrsiang haka sngi Thohdieng.
Haka jingialehkai ka Lamyrsiang SSC bad ka Latyrke SC ka jingiakhun ka la kut da ka jingiakhaid mar 1-1.
Ha kane ka jingialehkai ka Latyrke ka la ioh ban pynkhih shuwa iaka jar haka minit kaba 44′ lyngba u Fadical Pohshna bad ka Lamyrsiang kala lah ka ban tan kylla iaka jingiakhun sha kaba iakhaid haka minit kaba 76′ lyngba u Go Goa Hangsing.
Haka jingiakhun kaba ar ka jingialehkai kala wai khlem don mano mano ba ioh pynkhih jar hapdeng ka Tluh bad ka Shnongrim.
Haka 6 tarik Naiwieng, ka jingiakhun kan long hapdeng ka Latyrke SC pyrshah iaka Shnongrim SC haka por 11.
30 baje mynstep, ka Lakasein SC pyrshah iaka Tluh SC haka por 1.
30 baje nohphai sngi.
Ka Department jong ka Cardiothoracic and Vascular Surgery (CTVS) hapoh ka North Eastern Indira Gandhi Regional Institute of Health and Medical Sciences, NEIGRIHMS ka la ioh ia ka jingjop ha kaba iadei bad ka jingai jingsumar bad ka jingshna halor ka jingpang klongsnam kaba kham pher ba la tip kum ka Vieussens’ Ring with Coronary Artery Disease.
Kane ka jait jingshitom Vieussens’ arterial ring ka dei ka jait jingshitom klongsnam kaba kham pher namar ka jingthut ha ka jingpyniasoh jong ki thied snam kiba sha ka diang bad ka mon kiba pynpoi ia ka snam sha u kongsnam.
Kane ka jingshitom ka wanrah ruh ia ka jingpang ha ka shadem jong u nongpang.
Ia kane ka jingsumar la pyndep da ka kynhun hapoh ka jingkhmih jong u  Dr.
Amit Malviya Additional Professor Cardiology bad u Dr.
Donbok Lynser Additional Professor Radiology.
Une u nongpang u la pyndep ia kane ka jingshna ne surgery ha ka 31.
08.
2023 lyngba ka kynhun ba la lamkhmat da u cardiac surgeon u Dr.
Reuben Lamiaki Kynta Associate Professor CTVS and HOD I/C CTVS, Dr.
Tabang Nyitan Assistant Professor CTVS, anaesthesiologist Dr.
Neha Rawat, Assistant Professor Anesthesiology, Perfusionists (Mrinal Mandal & Ioosar Dkhar), CTVS OT bad ki ICU Nursing staff.
Mynta une u nongpang u la ioh khia na kane ka jingshitom hadien ba la bteng ban buddien ia ka jinglong jingman ka jong u naduh ba la pyndep ia ka jingsumar.
Kat haduh mynta ki don tang kumba 56 tylli kiba kum kine ki jait jingshitom ba la sakhi ha kylleng satlak ka pyrthei.
Na ka liang u Prof C Daniala, Medical Superintendent, NEIGIRHMS u la ai ka jingkhublei ia ka  Department of Cardiothoracic bad Vascular Surgery halor ka jingseisoh ha kane ka jingai jingsumar ia kane ka jait jingshitom kaba kham pher.
U la pynpaw ruh ba kane ka pyni halor ka jingtbit jong ka kynhun hi baroh kawei ban pynlong ia kane ka jingsumar kaba seisoh.
Kumjuh u Prof Nalin Mehta, Director NEIGRIHMS haba pyrto ia ka kynhun baroh kawei, u la ong ba dei tang ka NEIGRIHMS ka hospital ka sorkar pdeng ha ka thain Northeast kaba la lah ban pyndep ia kane kum kane ka jingai jingsumar kaba shem shitom bad kaba kham pher.
Ka Jarain CSC kala jop da 1-0 Iaka Amlarem Sc haka jingialehkai Super DivisionFootball League kaba pyniaid ka Amlarem Sub Divisional Sports Association (ASSA) ha mini stadium Ladjaplem, Amlarem haka sngi Thohdieng.
Ia kane ka kol jong ka Jarain la thep da u Kamwadamonmi Pamthied haka minit kaba 70.
Ka jingiakhun haka 6 tarik Naiwieng kan long hapdeng ka Umladkhur SC pyrshah iaka Dongmihsngi Mupyut haka por 2.
30 baje nohphai sngi.
Ka Sohmynting kala jop da 1-0 iaka Lutituber, Ialong haka jingialehkai First Division Football Tournament-Chatister Kharkongor Memorial Trophy 2023 kaba pyniaid da ka West Jaintia District Sports Association (WJDSA) kaba long Kiang Nangbah Stadium haka sngi Saitjain.
Ia kane ka shikol ka Sohmynting ka la ioh ban thep haka kylla miet shuwa ban wai ka por iakhun lyngba u Kyrshan Sumer 87′.
Kane ka jingialehkai kan jam noh artad sha ka semifinal ha kaba ka resol kaba na ki jingiakhun haka 4 tarik kan ai iaka rai.
Ka jingialehkai kaba nyngkong kan long hapdeng ka Khliehiongriang pyrshah iaka Wahiajer haka por 11.
45 baje mynstep.
Kawei pat ka Dulong pyrshah iaka Moosalyngkat haka por 2.
00 baje nohphai sngi.
Ka Thangskai Tiger SC bad ka Khliehriat West YWSC ki la khur jingjop haka jingialehkai Super Division Football Tournament kaba pyniaid da ka East Jaintia District Football Association (EJHDFA) ha madan artificial turf ha Diengshynrum, Khliehriat haka sngi Thohdieng.
Haba phai sha ka jingialehkai, ka Thangskai Tiger SC ka la pynliem da 1-0 iaka Moolamanoh SC da 1-0.
Kane ka shikol ka Thangskai Tiger SC kala wan lyngba u Ruki Syrti 61′.
Haka jingialehkai kaba bud ka Khliehriat West YWSC ka la jop da 2-1 iaka Dhana SC.
Na kaliang Khliehriat West YWSC la thep ia kine ki kol da u Sandy Kassar 36′, 82′ (Penalty).
Katba na kaliang ka Dhana SC la thep da u Rimonlang Sumer 63′.
Haka 7 tarik Naiwieng ka jingiakhun kan long hapdeng ka Rymbai Iawpynsing SC pyrshah iaka Rymbai Wahshnong SC haka por 12.
00 baje mynsngi.
Ka Rymbai Shkenshynriah SC pyrshah iaka Sutnga SSCC haka por 2.
00 baje nohphai sngi.
U Symbud Myntri Rangbah u Bah Prestone Tynsong u ba khmih ruh ia ka tnat District Council Affairs (DCA) haka Thohdieng u la khot pynlong ia ka jingialang jong baroh lai tylli ki Autonomous District Council ban iakren halor ka jingpyndonkam noh da ki kor digital na ka bynta ban buh jingthoh ha kaba iadei bad ki jaka puta (land records) ha la ki jong ki jaka.
Haba kren sha ki lad pathai khubor, u Tynsong u la ong, “Ngi la dep lypa ban shim ia ka rai ba hadien ba la mih ka jingpynbna, baroh ki laitylli ki ADC mardor ki dei ban pyntreikam noh ia kane ka digital na ka bynta ban buh rekod ia ki jaka puta katkum kane ka juk.
U pyntip ruh ba ka sorkar India lyngba ka Tnat Land Resources ka long kaba kloi ban bei tyngka na ka bynta kane ka projek kaba kongsan ban pynthikna halor ka jingpynkylla digital ia ki jingthoh kiba iadei bad ki jaka puta jong kawei pa kawei ka jylla hapoh ka ri.
Nalor kata u Bah Prestone u pyntip ruh ba na ka liang ka Sorkar kan sa thaw da ka Project Management Unit (PMU) ia kaba yn  khlieh da ki heh ka tnat District Council Affairs (DCA) nalor ki dkhot na ka tnat Revenue Department kumjuh da ki Deputy Commissioner bad ki District Council.
Shuh shuh u la ong ruh ba ka jingpynkylla digital na ka bynta ban buh jingthoh kan pynduna ruh ha kaba idei bad ki kam iakajia jaka.
Haba kylli halor ki jaka kiba don ha khappud bad ka Assam, u Myntri u la ong ba kane ka jingpynkylla digital ka mut kan kynthup ia baroh, bad ia mynta ngin leh na ka bynta ki laitylli ki district council kiba hap hapoh ka Sixth Schedule bad kiwei pat kin sa bud hadien.
Ka Shillong Lajong Football Club ka pynpaw ka jingkmen ban pynbna ia ka Tnat Tourism ka Jylla Meghalaya kum ka nongbei tyngka ne ka sponsor na ka bynta ka jingialehkai  I-League 2023-24.
Ka Lajong kan iashim bynta ha kane ka I-League hadien saw snem kynthih.
Kane ka kynhun ha ka jingialehkai kaba nyngkong pyrshah ia ka Mohammedan Sporting Club ha Kolkata haka sngi Thohdieng kala iakhaid mar 1-1.
Katba ha ka jingialehkai ka ban wan ka Lajong kan iakhun ha la ka jong ka jaka hapoh Shillong ha SSA Stadium ha ka 9 tarik mynta u bnai pyrshah ia ka Neroca FC na Manipur.
Na ka liang u Bah Habamutlang Lyngdoh, General Manager ka SLFC u la ong; “Ka Lajong ka pynpaw ka jingkmen ban ioh ia ka lad ban pyniasoh bad ka Tnat Tourism ka Meghalaya kum ka nongbei tyngka na ka bynta kane ka jingialehkai I-League 2023-24.
Kane ka dei ka khyllipmat kaba kmen na ka bynta jong ngi ban pyniasoh ha kane ka rynsan ialehkai football kaba jwat tam hapoh ka ri sa shisien pat.
Da ka jingkyrshan jong ka Tnat Tourism ka jylla, ngi don ia ka thong ban kyntiew shuh shuh ia ka kam ialehkai sports ha ka jylla jong ngi bad ban pynneh ia ka jingiashim bynta jong ka Shillong hapoh ka National League bad ruh ban kyntiew ia ka jylla ha ki kam ialehkai football hapoh ka ri.
" Nalor kata u la ong ruh; “Ngi ai ka jingkhublei kaba kyrpang ia u Myntri Rangbah ka jylla u Conrad K Sangma bad ia u Myntri ka tnat Tourism u Bah Paul Lyngdoh halor ka jingkyrshan bad ka jingshaniah ha ka Shillong Lajong FC.
Ngi kyrmen ba ngin lah ban noh synniang na ka bynta ban kyntiew shuh shuh ia ka jylla Meghalaya ha kaba iadei bad ka sport.
" Ka Lajong ka don ia ka jaka kaba kyrpang ha ka histori jong ka jingialehkai football hapoh ka thain North East India.
Kane ka club ka la pawkhmat nyngkong eh ha u snem 2009, kata da kaba kylla long ka kynhun ne team kaba nyngkong eh na ka thain North East ban ioh jaka hapoh ka lympung national football.
Da ka jingiadon bynta lang jong ka Tnat toursim ka jylla, ka Lajong kan lah ban bteng ban rah ia ka nam ka burom bad kan pynshlur bad aimynsiem ia ki khynnah don sap ha ka jylla.
“Ka jingiatreilang bad ka Shillong Lajong FC ka iaid ruh ryngkat bad ka jingthmu jong ka Meghalaya Tourism ban kyntiew ïa ka Meghalaya ha ka kam jngohkai pyrthei.
Ki kam ialehkai sports khamtam ka phutbol ka long kawei ki bynta ba lah ban khring ia ki briew na shabar sha kane ka jylla.
Da kaba kyrshan ia ka Lajong ha kane ka I-League samoi 2023 24, kan lah ban pynpaw shuh shuh ia ka jingitynnad jong ka jylla bad ia sap ha ka liang jong ka sport da kaba pynleit jingmut kyrpang ruh na ka bynta ban kyntiew ia ki kam jngohkai pyrthei ha ka jylla.
Shuh shuh kane ka jingkyrshan jong ka Tnat Tourism ka Meghalaya ym tang ba kan kyntiew ia ka club hynrei kan iarap ruh ban kyntiew shaphrang ia ka phutbol hapoh ka jylla.
Ka kynhun ki heh nongialam ka Seng National People’s Party (NPP) hapoh ka jingialam jong ka MP ka Tura ka Agatha Sangma ha ryngkat ka jingsynran lang u Thomas A Sangma Lamphang ka iingdorbar ka Meghalaya, u Marcuise N Marak, Myntri sorkar bad u President ka A’chik Literature Society (Garo), u Dr.
Caroline R.
Marak  kila hiar sha Nongbah Delhi  ban kyrpad na ka bynta ban pynrung lang noh ia ka Ktien Garo ha ka thup ban ioh  ia ka jingithuh hapoh ka khyrnit ba phra jong ka Riti Synshar Ri ne ka 8th Schedule.
Haba kren hadien ka jingialang, u Lamphang u la pynpaw halor ka jingseisoh ha ka jingiakren bad u Secretary ka Ministry of Home Affairs (MHA) haka sngi Thohdieng ha New Delhi da kaba ong; “Ngi la pynlong ia ka jingiakren kaba seisoh ha kaba iadei bad ka jingdawa ban pynrung lang noh ia ka ktien Garo kumba la pynrung ia ka Ktien Khasi bad ki 37 tylli kiwei pat ki jait ktien ki ban sa ioh ia ka jingithuh hapoh ka 8th Schedule.
Na ka liang ki heh ka MHA hadien ba ki la ioh ia ka jingpynsngew halor kane ka phang ki la pynthikna sha ka kynhun ba yn sa kynthup ia ka ktien Garo hapoh ka list  jingdawa.
Ka Agatha Sanma MP ka la ong; “Ka la don ka jingdawa kaba jur na ka liang ki paidbah ba dei ban kynthup noh ia ka ktien Garo hapoh ka Eighth Schedule.
Ki heh ka MHA ruh ki la mynjur ban kynthup ia ka ktien Garo hapoh ka official waitlist jong ki jait ktien da kaba pynshong nongrim halor ka jingkyrpad jong ka kynhun, bad kane kan plie lynti na ka bynta ka jingpynrung hapoh ka Eighth Schedule.
" Lah ban kdew ba ha u bnai Nailur 2018, ka Meghalaya Legislative Assembly ka la pass da ka resolution ban kyntu ia ka Sorkar Pdeng na ka bynta ban kynthup ia ka Ktien Khasi bad Garo hapoh ka 8th Schedule jong ka Riti Synshar Ri.
Kane ka jingiakynduh ba dang shen ka dei ruh ka dak kaba kongsan ban pyniaid shakhmat ban pynurlong ia kane ka jingdawa kaba la slem bah.
Ia ka ktien Garo la pyndonkam ban kren ha ki santylli ki distirct ka Meghalaya, bad ruh ha ki katto katne ki thain jong ka Khasi bad Jaintia Hills, ka jaka ba shong ba sah da ki paid Garo.
Ia mynta, ki don 22 tylli ki ktien kiba la rung ha ka khyrnit ba phra ka riti synshar   ri bad kine ki dei ka Assamese, Bengali, Bodo, Dogri, Gujarati, Hindi, Kannada, Kashmiri, Konkani, Maithili, Malayalam, Manipuri, Marathi, Nepali, Oriya, Punjabi, Sanskrit, Santhali, Sindhi, Tamil, Telugu, bad Urdu.
Ka MePDCL, East Khasi Hills District, Shillong lyngba u Executive Engineer, u Bah BS Wahlang lyngba une u kyrwoh ka pyntip ba ka jingshna thymmai ia ka 33/11 kV, 2.
5 MVA Substation, Krang bad ia ka 33 kV line na 33/11 kV Sohiong Substation shaduh 33/11 kV Krang Subsation kaba iaid lyngba ia ki hynniew tylli ki shnong, kata ka Len Mawtap, Marpna, Jabar, Lumtop, Laitartet, Laitbiang, Krang Nongrum ka la dep mynta.
Ia kane ka 33 kV Sohiong Krang line yn charge noh haduh ka 6 tarik mynta u bnai.
Kumta la kyrpad bad kyntu ia baroh ki nongshong shnong ba kin sngewbha ba kin long kiba phikir bad husiar da kaba kiar na kaba leit ban ktah ia u post ilektrik lane ban leit kiew sha u post jong kane ka line bording.
Ka Narwan SC ka la khur jingjop da 3-0 pyrshah iaka Mynthning, katba ka Jalaphet Bri Sumer SC bad ka Mulait United FC kila iakhaid haka jingialehkai Super Division Football League kaba pyniaid da ka Saipung Block Sports Association (SBSA) kaba long Lamyrsiang haka sngi Palei.
Ia kine ki lai kol ka Narwan la thep da u Heimonmi Dkhar 10′, u Arhawni Shadap 28′ bad u Brave Shadap 69′.
Ka Jalaphet Bri Sumer SC bad ka Mulait United FC kila iakhaid mar 1-1.
Na kaliang ka Jalaphet la thep iaka kol da u Plidar Dkhar 27′ bad iaka kol jong ka Mulait Utd FC la thep da u Jef Surong 39′.
Haka 3 tarik ka jingiakhun kan long hapdeng ka Lamyrsiang SCC pyrshah iaka Latyrke SC haka por 11.
30 baje mynstep ka Shnongrim SC pyrshah iaka Tluh SC haka por 1.
30 baje nohphai sngi.
Ka Nangbah Iawmusiang kala jop da 1-0 iaka Mukhla Evergreen haka jingialehkai First Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Palei.
Ia kane ka kol ka Nangbah Iawmusiang la thep da u Leimiki Dkhar 18′ bad kane ka kol kala neh haduh bala kut ka por iakhun.
Ka jingiakhun haka 3 tarik Naiwieng kan long hapdeng ka Sohmynting pyrshah iaka Luti Tuber haka por 12 baje mynsngi.
Ka lehniam ki Syiem Hima Khyrim ka ‘Shad Nongkrem’ ba ju pynlong shisien shi snem ka la kut noh haka 2 tarik Naiwieng hapdeng ka jingiphuh iphieng bad shongkun hapoh ka iingsad ha Smit, East Khasi Hills da ka jingwan iashim bynta shitrhem da ki rangkynsai bad ki thei samla jong ka Hima.
Kane ka Shad Nongkrem bad Pomblang kaba la neh 5 sngi kynthih kaba la khring ia ki paidbah na kylleng ka dei ka jinglehniam jong u khun u hajar jong ka Hima Khyrim ban ainguh ia ka Blei Synshar na ka bynta ka bha ka miat u khun u hajar, kata la ka long ha ban ioh ia u kba u khaw uba dap kyrhai, haka liang ka ioh ka kot, ka shongsuk shongsain, ka pule puthi bad kiwei kiwei.
Na ka liang u Syiem ka Hima Khyrim u Dr Balajied Sing Syiem ha ryngkat ki lyngdoh ki la pyndep ia ka jinglehniam Pomblang shibynta ban pynsngewbha ia u ‘Lei Shyllong bad ruh ia ki mynbarim jong ki nongsynshar ka pateng kaba la leit noh.
Ha kane ka sngi la wan sakhi ruh ia kane ka jingleh niam da u Symbud Myntri Rangbah ka Jylla, u Bah Prestone Tynsong, CEM ka KHADC u Bah Pyniaid Sing Syiem, MDC Fantin Lakadong, Grace Kharpuri, Lamphang Blah, P N Syiem, MLA Ardent Miller Basaiawmoit, Shakliar Wajri, u Chief Secretary ka Jylla Bah D.
P Wahlang, Deputy Commissioner R.
M Kurbah, DGP ka Meghalaya, Dr.
Lajja Ram Bishnoi bad kiwei kiwei.
Na ka liang u Syiem ka Hima ula pyntip ba ka Shad Nongkrem ka dei ka jinglehniam kaba la rim bah kaba dei  ka jingainguh jong ki Khun ki Hajar ka Hima ia u Blei Nongbuh Nongthaw ba un kyrkhu kyrdoh baroh shisnem bad ka dei ruh ka jinglehkmen ban tehsong ia ka jingialong kawei hapoh ka Hima Khyrim hi baroh kawei.
Na ka liang u Symbud Myntri Rangbah ka jylla u Bah Prestone Tynsong ha ka jingkren u la ong ba kane ka Shad ka Kmen ka pynpaw ruh ia ka jingriewspah bad ka jingithuh ia ka kolshor kaba hiar pateng jong ka jaidbynriew.
Kane ka long ka jingpyntip sha phi ki kur ki jait, ki kha ki man, ki lok ki jor ba I Ma Lasooki Lakiang iba long i Chairman ka Jowai Municipal Board ila khlad noh haka 3.
11.
2023.
I Ma Lasooki Lakiang I dei I lok jong I kong Lumlang Patwet bad I kpa jong i Larilang-O Patwet ki ba shong ba sah ha ka dong Riatmoolain Ladthadlaboh, Jowai.
I Ma Lasooki I dei ruh I Waheh Shnong barim jong ka  Dorbar Shnong Ladthadlaboh bad iba ju don bynta ban trei haka kam bhalang ka imlang sahlang.
Ka jingleit ontep ia I kan long haka 5.
11.
2023 haka por 3 baje nohphai sngi ha u lum jingtep ka Balang Thadlaboh Presbyterian.
Kane ka jingpynjtip ka wan lyngba kiba haiing hasem.
Ki bor pulit na ka Tnat Anti Narcotics Task Force (ANTF) jong  ka East Khasi Hills haka sngi Palei  kila ioh ban kem noh ia uwei u nongkhaii drok napoh Jingkieng Umshyrpi, kaba hap hapoh ka Jhalupara Out Post, Shillong.
Na une u briew uba la don 45 snem rta la ioh ban kurup noh haduh 920 tylli ki dawai kuli Nitrapzepam kiba don ka jingkhia kaba 9400 mg.
Na ka liang u Superintendent of Police (City) u Bah Vivek Syiem u pyntip ruh ba ki pulit ha kane ka jingkhynra ki la ioh ruh ban kurup noh ia kawei ka mobile phone, 8 tylli ki kotkhubor ba song ia kine ki dawai kuli bad kawei ka pla rong iong.
Hadien ba la kem la register case ia une u briew hapoh Lumdiengjri Police Station hapoh ki kyndon ka NDPS Act.
Kane ka long ka jingpyntip sha phi ki kur ki jait, ki kha ki man, ki lok ki jor ba I Ma Saronroy Ksoo, MDC barim ka Tuber ila khlad noh haka 2.
11.
2023.
Iaka met jong i la pynthiah ha ïing khun ha ka shnong Thadmuthlong.
Ka jingpyndep iaka niam ka rukom kaba khatduh jong i kan long haka 3.
11.
2023 ha khnap thangbru jong ka Seinraij Muthlong ha ka por 10 baje mynstep.
Na ka bynta ka jingshngain bad ka jingkylluid ha ka leit ka wan, na ka liang ka ophis u Superintendent of Police kla West Jaintia Hills District ka la pynbeit thymmai ha kaba iadei bad ka rukom leit rukom wan jong ki kali kum ka jingpyrshang.
Katkum kane ka jingpynbeit bathymmai ka lynti surok napoh DC Point shapoh Presbyterian Church (Mission Compound) mynta yn pyntreikam kum ka lynti shibeit ne ka one way route.
La khang pyrshah ia ki kali kiba thmu ban rung shapoh Iawmusiang napoh ka lynti na Presbyterian Church Junction (Mission Compound).
Hynrei watla katta ia ki kali kiba wan na ka thain Iongpiah, Dulong, Lumingkjam bad kiwei pat ki jaka yn pynkynriah noh ba kin iaid lyngba na ka surok Chutwakhu.
Ka lynti surok na Chutwakhu kaba lam shapoh Meghalaya Studio hajan Seinraij Parking Lot la pynkylla kum ka jaka rung, kata kum ka surok shibeit ne one way.
Ia kine ki jingpynkylla yn pyntreikam kum ka jingpyrshang ka ban sdang naduh ka 6 tarik mynta u bnai.
Shuh shuh la pynlong ruh iaka jingialang bad iaka jingleit jurip da ka ophis u Superintendent of Police, West Jaintia Hills bad ki nongmihkhmat trai shnong napoh Iawmusiang bad Mission Compound (Pohshnong) ban pynjem iaka jingkhappngiah ka leit ka wan ha ka byna jong ka Iawmusiang.
Nalor kata la pyntreikam ruh ia ka policy kaba khang pyrshah ia ka jingwan rung ki kali heh naduh ka por 7 baje mynstep haduh ka por 8 baje mynmiet.
Baroh ki kali (Medium vehicles) bad kali rit kaba kynthup ia ki mini trok, bolero pickup bad kiwei pat ki kali kit mar kiba wan ban kiar bad pynhiar ia ki mar ki mata, la khang pyrshah ba kin pynlong jaka ieng hapoh Iawmusiang bad Mission Compound hashwa jong ka por 8 baje mynstep haduh por 7 baje mynmiet.
Baroh ki kali pynhap mar ki dei ban pynhiar ne kit mar hapoh 8 baje mynstep bad hadien ka 7 baje mynmiet.
Lada jia ki kam kiba kyrkieh kiba donkam ia ki kali ba kin pynieng ha kine ki jaka, ki dei ban ioh ia ka jingbit na ka ophis u Superintendent of Police, WJH.
Kino kino ki jingpynkhein ia kane ka jingpynbeit kin ngat ha ka jingshah dain kuna katkum ki kyndon jong ka MV Act 2019.
Wat la kiba bun ki samla pule ki iabeh ban leit pule sha ki skul ne ki jaka hikai ba pawnam kiba don haka Ri, hynrei mynta la lah ban ong ba ki jaka pule jaka hikai ha Jylla ruh kim duna shuh haba ianujor bad kiwei pat ha kaliang ban wanrah iaka jingsngewkhem u/ka samla ban ieng hala ki jong ki kjat.
Kane kala paw pyrthei haka Technophilia 2023- An Exhibition Showcase of Art Culture and Innovation ne kata ka rynsan ba ki samla pule ha ka liang ki sap shna jingshna, kolshor bad bad halor ki jingshna katkum ka jingstad saian haka 1 tarik Naiwieng.
Ka Jowai Polytechnic kala pynlong ia kane ka prokram Technophilia ban plie lad iaki samla kiba pule haka line Automobile Engineering, Costume Design & Garment Technology bad ka Architectural Assistantship ban pynpaw iaka sap ka phong jong ki.
Ha kane ka sngi la sakhi ba ki samla pule ka Jowai Polytechnic kila lah ha ka ban shna wat iaka electric bicycle bad iaka Electric bike ba lai shaka bad saw shaka.
Ha kane ka prokram la ia don lang ruh ka ADC, ka Kong D V Lyngdoh MCS kum ka Kongsan kaba ha ka jingkren ka la pynpaw ka jingsngew kmen ban ioh ia kane ka lad ban iashim bynta lang ha kane ka prokram.
Ka Kong Lyngdoh ka la ban jur halor ka jingdonkam ban bteng ia ki jingpule kiba shakhmat, kata da kaba ong ym don pud ha kaba iadei bad ka jingwad ia ka jingstad,  ki jingtip bad ka jingjop.
Nalor kata ka pynshlur ruh ia ki nongwan iashim bynta ba kin pyrkhat janai khnang ban lah ban kiew shaphrang ha ki sap ki phong kiba ki don lyngba ka lynti jong ka jingtrei shitom bad ka jingiatreilang.
Na ka liang u Principal jong ka institute, u Bah SP Basaiawmoit ula pynpaw ba kane ka dei ka sien kaba nyngkong eh ba kane ka jaka pule ka la lah ban pynlong ia kaba kum kane ka prokram kaba kongsan, kata ka jingthmu ka long ban kyntiew ia ki sap ki phong kiba rieh jong ki samla pule ha ka liang ka Automobile, Architecture bad Costume Design bad Garment Technology department.
Hadien kane la ioh ban sam ia ki khusnam sha ki samla pule na ki laitylli ki department.
Ki nongjop ha ka Automobile Engineering kilong; ha ka kyrdan ba nyngkong -Electric bicycle – na ka 2023 batch, ba ar – Electric bike – 2019  batch bad ba lai – Electric 3 wheel na ka 2022 batch.
Katba ha ka Costume Design & Garment Technology ia ka kyrdan ba nyngkong la ioh rah da ka Mihsalan O-iaki Dkhar, bad ar da ka Rinayoodaka Dkhar bad ba lai da ka Sowaka Dkhar.
Haka Architectural Assistantship ia ka kyrdan ba nyngkong la jop da u Andrew W.
Lamin, ba ar Deitre Laloo bad ba lai da u Mewanshanbok Niangti.
Ka Mynriang Presbyterian LP&UP School kaba dei kawei na ki skul kaba hap hapoh Mawryngkneng Block ka la pynkut noh ia ka taiew lehkmen ne ‘School Week 2023’’ kaba la sdang naduh ka 23 tarik haduh 30 tarik u Risaw 2023, ha ka jingiadon lang u CEM ka KHADC u Bah Pyniaid Sing Syiem kum u Kongsan Ha ka sngi sdang jong ka ‘School Week’ la wan plie da u Babu W R Kharkongor u ba dei ruh u President jong ka MSSASA East Khasi Hill District, bad hapoh kane ka taiew la ioh ban pynlong shibun ki jingialehkai bapher bapher, kata naduh ka long jump, three leg race Sponse, Race Tug of War Race, Relay Race Football Sag Race Singing Dancing Quiz Exterm pore speech, Arms wresting Carrom board bad kiwei kiwei.
Katba ha ka sngi ba kut jong kane ka taiew lehkmen la ioh ban pynlong da ka awareness program halor ki mat bapher bapher kata naduh ‘ka jingkordor ka jing stad’ ‘ka jing pep skul shiteng por’ ‘ka Shongkha Khynnah’ ‘ka jingkoit jingkhiah’ ‘ka synshar khadar’ ‘ka jing ngeit biej’ kiwei kiwei ki bynta lyngba ki resource person ne ki nongai jinghikai bad pynshai halor kine ki mat bapher bapher.
Ha kane ka sngi la ia don lang ruh naduh ki doktor napoh PHC Diengpasoh na ophis BDO Mawryngkneng Block, na ka tnat Social Welfare bad ki nonghikai skul na kiwei kiwei pat ki skul, u Sordar Shnong Bah Super Rngaid, ki riew rangbah jong ka thain bad kiwei kiwei.
Baroh ki nongkren ki la kyntu ia ki paidbah nongshong shnong kumjuh ia ki kmie ki kpa ba kin ai ka jingiatreilang bad ki tnat bapher ba pher jong ka sorkar, bad ki la kyntu ruh ia ki khynnah skul ba kin iai minot ha ki jingpule ki jong ki khnang ba kin lah ban poi sha ka thong jong ka jingjop.
La pyniaid ia kane ka prokram ha kane ka sngi da u babu J J Lyngkhoi bad la ioh ruh ka jingkren pdiang na u Tbn Laitsing Nongrum President ka MC bad ruh ka jingkren ai khublei na u Babu G Marbaniang uba dei ruh u Head Master jong ka skul.
La pynshongkun shuh shuh ia kane ka program lyngba ki jingrwai bad ki jingshad bapher bapher na ki khynnah skul.
Ka Deputy Commissioner (Supply), East Khasi Hills District, da kane ka pyntip paidbah ba ia u khaw rashon NFSA (AAY bad PHH) bad Non-NFSA bad ia u Atta jong u bnai Risaw 2023 la pyllait sha baroh ki dukan sam rashon hapoh ka district.
Ia u khaw AAY yn sam ha ka jingthew kaba 35 kilo shi card bad u PHH ha ka jingthew kaba 5 kilo shi khlieh.
Ia u khaw AAY bad PHH ym donkam siew pisa.
Ia u khaw Non-NFSA yn sam ha ka jingthew kaba 7.
205 kilo shi iing T.
12.
70/- haduh T.
13.
00/- shi kilo.
Ia u atta yn sam 5 kilo shi card ha thain sor bad 3 kilo shi card ha thain nongkyndong ha ka dor T.
10.
50/- shi kilo.
Lada don kino kino ki bym sam, lane sam palat ia ka dor ba la buh, lane ai duna thew lane ai da ki mar bym biang, dei ban pyntip sha DC Office, East Khasi Hills District, Shillong.
Ka Sorkar Meghalaya ka la shim ia ka sienjam ka ba kongsan ban kyntiew ia ka kam rep syntiew ki skud ha ka thain da ka ba pynlong ia ka prokram ba ar sngi halor ka mat “Stakeholder Consultation Workshop" ban plie lad ha Meghalaya lem bad ka jingphai khmat sha ka kam thung syntiew.
La pynlong ia kane ha prokram ha Courtyard by Marriott, ha ka 1 tarik mynta u bnai da ka jingthmu ban pynmih ia ki jingiakren ki baiar bad ka jingiasam ia ki buit hapoh ka tnat.
Ha kane ka workshop la ia don lang ruh ka Kong Ampareen Lyngdoh, Myntri ka tnat ka rep ka riang ka sorkar jylla kum ka kongsan bad ka kong Isawanda Laloo IAS, Secretary ka tnad ka Rep ka Riang kum ka Symbud Kongsan nalor ka Kong S Kharsati Director ka tnat ka rep ka riang, kong D Sohtun Director ka tnad Horticulture, ki Hub manager na kylleng ka jylla bad ki stad saian, ki nongwad bniah bad ki kompeni bad ki seng bapher bapher.
Kane ka workshop ka wanlam lang hajuh ia ki briew bapher bapher ban wan bad plielad ia ka jinglah ka karkhana rep syntiew  ha Meghalaya.
Na ka liang ka kong Ampareen Lyngdoh ha ka jingkren ka la ong, " Ha ka jingpyrshang jong ngi ban kyntiew ia ka roi ka par bad ka jingioh lad, ka sorkar Meghalaya hapoh ka ka jingialam u Myntri Ranbah kala pyllait paidbah ia 14 tylli Horti Hub ban kyntiew ia ka jingthung syntiew bad ban pynmih ia bun ki kam ki jam shabar ka tnat.
“Ngi sakhi ia ki jingsdang da ki producer group ha Umsning bad ban ithuh ia ka jingriewapah ka mei ramew.
Ki prokram kum ka Floriculture Development Scheme bad ka Prime Scheme bolster commercial floriculture bad ka iew ka hat, ban pynmyntoi ia ki longkmie.
Ngi dang wad ia ka jingbei tyngka bad ban wad ia ka jingiasnoh hapdeng ka tnad jngohkai bad ka kam rep syntiew ban pynwandur ia ka lawei baphyrnai ka Meghalaya," ong ka Myntri.
Ka Myntri ka pynpaw ruh ka jingsngewskhem ia ka jingai mynsiem ba kine ki workshop ki ai sha ki nongrep ban pymthikna ba ki jingmih jong ki, ki iaryngkat bad kiwei pat ki ka pyrthei bad kala banjur ba ka kam rep syntiew ka dei ka pyntha ka ba kynthup lang ia baroh bad shynrang bad kynthei ki lah ban kiew.
Kumjuh na ka liang ka kong Isawanda Laloo, IAS, Secretary ka la pynpaw halor ka jingkongsan ha kaba pynlong ia kiba kum kine ki workshop  da kaba ong, “Haba ngi peit ia ka jingkhein ha ka ri, ngi shem ba ka India ka noh synniang tang 0.
6% na ka jingkhein ki iew syntiew ha ka pyrthei ka ba long ka ba rit eh bad ka India bad ka jylla Meghalaya ki don ia ka lad ban lah ban noh synniang ban kyntiew ia ka jingshalan syntiew ym tang hapoh ka  thain, ka ri hynrei wat sha ki iew shabar ri.
Ka la ong ruh ba ka tnat Horticulture ka don bad kan pyniaid haduh 14 tylli ki Hortihub ha kylleng ka Rilum Khasi bad Jaintia.
Kine ki horti hub ki iarap ia ki nongrep syntiew bad ki nonglum ia ki syntiew, ban pyniaid iew bad ban song ia ki bad khatduh ban shalan ia ki sha kylleng ki iew ha ka pyrthei".
La sdang ia ka workshop da ka jingpyni ia ka jinglong jingman ka jingrep syntiew ha Meghalaya da ka tnat ka rep ka riang bad la pynlong ruh ia ki jingiakren baiar bad sani bha halor ki jingthung syntiew, kata naduh ka rukom thung haduh ka jingpyniaid iew.
Ki nongiashim bynta na kylleng ka ri ki la wan ban iahim bynta ha kane ka prokram, ki nongsengkam lajong, ki stad ki jhad, ki nongrep syntiew ki ka ia sam lang ia ki jingtip bad jingshem jong ki, bad ban ithuh ia ki lad ba dep ban hap pynbha.
Ha ka ka por ba pynlong ia ka jingiakren kaba kynthup ia ki manager jong ki hub, ki nongrep ba hakhmat bad ki nongrep syntiew ki la tyrwa ia ki jingshem, ki jingeh bad ka jinglap ia ki buit thymmai hapoh ka tnat.
La pynlut ia ka workshop da ka ba ringdur ia ka rukom treikam kaba sani bha ban plie lad ia ka jinglah ka karkhana rep syntiew ka Meghalaya, ban kynthup lang ia ki jingai jingmut bad ki jingiakren.
Ka Khasi Students’ Union (KSU) ka la ioh ban pynskhem biang sa shisien ia ki saw tylli ki unit kata ka Saphai unit, Priang Unit, Iooksi Unit bad Umsalait Unit kiba hap hapoh ka jingpeit jong ka KSU Kupli Area Circle hadien ba la kut ka samoi treikam ha ka jingialang kaba la long ha ka 31 tarik u Risaw ba la dep ha community hall Iooksi.
Ha kane ka jingpynskem ia ki nongkitkam thymmai jong ki unit la pyndep da u Vice President ka KSU Central Body  u samla Biangbor Paliar bad la wan lang ryngkat u Samla Sonstar Nongkhlaw u ba dei ruh u nongpeit nongkhmih iaka KSU Jiantia Hills District Unit.
Ia kane ka lympung pynskhem nongkitkam la pyniaid da u Learningrad Tariang u ba bat ruh kum u General Secretary ka KSU West Jaintia Hills District, bad la ioh ka jingkren maitphang na u samla Balawantei Suchiang u ba dei ruh u President ka KSU Kupli Area Circle, kumjuh ka jingkren na u Samla Ehbok Sten u ba dei ruh u General Secretary ka Shilliang Myntang Circle.
Shwa ban poi shaka bynta kaba kongsan la ai jingkren na u samla Sonstar Nongkhlaw u ba dei ruh u Assistant Finance secretary ka KSU sengkmie uba u la ong, “Ban rung sha ka KSU ym dei ban rung da kaba shah pynbor ne bud paralok, hynrei ban rung kum u dkhot ka jaibbynriew dei ban rung da ka mon lajong kaba skhem namar ka mynsiem ieid ri kam shong ha ki paralok ka shong haka mynsiem lade shimet.
Hadien ka jingai jingkren u samla Sonstar la shimti ia ka bynta kaba kongsan ban pynskem iaki nongkitkam  ba pura jong ki Unit da u samla Biangbor Paliar, bad hadien ka jingpynskem u la ai jingkren da ka ba ong shisien ba phi la dei kum ki dkhot ka jaidbynriew dei ban long kiba la kreh ban mih madan ha kano kano ka por kaba ka jaidbynriew ka donkam ia phi.
U la iaroh ruh ia ki nongshnong jong ki thain khappud ba ki long kiba shlur bad don ka mynsiem ialeh, kata da kaba ai nuksa kum ha Lapangap bad Khanduli.
Nalor kata ula ong ruh naduh ki snem 1989 ka KSU kala ieng skem haka nongrim ban pyrshah beit iaka lynti rel hapoh ka bri u hynniewtrep kat haduh mynta, kata kat bym pat ioh ia ka aiñ iada kaba skem ia ka jaidbynriew rit paid ka jong ngi.
U la pynpaw ruh da kaba shai sha ka sorkar ba kam dei ban yrshang ban pynbiej ia ki paidbah da ka  ta ka lynti rel ban ong ba ka roi ka par, hynrei ngi tip ba roi tang ki heh spah bad par pat ki barit baria.
Hadien la ioh ruh ia k jingkren ai khublei na u samla Leikirichard Tyngkan uba dei ruh u General Secretary ka KSU Kupli Area Circle ‘ uba la ong ba ka KSU Kupli Area Circle kam dei ka seng kaba kwah ban paw tang ha khubor ne social media hynrei ki kam baka KSU Kupli Area Circle kalah leh bun ki kam.
Ka Sutnga SSCC bad ka Rymbai Shkenshynriah SC kila khur namjop haka sngi sdang jong ka lympung ialehkai Super Division Football Tournament- 3 rd Kyrmen Shylla Contribution Trophy kaba pyniaid da ka East Jaintia Hills District Football Association (EJHDFA) kaba long ha artificial turf ha Diengshynrum haka sngi Balang.
Haba phai sha ka namjop ka Sutnga SSCC kala wan pyrshah iaka Rymbai Iawpynsing da 3-1.
Ia kine ki lai kol ka Sutnga la thep da Neesta Feeco Bamon 3’, Sumarbha Bareh 11’, Ioanis Suchen 90’+4.
Shikol ka Rymbai Iawpynsing la thep Sixkiru Lyngdoh 32’.
Ha kawei pat ka jinghialehkai, ka Rymbai Shkenshynriah Sc kala pynliem da 5-1 iaka Rymbai Waahshnong SC.
U Ribiang Dkhar ula khyrwit da ka hattrick kaba nyngkong eh jong kane ka aiom hadien ula thep lai tylli ki kol haka 15’, 58’ & 86’, sa ar kol la thep da u Hikaidame Bareh 69’ bad Roiboklang Bareh 90’+2.
Iaka kol na kaliang Rymbai Wahshnong la thep da u Silas Lyngdoh 81’.
U kongsan uba la wna ban plie ia kane ka lympung u dei u ma Shitmon Pdang Public Prosecutor District Session Court East Jaintia Hills District ryngkat ka jingiadonlang ki Waheh Shnong bad riew pawkhmat ka thain bad ki nongkitkam bad dkhot ka EJHDFA.
Ka Khasi Students’ Union (KSU), East Jaintia Hills District Unit haka sngi Balang lyngba ka Sports Committee kala pynkurp burom ia ka heprit Rukini Dkhar hapoh ka iingsah jong ka hadien ka jingioh khur iaka takma Rupa ha ka jingiakop mareh jong ki  U- 14 Girls’ 600 m Race ha ka lympung ialehkai 34 East Zone Champion 2023 kaba la long ha jylla West Bengal dangshen.
Ka KSU ka dap da ka jingsngewsarong na ka bynta kane ka heprit namar ka jingtrei shitom jong ka kat haduh ba ka la wanrah ia ka nam ka burom ym tang ia ka shnong ka thaw, hynrei ia ka district bad ia ka jylla hi baroh kawei.
Na ka liang ka KSU ha u kyrwoh bala phah u samla Hamewanpynhun Ryngkhlem, Publicity Secretary ula pynpaw ba ka seng ka kyrmen skhem ba ha ki sngi ki por ki ba wan kane ka heprit kan ioh ia ka jingjop sa ha kiwei pat ki jingiakop bapher bapher ki ban dang bteng ban pynlong nangne shakhmat.
Ka KSU ka sngewkmen ban tip ba kane ka heprit ka la shah jied haka Sports Authority of India (SAI), Shillong ban shah pyntbit ialade ha kane ka shlem ai jinghiakai ia ki khynnah bad ki samla don sap ha ka kam ialehkai bapher bapher.
Kumta ka KSU kala kitbok kitrwiang ia kane ka heprit ba kan nangkiew shaphrang ha ka kam ialehkai bad kumjuh ka kitbok ba kan leitsuk sha katei ka shlem aijinghikai jong ka SAI, Shillong bad ruh ba kan nangtrei shitom shuh shuh.
Kawei ka longkmie ka la ujor da ka FIR pyrshah ia la u jong u kurim namar ka kam thombor da kaba dung ia ka da ka tari hadien ba ka la mih ka jingiania kaba jur hapoh ka iingsah jong ki ha Shillong.
Kane ka longkmie ka la ujor FIR pyrshah ia la u jong u kurim uba kyrteng u P Singh ha u officer incharge ka Laban police station ha ka 31 tarik Risaw (Sngi ba Ar).
Ka Poonam Singh kala ong iala u jong u kurim ba un leit siew katto katne ki jingsiew na ka bynta ka khun jong ki shwa ba kan mih ka jingiania kaba la pynlong ia u ba un dung ia ka da ka tari.
Ha kane ka jingjia Poonam kala mynsaw jur bad la pynkit noh mar mar shapoh Civil Hospital Shillong.
“Hynne ka step (sngi ba Ar) Nga la phah ia la u kurim ba un leit ban siew katto katne ki jingsiew na ka bynta ka khun jong nga.
U la kyntait da kaba ong ba um don pisa…ha kaba kum kane ka khep Nga la ong; “phi don pisa ban pynlut na ka bynta ka …Bala bad pynairong airup ia ka iing jong ka hynrei phim don pisa na ka bynta jong ngi.
" Kumta ka la mih ka jingiania kaba jur bad u la dung ia nga da ka wait bad thombor ia nga na ki bynta jong ki lbong bad pynmynsaw ia ki shynriah kti jong nga.
Nga la sdang ban lyniar bad ka khun jong nga ka la wan bad iohi ba nga la phlei snam.
Hadien kane nga la pyntip noh sha ki pulit kiba la pynkit noh ia nga shapoh hospital na ka bynta ban ioh jingsumar," ong ka Poonam ha ka FIR.
Ka jingialehkai hapdeng ka Thangbuli YSWC pyrshah iaka Pdengkerong YC kala wai da kaba iakhaid haka Super Division Football League ba la pynïaid da ka Amlarem Sub Division Sports Association (ASSA) kaba long ha madan Mini Stadium Ladjaplem, Amlarem haka sngi Balang.
Ka jingiakhun kine ki arliang kala wai khlem don mano mano ba ioh pynkhih iaka jar.
Haka 3 tarik Naiwieng ka jingialehkai kan long hapdeng ka Jarian SCC pyrshah iaka Amlarem haka por 2.
30 baje nohphai sngi.
Ka Ladthadlaboh bad ka Demthring ki la khur jingjop haka lympung ialehkai football kaba pyniaid da ka West Jaintia District Sports Association (WJDSA) kaba long ha Kiang Nangbah Stadium ha ka sngi Balang.
Haba phai sha ka namjop ka Ladthadlaboh kala wan hadien ba kala pynliem da 4-1 iaka Mynthong haka Super Division Football.
Ha kane ka jingiakhun u Buromlangki ula lah ha kaban btin lynti iaka Ladthadlaboh ban kur namjop da ka hattrick kaba ula ioh ban khyrwit.
Marwei ula khyrwit la kol 2’ 65’ & 70’.
Shikol la thep da u Kindness Mukhim 68’.
Shikol ban lait brut ka Mynthong kala thep lyngba u Samewan Rymbai 85’.
Haba phai sha ka jingialehkai First Division Football, ka Demthring kala jop da 4-0 iaka Mookyndur.
Ia kine ki saw kol la thep Babitlang Dkhar 1’ & 5’, u Consider Suting (own goal) 45’ bad u Maidong Mukhim 45’+1.
Haka 2 Naiwieng, ka Mukhla Evergreen kan iakhun pyrshah iaka Nangbah Iawmusiang haka por 12 pm, katba ka Super Division ka jingialehkai kan long haka 6 tarik Naiwieng hapdeng ka Niaw Wasa Utd kan aireng pyrshah iaka Nangbah Mulang haka por 1:30 Pm.
Ka nongbishar Special Judge (POCSO), East Khasi Hills, Shillong, ka la rai pynrem ia ki arngut ki runar kiba donkti ha kaba leh beijot ia kawei ka khynnah kaba dang 12 snem rta kaba dang pule ha ka klas VII da kaba set phatok 14 snem kynthih nalor ka kunar kaba mar T.
50,000.
U Superintendent of Police,ka East Khasi Hills, Shillong u Bah Sylvester Nongtnger, IPS haka sngi Balang u la ong ba ha ka 03.
12.
2018, ki bor pulit ki la ioh pdiang ia ka jingujor FIR halor ka jingshah leh beijot jong kawei ka khynnah kaba dang 12 snem rta, kaba pule ha ka klas VII ha uwei u briew ba la tip kyrteng kum u Mortonjune Kharbani uba la don kumba 45 haduh 50 snem rta.
Kane ka lanot la ong ba ka la shah leh beijot la bun bun sien ha u snem 2017 ha la ka jong ka iingsah katba ka dang don marwei ha la iing.
Hadien kane, la rejistar case hapoh kyndon ain jong ka IPC bad POCSO Act bad la sdang ban pynlong ia ka jingtohkit da ka WPSI Larisha Kharjana.
Ha ka jingtohkit la lap ba kane ka lanot ka la ngat ruh ha ka jingshah leh beijot ha uwei pat uba la shah kynnoh donkti ia uba la tip kyrteng kum u Lumding Syiemlieh.
Hadien ba la pyndep ia ka jingtohkit la buh jingthoh ia ki kam sniew kine ki runar (Chargesheet) ia baroh kine ki arngut kiba la shah kynnoh donkti katkum ka CS No.
04/2019 dated 28/01/2019.
Hadien ba la pyndep ia ka jingtian bishar na ka liang ka nongbishar ba kyrpang kashari POCSO East Khasi Hills, Shillong ka Swapna G.
Momin, MHJS ka la pynksan halor ka jingdonkti jong kitei ki arngut kiba la shah kynnoh donkti, kata u Mortonjune Kharbani bad u Lumding Syiemlieh bad pynbna ia ka rai pynrem ha ka 27 tarik u Risaw 2023, da kaba set phatok 14 snem kynthih nalor ka kuna kaba T.
50,000 marwei.
Ki bor pulit ka East Jaintia Hills haka step sngi Balang ki la ioh ban kurup haduh 2.
771 kilo u drok Amphetamine tablet bad  kem noh ia u briew uba donkti na  Datsympein, Ladrymbai, East Jaitnia Hills District.
Une u briew  ia uba la tip kyrteng kum u Sanju Singh uba shong ba sah ha Harijan Colony, Shillong u la shah kem noh katba u dang wan da ka bus night super kaba don ia u nombor (AR 20 9990) kaba mih na Silchar da ka jingthmu ban wan sha Shillong ha ryngkat kine ki jingdih pynbuaid.
U Superintendent of Police ka East Jaintia Hills District, u Jagpal Singh Dhanoa u la ong ba ki bor pulit hadien ba ki la ioh ia ka jingtip kaba bniah ki la pynlong ka jingpynap shrip hapoh Datsympein, Ladrymbai Datsympein ha ka por 5 baje mynstep hadien ba ki la bat noh ia katei ka bus night super.
Ki pulit hadien ba ki la pynlong ia ka jingtalasi ia ka pla jong u Sanju, ki la ioh ban kurup noh haduh 2.
771 kilo u dawai kuli pynbuaid Amphetamine tablet ba beain.
Hadien ki pulit ki la kem noh ia u Sanju bad rejistar case hapoh Khliehriat police station.
Mynta ka jingtohkit ka la iaid shakhmat khnang ban lapdien ia kiwei kiwei pat kiba donkti ha kine ki kam beain, ong u heh pulit.
Ka Myntri ka Tnat ka Koit ka khiah ka sorkar jylla ka Kong Ampareen Lyngdoh haka sngi Balang ka la ong ba ka kompeni bathymmai kan shimti noh ia ka jingai jingshakri jong ka 108 hapoh kine ki artaiew.
Haba kren sha ki lad pathai khubor, ka Myntri ka pyntip ba ka Tnat ka sngewkmen ba ha kane ka kynti kaba mynta ki la don haduh hynniew tylli ki kompeni kiba ia khiehduh na ka bynta ban ioh pyniaid ia kane ka jingshakri, kata kaba la wan jia ha ka sien kaba nyngkong eh.
“Nga kyrmen ba kan kan wanrah ia ka jingseisoh ha kaba iadei bad ka jingai jingshakri ia ki paidbah ka jylla," ka la ong.
Halor ka jingkylli, ka Kong Ampareen ka la ong; “Ngi khmih lynti ban lah ban pyndep ne pynkut noh ia kane ka bynta mynta ka sngi, hynrei ka kompeni bathymmai ka lah ban shimti ia ka jingtreikam kaba pura hapoh jong kine ki artaiew ki ban wan.
" Ha ka jingiakynduh ka jong ka bad ki nongtrei ka 108 hynnin ka sngi ba Ar, ka Myntri ka la ong ba ka dei tang ka jingbteng jong ka jingkut jingmut kum ka sorkar ban pynthikna ba ki nongtrei jong ka 108 kin sngew skhem bad shaniah ba ka sorkar ka pyrshang ia kaba bha tam ban pynthikna na ka bynta ban aijingiada halor ki hok jong ki nongtrei ka 108.
Ka Myntri ka pyntip ruh ba man ki kompeni ki la ioh ia ka jingkyntu ban wanrah bad pyni ia ka plan kaba iadei na ka bynta ka bha ka miat jong ki nongtrei 108.
“Ki bynta kiba iadei kum ka insurance, ki jingsiew, ki jingiarap halor ka koit ka khiah,  accident insurance ki dei kiba la kular da baroh ki kompeni kiba kwah ban shimti ia ka jingpyniaid ia ka jingtreikam jong ka 108.
“Nalor kata ka long ruh kaba kongsan ban pynthikna halor ka jingkyntiew ia ka jingsiew ne increment sha ki nongtrei ka 108 na ka por sha ka por, kata ha kaba ka la don ruh ka jingkular ban kyntiew ia ka jingsiew da 7 percent da baroh kine ki kompeni kiba iashim bynta ha ka jingiakhliehdor," ong ka Myntri.
Ka Myntri ka la ong ba kane ka jingiakynduh bad ki nongtrei ka 108 ka long tang ban iamir jingmut bad ki khnang ban pynthikn ha ki ba ngi sngewkhia halor ka lawei kaba iadei bad ka kam ka jam ka jong ki, bad ngi la bthah ruh sha ki halor ki sienjam kiba ki dei ban leh bad pyndep.
Ha kajuh ka por ka Myntri ka la ong ba kan don ka jingleh ia ki test halor ka jinglah bad jingtbit jong ki nongtrei, bad kin tyrwa ia ka kam bad jingsiew da kaba pynshong nongrim ruh halor ka jinglah bad ka jingtbit ka jong ki.
Ka Sorkar Jylla haka 31 tarik Risaw kala mynjur ban pynkylla ia ki kyndon jong ka Meghalaya Excise Amendment Rules, 2021 khnang ban pynthikna ba ka Tnat Excise kan ioh lum ia ka khajna ka ban kot sa T.
50 klur lyngba ka Kyiad.
Haba kren sha ki lad pathai khubor, u Myntri sorkar u Marcuise N Marak u la ong, “Ki don shibun bah ki jait brand jong ka kyiad ha ka jylla jong ngi, bad ngi la pynbynta biang ia ki khnang ban ioh lum ia ka khajna kaba biang.
Mynta kin don noh tang san jait ha ka jaka jong ki hynriew jait ki brand.
" Ula ong ba ka khajna excise duty la khmih lynti ba kan kiew da 15% bad ba ka Jylla kan dang  ioh shuh  ia ka khajna ka ban long kumba T.
50 klur ha ka shisnem.
Ia mynta,ka jingioh lum khajna na ka kyiad ka long T.
350 klur shisnem.
Na ka liang u Commissioner & Secretary ka Tnat Excise, u Sanjay Goyal ula ong ba ka jingioh lum khajna jong ka Tnad ha kine ki san snem bala leit noh, kala kot ia ka T.
1200 klur.
Ia kane ka rai la shim ha ka jingialang jong ka Kynhun Myntri kaba la pyniaid da u Myntri Rangbah ka Jylla Conrad K sangma.
Ka Khasi Students’ Union (KSU) Narpuh Circle haka sngi ba Ar ka la ioh ban pynkup burom ia haduh 36 ngut ki samla pule ka thaiñ Narpuh kiba wan shakhmat (First Division) ha  ki exam SSLC, HSSLC, Degree, Master Degree bad kiwei kiwei ki jingpule  jong une u snem 2023.
Ha kane ka sngi la ioh ruh ban pynkup burom ia ki khynnah skul kiba wan shakhmat ha ka  jingiakop thoh Slogan Writing Competition bad Drawing Competition kaba la dep ban pynlong ha ka sngi kyrpang pynneh mariang ne ka ‘World Environment Day’ ha ka 5 tarik u Jylliew 2023.
Ha kane ka program ba la pynlong ha Divine Word Sec.
School, Lumshnong ha kaba la ia don lang ruh u samla Donald V Thabah general secretary KSU CEC, Shillong kum u Kongsan bad samla Pynkmenlang Sanmiet Education Secretary KSU CEC kum u Symbud Kongsan ha ka jingiadon lang ki nongialam KSU na East Jaiñtia Hills District, kata naduh u samla rangbah Streamly N Suchen President, Shaniah Dkhar Finance Secretary,  Cherity Suja Assistant Finance Secretary bad kiwei kiwei kynthup ruh ia ki rangbah shnong naduh u Bah Monlang Ladong rangbah shnong Lumshnong, Bah Wairis Suchen rangbah shnong Tongseng Narpuh, Bah Wailen Syih rangbah shnong Shymplong, Bah Robi Suchiang rangbah shnong Umstaiñ  bad kiwei kiwei.
Ha kane ka jingialang ba la pyniaid a u Bah KS Suchiang President KSU Narpuh circle la ioh ruh ka jingkren naduh u Phadar Mathew uba dei u Principal jong ka Divine Word Sec.
School Lumshnong, u babu Treyo Rambai nonghikai jong ka Chiehruphi Sec.
School, Wailen Syih, Monlang Ladong, Streamly N Suchen, Samla Pynkmenlang Sanmiet Symbud Kongsan bad u Kongsan u samla D.
Thabah.
La pynshongkun shuh shuh ia ka lympung da ka jingshad ki samla na Lumshnong.
Ka Lakasein SC bad ka Jalaphet Bri Sumer SC ki la khur jingjop haka lympung ialehkai Super Division Football League ba la pyniaid da ka Saipung Block Sports Association (SBSA) kaba long ha Lamyrsiang haka sngi ba Ar.
Haba phai sha ka jingialehkai ka Lakasein SC ka la lah ha kaban pynliem da 2-0 iaka Jarain SC.
Ia kine ki ar kol la thep da u Edamon Palem marwei kiba la wan haka minit kaba 66′ bad 78′.
Haka jingiakhun kaba bud, ka Jalaphet Bri Sumer SC ka la pynliem da 3-2 iaka Latyrke SC.
Na kaliang ka Jalaphet Bri Sumer SC ia kine ki lai kol la thep mar shikol da u Plidar Dkhar 28′, u Ioanis Chyrmang 65′ bad u Bing Chyrmang 82′.
Katba na kaliang ka Latyrke la thep ia kine ki ar kol da Bankyrshan Syiemlieh 34′ bad Iaisnoh Dkhar 70′.
Haduh bala thoh iaka khubor, ka Jalaphet Bri Sumer kala wan haka kyrdan kaba nyngkong haka miet iakhein poin kaba la kamai 6 poin na ki ar sien ialehkai, bud sa ka Mulait United FC- 6 poin bad iapher na ka jingioh thep kol.
Ka Narwan SC bad ka Shnongrim SC mar 4 poin, ka Latyrke SC, ka Tluh SC, Lamyrsiang SC bad ka Lakasein SC ki kamai mar 3 poin.
Katba ka Jarain SC bad ka Mynthning SC kim pat ioh khur namjop ha kane ka aiom ialehkai.
Haka 2 tarik Naiwieng ka jingiakhun kan long hapdeng ka Mynthning SC bad ka Narwan SC haka por 11.
30 baje mynstep, ka Jalaphet Bri Sumer SC bad ka Mulait United FC haka por 1.
30 nohphai sngi.
Ka jingialehkai football haka kyrdan Super Division kaba la tip kum ka 3rd Kyrmen Shylla Contribution Trophy kaba pyniaid daka East Jaintia Hills District Football Association (EJHDFA) kan sdang haka 1 tarik Naiwieng (Mynta ka sngi) ha madan artificial turf ha Diengshynrum, Khliehriat.
Ha kane ka sngi sdang, ka jingialehkai kan long hapdeng ka Sutnga SSCC pyrshah iaka Rymbai Iawpynsin SC haka por 12 baje mynsngi.
Ka jingialehkai kaba bud kan long hapdeng ka Rymbai Wahshnong pyrshah iaka Rymbai Shkenshynriah SC haka por 2 baje nohphaisngi.
U Deputy commissioner East Jaiñtia Hills District, lyngba u kyrwoh ba la pyllait haka sngi ba Ar u pynshlur ia ki khynnah pule jong ka district kiba dei ki nongshong shnong ba pura ka Meghalaya ban bteng ia ki lain jingpule Technical Education ba kin aplai ia ki  scholarship skhim kiba kynthup ia ka AICTE-Pragati Scholarship Scheme kaba na ka bynta ki khynnah kynthei (Degree & Diploma), ka AICTE- Saksham Scholarship Scheme na ka bynta ki samla pule ba don jingduna (Degree & Diploma) bad ka AICTE- Swanath Scholarship Scheme (Degree & Diploma) na ka bynta kiba sah khunswet.
Na ka bynta ka AICTE-Pragati Scholarship Scheme ia ki khynnah kynthei ki dei ban dei kito kiba dang leit pura ha ka first year Degree ne Diploma level course lane second year  Degree lane Diploma Course ha ki jaka pule ba la ithuh da ka AICTE.
La shah tang arngut ki khynnah kynthei na kawei ka longiing ba kin aplai bad ba ka jingioh jingkot jong ka longiing kam dei ban palat ia ka T.
8 lak shi snem.
Dei ban ioh ia ka syrnot ban pynthikna halor kne ka jingioh kamai lyngba ki bor ba dei khmih ia kaba dei ban phah ruh bad ka aplikeshon.
Ia ka scholarship yn pynthymmai na ka bynta u snem u ban wan jong ka jingpule tad hadien ba la ioh pdiang ia ka receipt jong ka renewal aplikeshon lyngba ka National Scholarship Portal da kaba phah ia ka Promotion Certificate ba la ioh na ki khliehduh jong ki jaka pule.
Kumjuh na ka bynta ka AICTE- Saksham Scholarship Scheme na ka bynta ki khynnah kiba don jingduna ha ki dkhot met, ki nong aplai ki dei ban long kito kiba la rung sha ka first year Degree ne Diploma level course lane second year jong ka Degree ne Diploma Course lyngba ki jaka pule ba la ithuh da ka AICTE.
Ki samla kiba don ia ka jingduna kaba ym palat ia ka 40% ki dei kiba lah ban aplai ia kane ka skhim.
Kumjuh ha kaba iadei bad kane ka skhim ka jingioh jingkot kam dei ban palat ia ka T.
8 lak shi snem bad ba dei ban ioh ia ka syrnot na ka bynta kane na ki bor ba dei khmih bad ia kaba donkam ban phah ryngkat ka aplikeshon.
Ha kaba iadei bad ka AICTE-Swanath Scholarship Scheme (Degree & Diploma), ka dei na ka bynta ki khunswet kiba la duh noh iaka kmie ne u kpa lane baroh ar na ka jingshah ktah haka khlam Covid-19 lane ki khun jong ki shipai Armed Forces bad Central Parliamentary Forces kiba pha iaka jingim haba pyndep iala kamram.
Ki nong aplai kim dei ban long kiba ioh myntoi na ka Central Government ne ka State Government lane na kino kino ki AICTE Sponsored scholarships.
Ki nongpule ki dei kiba iaka AICTE Approved Institutions bad kumjuh ka courses haka Degree ne Diploma level kaba long haka dur regular (1st, 2nd, 3rd or 4th year).
Ka jingioh ka jingkot ka longiing kam dei ban palat iaka T.
Rs.
8.
0 Lakh shisnem bad dei ban ioh iaka syrnot na ki bor ba dei khmih ban suh lang iaka application.
Ki samla pule kin hap ban apply ia kine ki scholarship lyngba ka online URL www.
scholarships.
gov.
in.
Hadien bala dep aplai, dei ban print iaka aplikeshon bad ban sha ki jaka pule ba ki pule ryngkat bad ki sla ban pynshisa.
Ka tarik ba khatduh ban phah ia ki aplikeshon form na ka bynta kine ki skhim kan long ha ka 31 tarik u Nohrpah 2023.
Ka Sailung Ialong kala jop da 4-1 iaka Nangbah Mulang haka jingialehkai Super Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi ba Ar.
Ka Sailung Ialong kala thep ia kine ki saw kol lyngba u Arwan Rymbai 16′, u Bachan Pale 50′, 69′ bad u Casper Lhuid 90’+4.
Katba ka shikol jong ka Nangbah Mulang la thep da u Albert Lyngdoh 77′.
Ka namjop Sabahmuswang kala wan hadien ba kala pynliem da 6-1 iaka Moosyiem Shangpung haka jingialehkai First Division Football Tournament.
U Chare Mulieh ula khyrwit da ka hattrick kaba la pynlong Sabahmuswang ban ioh khur jingjop ba bun kol.
Marwei u Chare ula thep lai kol haka minit kaba 85′, 89′ & 90’+2′, u Wanmiki Lyngdoh ar kol 79′ & 81′ bad shikol na u Needful Shylla 74′ Shikol na kaliang ka Moosyiem Shangpung la thep da u Shickel Langbang 77′.
Haka 1 tarik Naiwieng 2023, ka jingiakhun First Division kan long hapdeng ka Mookyndur bad ka Demthring haka por 12.
00 baje mynsngi.
Ka jingiakhun Super Division kan long hapdeng ka Mynthong bad ka Ladthadlaboh haka por 2.
00 baje nohphai sngi.
Ki nongmareh thong ka Sabahmuswang kaba kynthup ia ka Happiness Phawa bad u Teiboklang Biam ki la ioh ia ka jingjop ha ka jingiamreh thong ba la tip kum ka “Fit India Freedom Run 4.
0 and Run for Unity" ba la pynlong haka sngi ba Ar ha Jowai.
Ia kane ka jingiakop la khot pynlong da ka ophis u Deputy Commissioner ka West Jaintia Hills District, ha ryngkat ka jingiatreilang bad ka Ophis District Sports Officer,West Jaintia Hills District, Jowai.
U Bah Khroobok Passah, District Sports Officer, u la kaweh ia ka lama ha kane ka jingiamareh thong ba la wan iashim bynta da kumba 155 ngut ki nongia mareh thong.
Kane ka jingiamareh ka la sdang napoh Main Gate ka Kiang Nangbah Stadium (ka jaka sdang) kaba lam ter ter sha Ladthadlaboh Main Road, Jowai Public School, Gate Polytechnic, Kshaid Rymphum, Salaroh, Dulong Poh-hali Road, Dulong, Pamhadem, Panaliar (Civil Hospital), Iongpiah, Mission Compound, H.
K.
Singh School, D.
C.
Office, New Hill, National Highway bad pynkut hapoh Kiang Nangbah Indoor Stadium.
Ha ka jingiakop hapdeng ki kynthei, ka Happiness Phawa ka la wan ha ka kyrdan kaba hakhmat eh ha kane ka jingiakop, katba ka  Monlangki Kyndait bad ka Mini Kyndait baroh arngut kiba dei na ka shnong Mihmyntdu ki la wan ha ka kyrdan kaba ar bad ba lai.
Katba sha ka liang ki shynrang u Teiboklang Biam u la wan hakhamt eh bad bud sa u Dasaman Kyndait na Sabahmuswang ha ka kyrdan kaba ar bad u Daemiryntihki Pakma na ka shnong Thadbamon ha ka kyrdan kaba lai.
Ka District Magistrate ka East Khasi Hills District haka sngi ba Ar ka la maham tyngeh halor kano kano ka jingpynieng ia ki khyrdop khrong khajna beain ne da kiwei pat ki rukom lum pisa jubor ha lynter ki surok bah National Highway, State Highway bad kiwei pat ki lynti surok b kongsan hapoh East Khasi Hills.
Ka District Magistrate ka la pynmih ia kane ka jingmaham khnang ban khanglad ha kaba iadei bad ka jinglait rud ka pisa paidbah namar ka jingdon jong kine ki khyrdop lum khajna kiba beain.
“Na ka liang ka ophis ka la ioh pdiang ia kiba bun ki jingujor halor ka jingdon jong ki khyrdop lum khajna kiba beain ha lynti ka surok bah National Highway, State Highway bad ki lynti surok ba kongsan ka East Khasi Hills," ong ka District Magistrate.
Ha u kyrwoh la ong ruh ba na ka liang ka sorkar jylla ka ieng skhem bad ban ym don jingmap ha kaba iadei bad ka jingdon jong kino kino ki khyrdop lum khajna beain ne kiwei pat ki rukom lum pisa ba beain lyngba ki kali kiba iaid lyngba ka surok National Highway, State Highway bad ki surok ba kongsan hapoh  East Khasi Hills.
Kane jingpynmih ia kane ka hukum ka la wan long ruh shisngi hadien ba ki pulit ka Laitumkhrah Police Station, kila kem noh ia uwei u Nongialam ka seng Hynniewtrep National Youth Front (HNYF), uba donkti ban lum pisa beain na ki trok kit mar khnang ba kin ioh iaid lyngba ka jingkieng Damsite, Umiam.
Nalor kata ka District Magistrate ka pynpaw ruh ba ka jingpynieng ia kine ki khyrdop lum khajna ba beain na ka bynta ban lum pisa jubor ka wanrah ruh ka jingthud ha kaba iadei bad ka leit ka wan jong ki kali, ka jingbym sngewsuk hapdeng ki nongleit nongwan da ki kali bad kaba buh jingma ruh na ki jingjia tyngkhuh kali.
Kumta kino kino kiba leh pyrshah kin ngat ha ka jingshah pynshitom katkum ki kyndon ain.
U National Vice President jong ka National People’s Party (NPP) uba dei ruh u Symbud Myntri Rangbah ka Jylla u Bah Prestone Tynsong haka sngi ba Ar  u la shah jied kum u president bathymmai jong ka party ha ka jylla.
U Bah Prestone u la shimti ia kane ka kam na ka jaka jong u MP Rajya Sabha u Dr WR Kharlukhi uba la bat kum u state president mynta lah 16 snem, kata hashwa ka jingpynlong ia ka Ilekshon shapoh Lok Sabha bad ki ilekshon sha ki Autonomous District Council (ADC).
La leh burom ia une u president bathymmai lyngba u national president ka NPP uba dei ruh u Myntri Rangbah ka jylla u Conrad K Sangma ha ka jingialang kaba la long hapoh ka ophis jong ka party ka jylla ha ka jingiadon lang ki nongialam bad ki nongtrei ka party.
Haba ai khublei ia u Bah Tynsong halor ka jingshimti ia kane ka kam bathymmai, u Conrad Sangma u la ong; “Nga kwah ban pyniasoh lang bad kiwei pat ki nongialam kiba la pynpaw ia ka jingkmen halor ka jingshah jied jong u Bah Prestone Tynsong kum u president bathymmai jong ka seng NPP ha Meghalaya.
“Nga la iatreilang ryngkat bad u ha kiba bun ki jinglong jingman bad ngi la ia mad lang ia shibun ki jingeh ha ki jingtreikam, ngi la ia san lang kum shiparalok bad ia sngewthuh jingmut lang bad iatreilang ban weng ia ki jingeh kum ka kynhun.
Nga sngewkmen shibun mynta ka sngi ba u la pdiang ia kane ka jingkitkhlieh namar Nga tip ia ka jinglah ka jong u bad Nga tip ia ki jait kam kiba u lah ban leh bad Nga thikna ba ka jingshimti na kane ka kam ba la iehnoh da u Dr Kharlukhi yn lah ban pyniaid shakhmat ia ki jingtreikam jong ka party.
Nga thikna ruh ba lyngba ki jingtreikam kiba naduh tynrai kiba u la pyndep mynta la bun bun phew tylli ki snem, kata kum ka kynhun lane ha ka liang ka sorkar baroh kine kin kylla long ka jingtreikam kaba khraw bad ka ban iarap ban nangpynkhlain shuh shuh ia ka party.
Nga don ia ka jingshaniah kaba pura ba un lah ban ai ia kaba bha tam," ong shuh shuh u Conrad Sangma.
Haba pan ia ka jingkyrshan lang jong baroh ki nongialam ka party, u Sangma u la ong; “Nga shu pan ia ka jingkyrshan jong baroh ki nongialam ka party, baroh ki phi ba ka jingdawa ne jingkyrpad ia u Bah Prestone Tynsong ban shimti ia kane ka kam ka la wan na phi, bad kam dei kaba Nga la jied.
Nalor kata une u khliehduh ka seng NPP u la kyntu ruh ia u Bah Tynsong ba un pynthymmai noh mardor ia ka  state level committee.
Ha ka jingkren lyngkot kum u president bathymmai u Bah Prestone u pynthikna ba shen yn sa pyndep ha kaba iadei bad ka jingpynthymmai ia ki jingtreikam jong ka party.
“Ngi donkam da shisha ban wanrah ka jingkylla bad Nga buh ruh ka jingkyrpad ia baroh ki dkhot ba la rim ha haba don kino kino ki kam ba la pynkhamti ngin ia trei shitom ryngkat lang," ong u president bathymmai da kaba bynrap ruh ba u don ia ka thong ban pyndep noh ha kaba iadei bad ka jingtei ia ka ophis treikam ba pura jong ka party kloi katba lah.
Ha kajuh ka por u buh ruh ka jingkyntu ia ki nongialam bad ki nongtrei ka party ba kin trei shitom bad ban pynthikna ba ka party kan ioh ia ka jingjop ha kane ka Lok Sabha ilekshon ka ban long ha u snem u ban wan.
Ka Sorkar Jylla haka 31 atrik Risaw ka la mynjur ia ka revised uniform guidelines na ka bynta ka jingpynrung kam sha ka Tnat pulit ka jylla.
Haba kren sha ki lad pathai khubor hadien ka jingialang ka kynhun Myntri na ka liang u Myntri Sorkar u Marcuise N Marak ula ong “Ngi la mynjur ia ka revised uniform guidelines na ka bynta ka jingpynrung kam hapoh ka tnat Meghalaya Police".
Kumjuh u Principal Secretary ka Tnat Personnel Bah CVD Diengdoh ula ong ba kane ka dei ka jingthungkam ha baroh ki kyrdan jong ki pulit naduh ki Sub Inspector, armed branch constable bad unarmed branch constable kynthup ki fireman bad MPRO operator.
Na ka liang ka Central Recruitment Board (CRB) kala pyniaid ia ka eksamin thungkam ia ki Pulit katkum ki kyndon.
“Ngi la iohi ha ki snem bala leit ba kine ki jingthungkam ki shimpor bha ban dep namar kiba bun ki rule.
ta ka daw ngi la pyrshang ban pynbeit ryntih ia ki rule khnang ban gin lah pynthikna ba ka jingthungkam kan dei kaba pyndep ha ka rukom kaba janai, kaba shai bad kaba kloi" ula ong.
Nalor kata u Bah Diengdoh ula ong ba ki don haduh 2500 tylli ki kam kiba lait hapoh ka Tnad Pulit.
“Hadien bala dep ban pynkylla ia ki kyndon ain ne Rules, ngin sa pynmih jingpynbna bad hadien ngin sa pynbna laitkam ia kine ki kam kiba lait bad ka CRB kan sa pynthikna ba kan pynlong bad pyndep noh kloi ia ka eksamin rungkam" ula ong shuh shuh.
Ki Pulit ka East Khasi Hills, kila kem ia uwei u Nongialam ka seng Hynniewtrep National Youth Front (HNYF) halor ka jingkynnoh donkti ha kaba pyniaid beain ia ki trok kit mar ba kit palat pud da kaba dawa haduh T.
1500 kawei ka trok.
Une u heh ka Seng uba la shah kem noh u dei uba la tip kyrteng kum u Bah Bless Dkhar, President ka Seng HNYF jong ka East Khasi Hills District.
Na ka liang u  Superintendent of Police (City) ka East Khasi Hills, u  Bah Vivek Syiem ula ong ba ia u Bah Bless Dkhar la kem noh hynnin ka sngi Nyngkong da ki pulit ka Laitumkhrah Police Station na ka thain Pohkseh.
Ki khubor ki iathuh ba ki pulit ka Laitumkhrah police station kila register da ka Suo-Moto case pyrshah ia une u briew halor ka khubor bad ki video bala saphriang ha ki rynsan social media, kiba pynshisha ia ka jinglum pisa beain ka jong u na ki trok kit mar, kata da kaba kular ba un iarap pyllait ba kin iaid napoh jingkieng Damsite.
Katkum ka video kaba la saphriang la iohsngew ruh ia ka jingiakren hapdeng u Bah Bless Dkhar bad uwei u briew ba kam ialade kum u nongkhaii na ka bynta ban iapynbeit halor ka jingpyniaid ia ki trok kit mar lyngba katei ka jingkieng ha kaba u Bah Bless u la kren shai bad pan haduh T.
1500 na kawei ka trok ba un pyllait ba kin ioh ban iaid lyngba.
Ka Iingbishar Meghalaya High Court haka 30 tarik Risaw ka la pynpaw ba kan ai ka jingmynjur ne ka rai na ka bynta ban pyniar ia ka jingtohkit halor ka jingsuba donkti bad leh sop sop hapdeng ka Sorkar Jylla bad ki karkhana dewbilat kiba don hapoh ka thain  East Jaintia Hills District.
Ia kane ka hukum la pynmih hadien ba u nongmudui PIL u Shailendra Kumar Sharma, uba kam ialade kum riew trei kam bhalang bad uba kren ia shibun ki mat kiba iadei bad ka jinglong jingman ha ka mariang, ula wanrah ia ki jingshisha kiba buh jingma haba iadei bad ka jingtreikam jong ki karkhana dewbilat hapoh East Jaintia Hills District.
“Na ka liang u nongmudui u la buh ka jingkyrpad na ka bynta ban pyniar shuh shuh ia ka jingtohkit, kata kynthup halor ka jingsuba donkti ka sorkar jylla bad ki hynniew tylli ki kompeni dewbilat, bad ia kaba yn sa bishar ha jingshong bishar ka ban long biang ha ka 7 tarik Naiwieng u bnai wan," ong ka iingbishar kaba kynthup ia u Chief Justice Sanjib Banerjee bad u Justice B Bhattacharjee ha ka jingpynmih hukum.
Katkum ka jingpynpaw da u nongmudui, kine ki hynniew tylli ki kompeni ki la ioh ia ka jingbit na ka sorkar jylla na ka bynta ban pyntreikam ia ki karkhana dewbilat ha ryngkat bad ka jingpynmih bording ne ka power plant kaba 10 MW, hynrei ki la pynmih kham bun shuh shuh ka dewbilat ban ia kaei kaba la buh da ka sorkar katkum ka shithi jingiamynjur kaba ha ka 13 tarik u Naiwieng 2008.
Nalor kata u nongmudui u la kam ruh ba ki kam tih mar pohkhyndew, kata ha kaba iadei bad u Mawshun ka dei kaba la leh da kine ki hynniew tylli ki kompeni khlem da ioh satia ia ka jingbit ne license.
Shuh shuh katkum ka hukum la ong ba ha kaba kum kane ka bynta, u nongmudui u pynsngew halor ki jingkylli ba la buh da ka Union Ministry of Mines kaba khmih ia ki marpoh khyndew ha ka 2 tarik u Lber 2022 bad kam ruh ba ka jubab jong kine ki hynniew tylli ki kompeni ia kine ki jingkylli kim shym la pynpaw satia ha kaba iadei bad ka jingdon ia  kino kino ki license tih mawshun.
Kumta ruh na ka liang ka iingbishar ka la bthah ba baroh ki nongshah mudui kynthup ia kine ki hynniew tylli ki kompeni ba ia kane ka kam yn sa khmih biang hadien shitaiew na ka bynta ban ai jubab halor ki jingbuh jingkylli da u nongmudi halor kane ka bynta.
Ka Leh Niam ha ka Hima Khyrim – Ka Shad Nongkrem ka dei kaba la neh pateng la pateng naduh ba la thung syiem ia ka Pahsyntiew.
Kane ka leh Niam u Syiem ka Hima Khyrim ka neh haduh mynta kine ki sngi.
Shuwa ba kin wan shong shnong ha Smit, ki Syiem ki shong ki sah ha Nongkrem.
Ha ka por ka jingsynshar u Phareng, ka jingpyndep ia ka Niam Hima bad ka shad ka ju long ha Nongkrem.
Kumta ki Phareng ki la jer kyrteng ia kane ka jinglehniam da ka Shad Nongkrem (Nongkrem Dance) bad kane ka kyrteng ka sah haduh mynta.
Ha u snem 1853, U Phareng u la phiah ia ka Hima Shyllong ha ki ar bynta kata ka Hima Mylliem bad ka Hima Khyrim bad ka Hima Khyrim ka bat noh ha ki arbynta kata ka long ia ka Niam ka Rukom bad kumjuh ruh ia ka Synshar Khaddar.
Ha ka por ba synshar u Syiem Klur Singh Syiem bad ka Syiem Sad Jir Kiri, Ka Iing Sad ha Nongkrem ka la pluh noh.
Kumta sa leit thaw Ingsad noh ha Smit bad ka la neh la sah haduh mynta.
U Basan Nongkseh bad U Basan Nongumlong ki dei ki Basan ha Hima Mylliem, hynrei ha kane ka Niam Hima Khyrim ki wan ai blang man la u snem, namar ki bat ia kane naduh ka por ba dang seng nyngkong ia ka Hima Shillong, ki dei ki trai nongseng Niam, bad ki bteng ia la ka hok kaba la seng da ki kmie ki kni ha ryngkat u suidnia Long Syiem.
Haduh mynta ki don bynta ha ka Niam Hima kaba pyndep ha Smit.
Ka Jingsdang Ka Jinglehniam Pomblang Hadien ba la sop ia ka Ing Sad, ha ka sngi Iew Shyllong baroh ki Duhulia ki la wan sah lupa ha Iing Sad.
Ha ki snem ba mynshuwa ki Duhulia ki sah ha Ing Sad lai bnai shwa ban long ka jinglehniam.
Hynrei ha kine ki snem hadien na ka daw ka jinghiran ka pyrthei, ki Duhulia ki wan sah noh tang artaiew shuwa ka jinglehniam.
Ki hikai tem ksing man la ka janmiet bad ki tem ia ki skit Sing Niam baroh.
Ki hikai kumne namar bym bit ban bakla ha ka por lehniam.
Ha ka miet sngi Umni, artaiew shuwa ka jinglehniam, ki Duhulia ki pdem um shisong u thribah ba thain ia u Kyrwoh.
Ha ka sngi kaba bud (Iewduh) dangstep phyrngap ki dhulia ki iamih sha Tyngkong ban ia thain kyrwoh, ki kyllain arbud ba kin sngewthuh ki khun ki hajar ba ka jinglehniam kan long sa artaiew Iewduh.
Ki thain kumne da ki phew tylli.
Ynda ki la dep ki phah ia kine ki kyrwoh ha kata ka sngi Iewduh sha ki Lyngdoh, ki Basan, ki Myntri Raid.
Ki Lyngdoh, ki Myntri bad ki Basan Raid pat ki sah phah sha man ki shnat Raid, ki shnong ba kin ialum ia u synniang u bynhei ba kin thied Blang, ban ia wan bujai ne ai ha ka jinglehniam.
Hynñiew Sngi Ka Jinglehniam Ka Hima Khyrim Sngi Rynghep: Ha ka sngi Rynghep, ha ka taiew ban sdang ia ka jinglehniam ka Syiem Sad ka pdem jyndem (Iad Um) ha u shang, ban pyndonkam ha ka jinglehniam.
Sngi Iew Shyllong: Ha ka sngi Iew Shyllong, ki Duhulia ki leit sha wah umiew ban sait ia ka bom, ka ksing bad kiwei kiwei ki tiar ban pyndonkam ha ka Niam bad ki longkmie ki leit ban sait ia ki tiar niam baroh.
Ynda ki la dep ki wan phai sha Iing Sad bad ki tem bom tem ksing naduh Wah Umiew haduh Tyngkong Ing Sad bad ki sa shad mastieh.
Ha kane ka sngi u Lyngdoh Lawai u wanrah u diengsning uba dei ban teh ha u Rishot Blei.
Sngi Pomtiah: Kane ka dei ka sngi kaba nyngkong ba ki sdang ia ka jinglehniam.
Shuwa ban kynih u syiar nyngkong ne ban pah ki sim ki doh, ki Duhulia ki mih ha Tyngkong, ki tem tang ka Bom.
Kane ka long ka rukom ba ki pynbna ba la sdang ka Niam ka rukom.
Ki tem ruh khlem sangeh, ki sa pynwai shuwa ba kan mih ka sngi.
Mynstep ka Syiem sad bad u Sohblei Mawroh ki iamih sha Shlur bad U Sohblei u weng noh ia ki tiar niam kiba rim kiba don ha u Rishot Blei.
Ka Syiem Sad ka ai ka jain sala kaba thymmai bad u diengsning thymmai ba wanrah u Lyngdoh Lawai, ha u Soh Blei.
U Sohblei u shim ia ki tiar kiba don ha u diengsning uba rim u sa teh biang ia ki ha uta u diengsning uba thymmai bad u sa sop ha ka jain sala ba thymmai.
Ia ki tiar kiba don ha u diengsning dei ban tip tang ka Syiemsad bad u Soh Blei.
U Soh Blei Mawroh u teh ia uta u diengsning ha u Rishot Blei bad u sa kli biang da u Shylliah thymmai.
Ha kane ka sngi u Lyngdoh Nongjri ia uba khot u Sohsla, u wanrah ki sla knia kata ki kliar lakait bad ka lakhar, kiba pyndonkam ha ka Niam.
U lyngdoh Nongjri u dei u jaid Nongkynrih.
Janmiet ka Syiem Sad ka thep ia ka jyndem iad-um ha ki khra lai tylli bad ka buh ia ki ha ka kamra shetja ba ki khot ka Ingbah.
