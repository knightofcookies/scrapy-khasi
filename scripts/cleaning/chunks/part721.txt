Une nongïalam jong ka Congress u la ai jingkren ha ka jingïalang paidbah kaba la long ha Kalapipal Assembly konstitwensi ha Shajapur distrik jong ka Madhya Pradesh.
Kane ka jingkular  jong u Gandhi ka la long ar sngi hadien ba u la pyrkhat halor ka jingthmu ban wad khana samari bad ka jingmang na ka bynta kito kiba shah kynthup ha ka kynhun OBC ha ka aiñ ban ai ïa ka bhah bad mang kyrpang na ka bynta ki longkmie ha ka por ba la ïakren halor ki mat ba ïadei bad ka Lok Sabha.
“Ym slem lada wan ha ka bor synshar, kaba nyng-kong ban leh ka dei ba ngin pyntreikam ha kaba ïadei bad ka jingwad khana samari ban tip thik ïa ka jingdon jong ki briew kiba shah kynthup ha ka OBC ha ka ri, la ong u Gandhi ha ka jingai jingkren jong u.
Ka Manipur Pradesh Bharatiya Janata Party ka la phah da ka shithi sha u President jong ka seng BJP ha ka ri u JP Nadda ha kaba la kyrpad ïa ka sorkar kmie ba kan pynphai bad ban pynbiang jaka sah na ka bynta kito ki briew ki bym don jaka sah shuh ha ki shnong trai jong ki bad ban pynbiang ka bai lutksan na ka bynta kito kiba la duhnoh ïa ki ïing ki sem bad kumjuh ban ai jingkyrshan pisa na ka bynta kito kiba la mynsaw bad ïap ha ka jingïakynad kaba la jia ha ka jylla.
Shuh shuh, la ong ba ka seng BJP ha Manipur ka la dawa ba la dei ban pyntreikam ïa ka SoO (Suspension of Operations) Ground Rules bad ka jingpynkheiñ ïa kine ki kyndon kan sa shah ñiew kum ka kam pyntriem jong ki lehnoh.
Ka seng BJP ha Manipur ha ka shithi ba ka la phah sha u JP Nadda ka la kdew kumne, “Weng bad pyndam noh ïa ka Article 355 lada dang don ei ei ban pyntreikam ha ka jylla bad ban buh ïa ka hukum jong ka Unified Command ïa u Myntri Rangbah ka jylla ha kaba yn sa lah ban pyntreikam da ka jingsngewskhem bad ka jingshaniah ïa ka sorkar ha kaba ïadei bad ki jinglong jingman.
U MLA bad MDC barim jong ka Mawsynram konstitwensi uba dei u MDC ba mynta jong ka Mawkhar-Pynthorumkhrah konstitwensi Bah Pynshngaiñ N Syiem u la ong ba ka jingleit pynïasoh u Bah HM Shangpliang, MLA ba dang shu rem ha ka ilekshon na Mawsynram sha ka seng NPP kan long ka jingkyrkhu ïa u Bah Alvin Sawkmie.
U la ong ba ka jingïatreilang ki nongkyrshan u Bah HM Shangpliang bad ki nongkyrshan u Bah Alvin Sawkmie ha ka seng NPP ka la pyni ïa ka dak ba u Bah Alvin Sawkmie uba dei u MDC ba mynta un ïoh ban jop biang ha ka ilekshon MDC ka ban long ha u snem 2024.
U Bah Pynshngaiñ u la pynkynmaw ha ka por ba u mut ban leit ïakhun noh na Mawkhar-Pynthorumkhrah konstitwensi ki briew jong u baroh ki leit ban kyrshan ïa u Bah Alvin kaba pynlong haduh ba un ïoh ïa ka jingjop.
Namar kata, u don jingkyrmen ba mynta u snem u Bah Alvin un ïoh biang ïa ka jingjop namar da ka jingwan kyrshan u Bah Shangpliang.
Kum ban shu pynkynmaw, u Bah Pynshngaiñ N Syiem u la mih noh na Mawsynram konstitwensi da kaba aiti ha u Bah Alvin Sawkmie ban ïakhun ïa ka ilekshon MDC bad ïalade u la ïakhun noh na Mawkhar-Pynthorumkhrah konstitwensi da kaba ïeng na ka seng NPP bad baroh ar ngut ki la ïoh jingjop.
Haba u Bah Shangpliang u la rem noh ïa ka ilekshon MLA ha u bnai Rymphang mynta u snem u la rung noh sha ka seng NPP ryngkat ki nongkyrshan ban kyrshan noh ïa u Bah Alvin Sawkmie ha ka ilekshon MDC ka ban long la shem snem.
Da ka jingkyrshan u Bah Shangpliang ïa u Bah Alvin, ka ilekshon MDC ha Mawsynram konstitwensi kan long kaba itynnad namar ka jingïakhun kan long hapdeng u Bah Alvin uba dei u MDC ba mynta bad u kyrtong ka UDP ka ban sa pynbna kaba la don lypa ïa u MLA, Bah Olan Suiñ.
Ka Vi, kaba long ka kompani ai jingshakri ha ka liang ka jingpynïaid ïa ki telecom, ka la pyllait paidbah ïa ka jingtyrwa kum ka jingrakhe ïa ki nongpyndonkam ïa ka Vi ba la tip kum ka ‘Recharge & Fly’, ryngkat ka jingïatreilang bad ka EaseMyTrip.
Kum shi bynta na ki nongpyndonkam ïa kane ka jingshakri kiba Recharge lyngba ka Vi App hapdeng ka 26 bad 30 tarik U Nailur 2023 ki lah ban jop bad ïoh ei ïa ka Flight Ticket ne ka tiket ban shong liengsuiñ man la ka kynta kaba kot haduh 5000 tyngka.
Shuh shuh ki lah ruh ban Book (buk) ïa ka tiket kaba heh dor hynrei kin ïoh pat ïa ka jingpynduna dor kaba 5000 tyngka.
Nalor kane, ka Vi ka tyrwa ruh haduh 50GB ka data bad ym donkam ban siew eiei ha ki katto katne lada Recharge lyngba ka Vi App.
Ki nongpyndonkam ki lah ban ïoh ïa ka jingpynduna dor kaba kyrpang ha ki Coupon kaba shongdur  400 da ka EaseMyTrip ha kaba ïadei bad ki Flight Ticket, bad kin ïoh ruh ïa ka khusnam.
Katba dang leh shibun ki Recharge lyngba ka Vi App, ka bok ban jop ïa ka Ticket Flight ruh ka dang kham bun bad nalor kata ïoh ruh sa ïa ka data.
Ïa kine ki jingtyrwa lah ban ïoh tang lyngba ka Vi App.
Katkum ka jingwad bniah na ka kynhun kaba laitluid da ka lad pathai khubor ka Nielsen Media India, ha ka kyrteng jong ka Amazon.
in ki nongthied ha kylleng ka ri India ki don ka jingshaniah bad thrang hir hir ban thied jingthied online ha kane por leh tamasa.
81% ki pynpaw ba ki don ka jingthmu; 78% ki shaniah ban thied online 1 na ki 2 ngut ki kwah ban pynlut kham bun da kaba thied online ban ïa ka snem kaba la dep, ha kane ka por leh kmen.
Ki nongthied ki khmih lynti ba ïoh bun jait ki tiar, ha ka dor ba bit bad kan long ruh kaba suk lada pynphai bad ban ïa kylliang bad ki palat klur ngut kiba thied online.
Katkum ka jingwad bniah la kdew shai ba, 68% ki nongthied na ka Amazon.
in ki shem ba ka long kaba suk bad bun ki ithuh ïa ka Amazon.
in kum ka jaka thied online kaba shaniah tam bun ki jait mar ha ki por lehkmen; 75% ki nongthied ki shem bun bah ki tiar lyngba ka Amazon.
in.
Haba kren halor kane, u Manish Tiwary, Country Manager India Consumer Business, Amazon India u la ong, “Ha ka por leh kmen ka dei ka por ïa ki nongthied bad nongdie ha kylleng ka Ri India.
Ngi ïoh mynsiem ban ïoh ïa ka jingtip ba ki nongthied ha kane ka aïom lehkmen kaba mynta ki nongthied ki kloi ban pynlut kham bun da kaba thied online.
Nga da sngewnguh ba ha kylleng ka Ri India ki nongthied ha India ki kwah ban thied  lyngba ka Amazon.
in kaba dei kaba lah ban shniah, kaba ki ïeid ban thied online.
Kum ka jaka die, ngi long kyndeh shisha na ka bynta ki nongthied bad ki nongdie, ngi khmih lynti, bad ngi sngewskhem ba ki nongdie bad nongthied ki jong ngi ba ka ‘Amazon Great India Festival 2023’ kan tyrwa ïa ka jingïathied-ïapet kaba khlem jingsalia kaba ki lah ban ïoh shibun ki jait tiar ba ban nym lah ban ïanujor ha baroh kawei ka ri India.
"Ngi sngewthuh ba 87% ki nongthied ha ki nongbah bad 86% ha kylleng ki jaka sor(Ka jingdon ki nongshong shnong  10-40 lak) ki kham sngewtynnad ban thied online.
Kumba 77% na ki nongthied ki pynskhem ba ka kham biang ban thied online ha kum kane ka por leh kmen bad ki ïoh ïa ki tiar kham kloi.
Palat ïa ka 70% ki nongthied ki ap ban poi ka por leh kmen ban ïoh thied tiar khatam ki tiar ba pyndonkam da ka light namar ka don ka jingtyrwa ha ki dor kiba bit (76%) bad ki tiar kiba dang pynmih thymmai ha ïew (75%) kiba lah ban ai sha ki nognthied.
Kumba 75% ki nongthied ki sngewkyndeh ruh ïa ka jingtyrwa jong ki Bank bad ban don kano kano ka jingsiew lypa  ba kin thied jingthied kane ka pynsuk ïa ki bad ki ïoh jingmyntoi ruh.
Kumba ju leh ha ki 18 snem ba la dep, ki nongsngewlem bad ki bahaïing ha sem ki lanot jong kawei ka jingjia ba sngewsih kaba la jia ha ka 30 tarik Nailur, 2005, ki la ïalum lang ha ki 2 jaka – Williamnagar bad Tura kum ka dak ban kynmaw burom ïa kito kiba la khlad noh.
Ha kawei ka liang, kum shi bynta ban kynmaw burom ïa ki 9 ngut ki lanot jong katei ka jingjia, ki kynhun seng bapher-bapher ka South West Garo Hills (SWGH), ba kynthup ïa ka UGPF, FKJGP, ADE, AAYF, FAF, AAPE, CSAWO ki la khang khyrdep ïa ki dukan kum ka dak ban kynmaw burom ïa ki lanot jong katei ka jingjia.
Katei ka sngi ïa kaba la tip ruh kum ka ‘Black Friday’ ka la wan jia hadien jong ki jingïakhih ba jai-jai halor ka jingïaphiah ïa ka MBOSE hapdeng ka Tura bad Shillong, kaba la ïalam sha ka huri-hura hadien ka jingshah kem jong uwei na ki nongïalam jong ka jingïakhih bad la pynbna ïa ka jingïakhih kum kaba be-aiñ.
Ka ‘headquarter’ ka MBOSE ha katei ka por ka la long ha Tura.
Ki jingïakhih pyrshah ki la long ha Madan Chandmari bad ha Madan Rongrenggre, Williamnagar, East Garo Hills ha kaba da ki hajar ngut ki la ïalum.
Ka tnat khlaw jong ka Sorkar Jylla ka la pynpulom khlem lah ban pyndonkam kumba T.
102.
02 klur ka pisa lyngba ka Meghalaya Minor Mineral Reclamation Fund (MMMRF) kaba dei na ka bynta ban pynbha pat ïa ki par kiba la jot namar ka jingtih ïa ki mar poh khyndew kiba rit kiba heh kynthup ki par kiba la shu ieh kumto hadien ba la tih be-aiñ.
Katkum ka kaiphod jong u Comptroller and Auditor General of India (CAG) kaba dei haduh bakut jong ka 31 tarik Lber, 2022, la kdew da kaba pynshong nongrim na ki jingbatai ha bank ba la pyni da ka MMMRF bad ki jingbatai kiba la phah da u PCCF & HoFF.
La ong ba ym shym la don kano-kano ka jingpynlut haba ïadei bad ki kam ban pynbha pat ïa ka mariang.
Hynrei ym shym la pyni ne batai satia ïa ka daw balei ym shym la pyndonkam ïa ka pisa kaba don bad ka MMMRF.
Ha ka jingshisha, ka Sorkar Meghalaya ka la buh dor ban synñiang sha ka MMMRF kaba long 10 na ka 100 katkum ka dor ba la buh da ka PWD Schedule of Rates (SOR) na ka bynta u maw bad shyiap.
Shuh shuh ka kaiphod CAG ka la kdew ba ka don ka jingbym lum ïa ka pisa na ka bynta ka MMMRF kaba long T.
14.
51 klur bad ka jingïoh duna kaba long tang T.
3.
29 klur namarba ka jingbym lah treikam ka tnat ba dei khmih.
Saw ngut ki briew ki la shah kem katba ar ngut kiwei pat ki la shah bat ha ka tnat Central Bureau of Investigation (CBI) halor ka jingshah pynïap jong ar ngut ki khynnah pule ha Manipur ha u bnai Naitung bad ba ki dur ki dar ki la paw ha rynsan ‘Social Media’ ha ka taïew ba la dep.
Ki saw ngut kiba la shah kem ki kynthup ïa ar ngut ki shynrang bad ar ngut ki kynthei nalor kiwei ar ngut ki kynthei kiba dang khynnah.
Ïa kitei saw ngut la kit noh sha Guwahati, Assam katba ïa ki arngut la buh ha Imphal.
Haba pyntip ïa kane lyngba ka jingïakynduh bad ki lad pathai khubor ha ka Sngi U Blei ha Imphal, u Myntri Rangbah ka Manipur, u N Biren Singh, u la ong ba ka CBI ka la kem ïa ki saw ngut na Henglep, Churachandpur distrik ha kaba ïadei bad ka jingshah pynïap jong ar ngut ki khynnah skul, u Phijam Hemajit bad ka Hijam Linthoingambi.
Kitei saw ngut kiba la shah kem ki long u Paominlun Haokip, S Malsawn Haokip, Lhingneichong Baite bad Tinnuphing.
Hadien ba la kem ïa kitei saw ngut, la leit rah beit-beit sha ka kad liengsuiñ ha Imphal bad nangto pat la ïalam da ka liengsuiñ sha Guwahati ha ka por kumba 5:45 janmiet.
Ka Meghalaya bad Assam ki la mynjur ban pynïaid kloi shakhmat ban nang pyndep noh ïa ka jingpynbeit pud ha ka wat ba-ar ha ki lai tylli ki jaka – Langpih, Borduar bad Deshdoomreah katba ka jingïakren sngewthuh ka dang bteng ha kiwei pat ki lai tylli ki jaka, kita ka Nongwah-Mawtamur,  Block 1 & Block 2, bad Psiar-Khanduli.
Ha kajuh ka por, ka Sorkar Assam ka la rai ruh ban jynsur mynsiem haba ïadei bad ka Malangsalbari kaba hap ha Tarabari; kawei na ki jaka pynbeit pud kaba la dep ïasoi soskular ha u snem ba la dep.
“Ngi la ong ba ka Sorkar Assam kan pyni ka jingjynsur mynsiem haba ïadei bad ka jaka ha Malangsalbari ha ka por ba thew bad dro laiñ ïa u pud u sam ha kato ka jaka," la ong u Himanta.
Ki hynriew tylli ki jaka kiba dang dei ban pynbeit pud ha ka wat ba-ar ki long ka Langpih, Borduar, Deshdoomreah, Nongwah-Mawtamur, Block 1 & Block 2, bad Psiar-Khanduli.
La ong ba ki Regional Committee jong baroh ar tylli ki Jylla ki la nang pyndep ïa ki kam ha kitei ki lai tylli ki jaka – Langpih, Borduar bad Deshdoomreah bad ym slem shuh ban pyndep noh ïa ka jingpynbeit pud.
Ki jaka kum ka Block-I & Block-II bad Psiar-Khanduli ki dei kiba kham eh ban pynbeit pud.
Kine ki jaka ki don markhap hapdeng ka Karbi Anglong ha Assam bad ka Ri Bhoi District bad West Jaiñtia Hills district ha Meghalaya.
U Myntri Rangbah ka Assam u Himanta Biswa Sarma u la ong ba baroh ar tylli ki Jylla ki la rai ban pyndep noh shwa ban pynbeit pud ha ki lai tylli ki jaka, kita, ka Langpih, Borduar bad Deshdoomreah, tangba ki Regional Committee na baroh ar tylli ki Jylla kin sa phah ïa la ki jong ki kaiphod sha ki Myntri Rangbah jong ki ar tylli ki Jylla bad yn sa ïakren pynbeit bha ha ka jingïalang jong ki ar Myntri Rangbah.
Haba ïadei bad ki hynriew tylli ki jaka kiba la dep ban soi ïa ka soskular pynbeit pud ha u snem ba la dep, kine ki ar tylli ki Jylla ki la pyndep ïa ka jingpruid dak ïa u pud ha Hahim, bad kiwei ruh ki san tylli ki jaka yn sa pyndep noh ïa ka jingpruid laiñ ïa u pud u sam la kumno-kumno hapoh ka 31 tarik Nohprah, 2023.
Ha ka jingïalang jong ki ar Myntri Rangbah ka Assam bad Meghalaya kaba la long ha Assam State Guest House, Koinadhara ha Khanapara, Guwahati ha ka Sngi Saitjaiñ (30 tarik Nailur, 2023), la rai ruh ban weng noh shwa ïa ki pulit Assam bad pulit Meghalaya na ki jaka pahara jong ki ha khappud Karbi Anglong bad West Jaiñtia Hills district khamtam kum ha ka thaiñ Lapangap kum ka jingwanrah biang ka jingshaniah ha ka jaka ba don ka jingïakynad.
Ha ka jaka ki pulit Jylla, yn phah pahara shwa da ki pulit CRPF khnang ba kan nym don kano-kano jingleh shiliang bad ruh ban wanrah ïa ka jingshaniah jong ki paidbah kiba sah ha kito ki jaka khappud.
La shim ruh ïa ka rai ba ki Myntri Rangbah ka Assam bad Meghalaya kin leit jngoh ïa ka Khanduli-Psiar kawei na ki jaka ïakajia pud ha Karbi Anglong bad West Jaiñtia Hills district ha ka taïew bakhatduh jong u Risaw.
Halor ka jingshngaiñ ki nongrep khamtam kiba la dei mynta ban ot kba na ki pynthor kiba don ha khappud khamtam kum Lapangap bad ki jaka ba marjan, la shim ïa ka rai ba ki bor district lyngba ki Deputy Commissioner jong baroh ar tylli ki Jylla kin pynbeit lang ïa kano-kano ka jingeh bad lada donkam, ki nongïalam bad ki dkhot jong ki Regional Committee ruh kin sa leit ban pynbeit ïa ki jingeh.
Halor ka jingjia shahsiat ïap ha Mukroh, la rai ban pyndam noh ïa ki jingtohkit da ki nongbishar ba la thung da ka Sorkar Assam bad Meghalaya namar ki sakhi ki khlem wan mih satia na baroh arliang bad ym shym la lah ban pyndep ïa ka jingtohkit.
Hynrei la rai ban aiti noh sha ka CBI ban tohkit, bad ïa ka jingujor yn nym leh ha Shillong lane Guwahati hynrei ha kano-kano ka nongbah kaba long pdeng la ka dei ha Delhi ne Kolkata khnang ba ka jingtohkit kan long ka bym shahliang bad kaba ïaid beit.
Ka jingmang pisa ka sorkar jylla ban shna thymmai ïa ka surok na Mawmaram, East Khasi Hills haduh Mawlyndep Ri Bhoi District ka la pynkmen ïa ki paidbah hynrei haba la ïaid shakhmat ban trei ïa ka kam ka la pynsngewsih ïa ki paidbah namar ha Mawlaingut ka surok kaba la siang rong ka shong hajrong bad pynlong ïa ki paidbah ban lah tang ban khlong da ka kti.
Katkum ka durkhih (video) kaba la ring da ki ‘riew paidbah la ïohi ba ki lah ban khlong da ka kti ïa ka surok kaba dang shu dep siang mynta ka taïew ha ka thaiñ Mawlaingut kaba hap ha Sohïong konstitwensi, East Khasi Hills.
Kum ban shu pynkynmaw, ïa kane ka surok National Highway-6 la mang pisa haduh T.
64.
12 klur na ka bynta ka 44 km na Mawmaram ter ter sha Mawmih, Mawlyndep kaba la wan buh mawnongrim da u Symbud Myntri Rangbah ka jylla Bah Prestone Tynsong ha ka 24 tarik Jymmang, 2021 ha ka jingïadonlang u Bah Metbah Lyngdoh, MLA ka Mairang bad u Bah Samlin Malngiang kum MLA ka Sohïong ha kato ka por.
Ïa kane ka surok ka sorkar ka la phah trei ha ka M/S Tenor Engineering Sunshine Sawkmie (JV) contractor kaba la buh thong ban pyndep mynta u snem.
Haba ïakren bad u Secretary Shnong Mawlaingut, Bah Saiñdon Nongbsap u la ïathuh ba kane ka surok la trei ha ka Sngi Balang, hynrei haba ki nongleit khwai sha Dewsaw myn sngi saitjaiñ ki lap ba ka surok ka shong hajrong haba ki la pyrshang ban tan ki lap ba ka surok ba dang shu siang kam skhem.
U la ong ba kumno yn ïakren ïa ka roi ka par lada kita kontraktor kim lah ban trei bha na ka bynta ka jingmyntoi jong ki paidbah.
Nalor nangta, u la ong biang ba lada shna surok tang ban dep rukom kane ka surok kan nym shan slem namar ynda la ïaid ki trok kan phra tang katto katne bnai.
Kumta u la kyrpad ïa ka sorkar jylla ba kan bthah ïa u kontraktor ba pyntrei ïa kane ka surok ba shna bha khnang ba kan skhem kane ka surok.
Nalor kata, u la pynkynmaw haba ka sorkar ka thmu ban shna ïa kane ka surok ki paidbah ki la pynpaw ka jingkmen namar ka la sniew palat, hynrei haba la shna kam shym la ai jinghun ïa ki paidbah.
Shillong, Risaw 06Ka Executive Committee jong ka Khasi Hills Autonomous District Council (KHADC) ha ka sngi Thohdieng ka la lumlang ïa ki nongsynshar shnong na sor bad khapsor ban pynsngewthuh shaphang ka jingpyntreikam ïa ki aiñ kiba la ïoh jingmynjur kiba kynthup ïa ka aiñ haba ïadei bad ki jaka-puta, ka aiñ shna ïing bad ka khuid ka suba ha ki shnong ki thaw.
Ïa kane ka jingïalang la lum da u Executive Member (EM), Bah Teiborlang Pathaw uba peit ïa ka tnat Land bad Building Byelaw ka KHADC ha ka jingïadonlang u Dy CEM, Bah Pynshngaiñlang N Syiem lem bad ki ophisar ha Hotel Pinewood.
Ki aiñ kiba la pynsngew sha ki nongsynshar shnong ki kynthup ïa ka Khasi Hills Autonomous District (Regulation and Administration of Land) Act 2021, Khasi Hills Autonomous District (Solid Waste Management) Act, 2020 kiba la ïoh jingmynjur na u Lat nalor ka aiñ shna ïing (building byelaw) ba pyntreikam da ka District Council ha ki jaka kiba hap shabar na u pud ba pyntreikam ka Meghalaya Urban Development Authority (MUDA).
Haba kren sha ki lad pathai khubor, u Bah Pathaw u la ong ba da ka jingdon ka aiñ kaba pyntreikam da ka KHADC ki nongshong shnong ki ïoh ka lad ban pynrung kyrteng ïa ki jaka puta bad ka Council katkum ka aiñ bad ki kyndon kiba la buh.
U la ong ba ruh ha kane ka jingïalang la pynsngewthuh lang ïa ki nongsynshar shnong haba ïadei bad ka Digital India Land Record Modernisation Programme (DILRMP) kaba wan na ka Sorkar Pdeng bad hap ban pyntreikam da ka District Council namar ka Sorkar Jylla ruh ka la bynshet ha ki District Council ban peit ïa ki jaka puta bad buh ryntih.
U la ong ba lyngba kane, ki trai jaka ruh kin suk bad kin biang ka jingbuh ryntih ïa ki jaka puta jong ki bad lait na ka kynrum kynram ha kaba ki jaka kiba la pynrung bad ka Council ki ïoh jingithuh katkum ka aiñ.
U Bah Pathaw u la ai nuksa ba ki don ki khep ha kaba ïa ka jaka la die ar sien ne lai sien da kaba thok namar ka jingbym buh ryntih ïa ki jingdon jingem khamtam ka jaka, bad lyngba kane kan long ka jingmyntoi bad ïada ïa ka hok jong kiba dei hok ki trai jaka bad lait ka jingïakajia ne kynrum kynram.
U Bah Pathaw u la ong dang shen, wat ka Meghalaya High Court dang shen ka la pynpaw ka jingsngewkhia haba ïadei bad ka kynrum kynram ki jaka puta bad ka don ka jingpynsngew ba dei ban pyntreikam da ka property card, hynrei ban ïa ka property card ka dang kham biang ka Digital Land Record.
U Bah PN Syiem ruh u la ong ba ka Sorkar Jylla ruh ka la pynskhem ba ka jingbuh ryntih ïa ki jaka puta ka dei bad ka Council.
Ha kane ka sngi la pynshai shuh shuh haba ïadei bad ki la aiñ shna ïing kiba la pyntreikam da ka KHADC bad ka dor ruh ka dang kham jem.
U Bah PN Syiem u la ong ba ha kine ki khyndiat snem la ïeng pyrshah ban pyntreikam da ka MUDA ïa ka aiñ shna ïing ha Jylla namarba ïa kane ka aiñ lah ban pyntreikam da ka District Council.
U Bah PN Syiem u la ai khublei ruh ïa ka Sorkar MDA kaba la nang pynskhem shuh shuh bad aibor ha ka District Council ban pyntreikam shabar na u pud ba pyntreikam ka MUDA.
Halor ka khuid ka suba, ka KHADC ka la pynlong aiñ ïa ka Khasi Hills Autonomous District (solid waste Management ) Act 2020 bad lyngba kane la bthah ïa ki shnong ban thaw ïa ka Solid Waste Management Committee bad pyntreikam lang ruh ïa ki buit katkum.
ka juk mynta kum ban tyllait bad pynkhuid ïa ki jaboh jabaiñ.
U Bah Pathaw u la pyntip ba ki don ruh ki buit bad rukom lum ïa ki jaboh jabaiñ bad rukom pynkhuid da kaba bud nuksa ïa kaba leh ha Goa kumno ban lum ïa ki jaboh jabaiñ bad ki buit ban pynkylla sha ka sboh.
Ha kane ka sngi da ki spah ngut ki nongkitkam shnong ki la wan ban ïashimbynta ha kane ka jingïalang.
Ka Regional Committee kaba khlieh da u Bah Paul Lyngdoh kum Myntri Sorkar kan pyndep noh hapoh mynta u Risaw ban phah kaiphod sha ka Sorkar halor u pud u sam haba ïadei bad ki jaka ha West Khasi Hills district khamtam ki jaka ha thaiñ Langpih kiba don ka jingïakajia pud bad ka Assam.
U Bah Paul u la ong ba ynda la wanphai u Myntri ka Sorkar Assam u Chandra Mohan Patowary naba leit jingleit, kan sa don ka jingpynbeit ban leit sha ki jaka ha khappud hashwa ban pynkhreh ïa ka kaiphod.
U la ong ba ka thong ka long ban pyndep noh ban aiti ïa ka kaiphod hapoh une hi u bnai ba mynta (Risaw).
Haba kylli halor ka jingpynkhreh kaiphod bad rukom aiti, u la ong ba ka jingpynkhreh kai-phod kan long kaba peit lang na baroh arliang bad ka kaiphod kan long kaba kynthup lang tang kawei.
Kumta u la ong ba ynda la poi u Patowary ha Guwahati yn sa pynbeit ïa ka sngi ban leit jngoh ïa ki jaka ha khappud ka thaiñ Langpih bad hadien kata yn pynkhreh noh ïa ka kaiphod kaba yn aiti noh mynta hi u bnai Risaw sha baroh ar tylli ki Sorkar Jylla.
Hadien kane, kan don sa ka jingïakynduh biang jong ar ngut ki Myntri Rangbah jong ka Meghalaya bad Assam ban ïakren halor ki kaiphod kiba la phah da ki Regional Committee.
U KL Rahul bad u Virat Kohli ki la tyngshaiñ na ka bynta ka India, ha kaba ki la lah ban lam lynti ïa ka kynhun sha ka jingjop ha ka jingïalehkai sdang jong ka lympung World Cup 2023 pyrshah ïa ka Australia kaba la long ha MA Chidambaram Stadium ha Chennai.
Haba phai sha ka jingïalehkai, ka Australia kaba la jop ka jingkynting pisa ka la kam trai ban tied nyngkong hynrei kam shym la lah ban shan hakhmat ki nongkawang bol ka India, ha kaba ka la lah ban kamai tang 199 run na ki 49.
3 over bad hap lut ki wiket.
U Steven Smith u la tied 46 run, u David Warner u la tied 41 run bad u Mitchell Starc 28 run katba na ka liang ka India u Ravindra Jadeja u la khur 3 wiket, u Jasprit Bumrah bad Kuldeep Yadav ki la ïoh mar 2 wiket.
Haba beh ïa kane ka thong kaba rit, ka India kam shym la ïoh satia ka jingsdang kaba paka hynrei ban duh noh ka wiket jong u Rohit Sharma, Ishan Kishan bad Shreyas Iyer ha ka por ba ka dang kamai tang 2 run bad kane ka la ai mynsiem ïa ka Australia hynrei ka jinglah ban ïalehkai bha da u KL Rahul bad Virat Kohli kiba la lah ban pynneh ka wiket bad kamai run suki suki haduh ba ki la lah ban tied 165 hapdeng jong ki, ka la lam lynti ïa ka India sha ka jingjop, watla ka India ka la duh noh ïa ka wiket jong u Kohli hadien ba ka la kamai 167 run.
Ka Mylliem Lum Sports Club bad ka Lawmali Pyllun Sports Club ki la khur ïa ka jingjop ha ki jingïalehkai jong ka lympung SSA SRGT 3rd Division Football League 2023 ba la pynïaid da ka Shillong Sports Association (SSA) ba la pynlong ha madan Third Ground MFA Turf, Polo.
Haba phai sha ka jingïalehkai ba nyngkong kaba la long ha ka por 3 baje janmiet, ka Mylliem Lum SC ka la lah ban pynliem noh ïa ka Mawpat Sports Club da 1-0 kol.
ïa kane ka shi kol la ïoh ban thep da u Lesterwell Khyriem ha ka minit ba 40.
Haba phai pat sha ka jingïaleh-kai kaba ar jong kane ka sngi, kaba la long ha ka por 5 baje janmiet, ka Lawmali Pyllun Sports Club ka la lah ban pynliem noh ïa ka Nongumlong Sports Club da 3-2 kol ha ka jingïalehkai kaba ïakhaid bad itynnad bha hapdeng baroh ar liang.
Ha kane ka jingïalehkai, dei ka Lawmali kaba la ïoh ban khyrwit ïa ka kol kaba nyngkong kata lyngba u Richmon Buam ha ka minit kaba 23 hynrei shwa ban wai ka kylla step, ka Nongumlong lyngba u Graffenberg N Doloi ka la ïoh ban pynphai noh ïa kane ka shi kol ha ka minit ba 45.
Haba bteng ïa ka kylla miet, ka Lawmali ka la ïoh thep ïa ka kol kaba ar ha ka minit kaba 55 lyngba u Banganson Nongphlang hynrei ha ka minit kaba 73 kata sa shisien ka Nongumlong ka la ïoh ban pynïakhaid biang lyngba ka kol u Lastborn Nongbri bad katba ka jingïakhun ka dang ïakhaid bha, u Richmon Buam u la ïoh ban thep syndon ïa ka kol kaba lai jong ka Lawmali bad kaba ar ka jong u, kaba la dei ruh syndon ka kol jong ka jingjop.
Lashai ka sngi ka 9 tarik pat ka jingïakhun ha kane ka Division kan long hapdeng ka Rynjah Sports Club pyrshah ïa ka Tynring Sports Club ha ka por 5 baje janmiet.
U Jude Bellingham u la ïai bteng ban pynpaw ïa la ka sap kaba tbit bad ka jingsdang kaba paka tam ha ka jingim ïalehkai jong u hapoh ka Real Madrid da kaba u la ïoh ban khyrwit biang haduh ar kol ban pynlong ïa ka Madrid ban jop suk ïa ka Osasuna ha la ïing ha ka lympung La Liga.
U Bellingham ba dang 20 snem ka rta, u la dep ban khyrwit haduh 10 tylli ki kol ha ki 10 tylli ki jingïalehkai na ka bynta ka Real Madrid ha baroh ki lympung bapher bapher kiba u la mihkhmat.
Haba phai sha ka jingïalehkai, ka Real Madrid lyngba u Bellingham ka la ïoh ban khyrwit ïa ka kol kaba nyngkong ha ka minit kaba 9 bad ban tam da 1-0 kol haduh ba kut ka kylla step.
Haba bteng ïa ka kylla miet, ha ka minit kaba 54 u Bellingham u la ïoh thep sa ïa ka kol kaba ar bad hadien kane u Vinicius Junior ha ka minit kaba 65 u la thep ka kol kaba lai bad u Joselu ha ka minit kaba 70 u la thep ka kol kaba saw ban pynlong ïa ka Real Madrid ban jop da 4-0 kol.
Ka Mawsnapwir Sport Club (MSC) ha ka sngi Saitjaiñ jong ka taïew ka la ïoh ban pynhap pyrda noh ïa ka lympung ïalehkai phutbol kaba la tip kum ka Under-15 Knock Out Football Tournament 2023 ha kaba ka kynhun ïalehkai jong ka Tyllang Junior Sports Club ka la ïoh ban rah ka nam lahduh.
Ka nam tam jong ka Tyllang Junior ka la wan hadien ka lah ban pynliem noh ïa ka Mawthungkper Sports Club da 3-1 kol kaba la wan lyngba ka jingshut tie-breaker hadien ba ka jingïalehkai ka la kut noh ha ka jingïakhaid da mar shi kol ha ka jingïalehkai final kaba la long ha madan Makrein, Mawsnapwir ha West Khasi Hills.
Ha katei ka lympung ïalehkai phutbol ki la don haduh 22 tylli ki kynhun ne ki club kiba la wan ban ïa shim bynta na kylleng ki jaka jong katei ka thaiñ.
Ha katei ka sngi pynhap pyrda ïa katei katei ka lympung, u Samla Lumlang Kharsyiemlieh uba long u President ka HYC West khasi Hills District u la ïadon lang kum u kongsan, ha ka jingdonlang ki nongkitkam ka Mawsngapwir Sports Club bad kiwei kiwei kiba la sam ruh ïa ki khusnam.
U kongsan haba kren ha katei ka sngi u la kyntu ïa ki samla ïalehkai da kaba ong, “Wat klet ïa la ka jinglong Khristan haba phi don hapoh madan, kata kan kyntiew ïa phi bad ïa ka sap jong phi.
".
Ka Sngap Syiem College ha ka liang ki shynrang bad ka Shillong College ha ka liang ki kynthei ki la ïoh rah ïa ka nam Overall Champion ha ka NEHU Inter College Cross Country Men & Women Championship 2023 kaba la pynlong ha ka sngi Saitjaiñ.
Ïa kane ka jingïamareh la pynlong bad pynïaid da ka Sports Department jong ka North Eastern Hill University ha Shillong NEHU Permanent Campus, Shillong.
Haba phai sha ka jingïamareh ha ka NEHU Inter College Cross Country Women Championship 2023, ka Shillong College ka la khur ïa ka nam Overall Champion katba ka Sngap Syiem College ka la wan ba-ar.
Haba phai pat ha ka NEHU Inter College Cross Country Men Championship 2023, ka Sngap Syiem College, Mawkyrwat ka la khur ïa ka nam Overall Champion katba ka Shillong College ka la wan ba-ar.
Ka jingpynlong ïa kane ka jingïakop da ka Sports Department jong ka NEHU ka long na ka bynta ki samla pule jong ka University bad ki college kiba la pynïasoh bad ka, ki nonghikai bad ki bym dei ki nonghikai ruh kumjuh jong kane ka skulbah.
Ha kane ka jingïakop baroh kiba la ïashim bynta ki la kot sha ka 125 ngut ba kynthup ïa ki samla pule, ki nonghikai bad kiwei kiwei.
Ïa kane ka sngi la pynkut bad pynhap pyrda da u Prof B Panda, uba long u Finance Officer I/C ka NEHU kum u kongsan, ha kaba u la aiti ïa ki memento bad trophy sha ki nongjop.
La sakhi lang ïa kane ka sngi da ki nonghikai ba kynthup ïa u N Das, uba dei u Assistant Director (PE & Sports) cum Organising Secretary bad ki Non Teaching Staff jong kane ka skulbah bad kiwei kiwei.
Ka Meghalaya Cricket Association (MCA) ka la ïoh ban pynlong ka jingïalang ai khublei bad kitbok kitrwiang ïa ka kynhun ïalehkai kriket ka jylla ha ka kyrdan Senior Men’s bad U-19 Men’s ki ban pynkhreh ban ïashim bynta ha ki lympung jong ka BCCI jong kane ka aïom.
Ha nongbah Shillong, u Hono-rary Secretary ka MCA Bah Gideon Kharkongor, u Honorary Treasurer Dhruba Jyoti Thakuria bad u dkhot ka Apex Council Bah Peter Macdonald Kharsawian ki la ai ka jingkitbok kitrwiang ïa ka kynhun Senior Men’s ka ban mihkhmat ïa ka Meghalaya ha ka lympung Syed Mushtaq Ali Trophy, kaba dei ka lympung jong ka BCCI Domestic T20 na ka bynta ki shynrang.
Kane ka kynhun ïalehkai ka la sdang ka jingkilan met ha nongbah Shillong naduh ka 5 tarik mynta u bnai bad mynta kan pynkhreh pat ban ïakhun ïa ka jingïalehkai kaba nyngkong ha katei ka lympung pyrshah ïa ka Hyderabad ka ban long ha ka 16 tarik mynta u bnai ha Jaipur.
Katba na ka liang u Vice President ka MCA Bah Rayonald Kharkamni bad u Thakuria ki la hiar sha Jagiroad, Assam, ban ai khublei kitbok kitrwiang ïa ka kynhun U-19 Men’s ka Jylla ka ban ïashim bynta ha ka lympung Vinoo Mankad Trophy.
Ka jingkilan met jong kane ka kynhun, ka la kut noh ha ka sngi U Blei ha Jagiroad bad ha ka sngi Nyngkong kane ka kynhun kan mih ban leit sha Vijayawada ha Andhra Pradesh.
Ka jingïakhun ba nyngkong jong ka Meghalaya kan long pyrshah ïa ka Bengal ha ka 12 tarik mynta u bnai.
Ka kyrteng jong ki nongïalehkai ka Meghalaya na ka bynta ka Vinoo Mankad Trophy ki long u Shubham Rasaily, Kshitij Singhania, Avinash Rai, Lensbirth N Marak, Rituraj Rabha, Angkit Tamang, Shahin Alome, Shavian Blah, Banialam J Mylliemngap, Josiah D Wanniang, Denikcheng Marak, Dingriko Marak, Bilgrak G Sangma, Charm Marbaniang, Da-u-la-biang ShangpliangBad ki Standby ki long u Thunun R Marak, Justin Fancon, Ferando BM Sangma, Dipankar Barua.
Katba ki Support Staff ki long u Sandipan Deb Nath (head coach), Mark A Laloo (assistant coach), Gregory G Syiemlieh (trainer), Hamboy Langbang (physio), Prewindsong Sangma (manager).
Ki jingïakhun jong ka Meghalaya, 12 tarik pyrshah ïa ka Bengal, 14 tarik pyrshah ïa ka Uttarakhand, 16 tarik pyrshah ïa ka Hyderabad, 18 tarik pyrshah ïa ka Delhi bad 20 tarik pyrshah ïa ka Maharashtra.
Katba ki kyrteng jong ki nongïalehkai ka Meghalaya sha ka lympung Syed Mushtaq Ali Trophy ki long u Riboklang Hynniewta, Sylvester Mylliempdah, Arien Bonchang Sangma, Chengkam Sangma, Junjun M Sangma, Mewada Shylla, Sanvert Kurkalang, Kilco R Marak, Lerry G Sangma, Ram Gurung, Anish Charak, Akash K Choudhary, Amiangshu Sen, Rajesh Bishnoi (guest player), Nahul Verma (guest player) bad ki Standby ki long Lakhan Singh, Md Nafees Siddique, Adarsh Joshi, Sengpan Sangma, Robert R Sangma.
Ki Support Staff ki long u Goutam Shome (head coach), Moisten Ch Marak (assistant coach), Vikash Singh Chauhan (trainer), Surojit Biswas (physio), Dhruba Jyoti A Sangma (manager).
Ki jingïakhun jong ka Meghalaya kata ha ka 16 tarik pyrshah ïa ka Hyderabad, 17 tarik pyrshah ïa ka Mumbai, 19 tarik pyrshah ïa ka Mizoram, 21 tarik pyrshah ïa ka Chhattisgarh, 23 tarik pyrshah ïa ka Jammu and Kashmir, 25 tarik pyrshah ïa ka Haryana bad 27 tarik pyrshah ïa ka Baroda.
Ki ‘thei ïalehkai kriket ka Meghalaya ki la shah pynliem kput noh ha ki ‘thei ïalehkai jong ka Vidarbha ha ka sngi sdang ïa ka lympung Women’s U-19 One Day Trophy kaba la long ha Surat ha ka Sngi U Blei.
Ha kane ka jingïalehkai kaba nyngkong ki ‘thei ïalehkai ki la shah pynliem kput ha ki ‘thei ïalehkai jong ka Vidarbha, kata ban shah pynliem noh da 10 wiket, hadien ba ka thong ka la long kaba rit bha na ka bynta ki ‘thei ka Vidarbha.
Hadien ba shah bthah ban tied nyngkong hadien ka jingshah liem noh ha ka jingkynting pisa, ki nongtied ka Meghalaya ki la lah ban kamai tang 32 run na ki 21.
5 tylli ki over ne 131 tylli ki bol bad hap lut baroh ki wiket.
Na ka liang jong ki ‘thei ka Vidarbha khlem da hap wat tang shi wiket, ki la lah ban kot ïa kane ka thong tang ha ka over kaba long 4.
2 ne ban kamai 33 run tang na ki 26 tylli ki bol.
Hadien kane ka jingshah liem kaba heh, mynta pat ki ‘thei ïalehkai ka Meghalaya kin pynkhreh pat ban ïakhun pyrshah ïa ka Pondicherry ka ban long ha ka sngi Ba-ar.
Saw ngut ki nongjngi kiba kynthup ïa ar ngut ki kynthei bad ar ngut ki shynrang,  ki la shah jied na ka bynta ban mihkhmat ïa ka Meghalaya ha ka lympung National Games kaba 37 ka ban long mynta ka kynti ha Goa.
Kine ki saw ngut ki nongjngi kiba la shah jied ki dei napoh ka shnong Shella.
Ka  kyrteng jong ki ka long ka Ilarisuk Youroi, Mebankitboklang Banai, Banpynshngain Syngwan bad Pdiangsuklang Syngwan.
Ïa kane la ïathuh da u Secretary ka Meghalaya Swimming Association u Bah Ian Lyngdoh haba ïakren bad ki kato katne ki nongthoh khubor ha Crinoline Swimming Pool, ha ka sngi Saitjaiñ, kaba dei artad ka sngi ba na ka liang ka MSA ka la pynlong ïa ka lympung ïakob jngi ba la tip ïa ka kum ka 16th State Aquatic Championship.
U Bah Ian u la pynpaw ruh ba na ka liang u Banpynshngain lei lei dang shen u la long uwei na ki nongjngi ba kynsai bha ha ka jylla hadien ba u la rah ïa ka nam nongjngi ba sted tam ne u ‘fastest swimmer’ ha ka jingïakob kaba u la leit ban ïahsim bynta dang shen sha Sikkim.
Kine ki saw ngut ki khynnah ka jylla kin khreh ban mih madan ban aireng ha ka ïakob jngi jong ka 50M freestyle, breasts troke, butterfly, bad breaskstroke.
U Bah Ian u la pyntip ba kine baroh saw ngut ki khynnah ki don por satang kumba 20 sngi ba kin pynkhreh janai bha ïalade ban leit ïakhun ha ka National Games, pynban kumba ka long ka jingpynthut ka la mih paw ïa ki namar ba kin don pat ki eksam ba kin hap ba kin ïaleh, ha kaba marsien dep ka eksam, u Bah Ian u la ong ba ka MSA kan khreh ba kan ai ïa ka jinghikai ne ka coaching ïa kine.
Ki thei ïalehkai ka Meghalaya ka la shah pynliem noh ha ki ‘thei ïalehkai  ka Uttar Pradesh ha ka jingïalehkai jong ka lympung ïalehkai Junior Girls’ National Football Championship 2023-24 kaba la long ha ka Sngi U Blei.
Haba phai sha ka jingïalehkai kaba la long ha madan Royal FC Stadium, ki ‘thei ka Meghalaya ki la shah pynliem noh da 3-1 kol ha kane ka jingïalehkai.
Ïa ka kol ba nyngkong ha kane ka jingïalehkai la thep da ka Rukmani ha ka minit ba 63 na ka bynta ka Uttar Pradesh bad ha ka minit ba 74 kane ka ‘thei ïalehkai ka la khyrwit sa ïa ka kol kaba ar.
Ha ka minit kaba 83 ka Eightfulnes Shangdiar ka la ïoh ban pynphai shi kol na ka bynta ka Meghalaya hynrei kane kam shym la biang bad mar mar, ka Uttar Pradesh lyngba ka Sarita ka la khyrwit syndon ka kol kaba lai.
Ha kane ka jingïalehkai, ka Shalini Verma jong ka Uttra Pradesh ka la ïoh khur ïa ka nam ‘Player of the Match’ hadien ba ka la lah ban ïalehkai bha bad pynlong ruh ïa la ka kynhun ban khur ka jingjop kaba suk.
Lah ban pynkynmaw ba ki ‘thei ka Meghalaya ha ka jingïalehkai pyrshah ïa ka Jammu & Kashmir, ki la jop da 11-0 kol hynrei ha kane ka kynti ba mynta pat, kim shym la lah satia ban ïalehkai bha bad ha kaba kut ban mad noh ka jingshah rem.
Ha ka jinglongbriew manbriew ym ju biang dap tang ka kynriang suda.
Haba phai ha ka rukom im jong ngi ki briew ka don tang ka jingduna suda.
Haba phai ha ka shong-kha shongman ym don jingbeit tang ka knieh khawlang kaba pynïapher ïa ka jingïadei shipara.
Kum ban shu ong noh kajuh ka kmie hynrei ka ioh tnga bun ngut.
Kumta ka ioh khun uwei na uwei na uwei u kpa, uba ar na uwei u kpa.
Uba lai na uwei u kpa bad kaba saw na uwei u kpa.
Kajuh ka kmie ka ioh khun saw ngut.
Hynrei kine ki khun kim dei shipara trai.
Balei nga ong kumne ka daw ka long ba ka kmie ka ioh khun saw ngut na ki saw ngut ki tnga.
Te kine ki khun uwei na uwei u kpa uba ar na uwei u kpa uba lai na uwei u kpa bad uba saw na uwei u kpa.
Kine kim don jingïadei na u symbai.
Shipara trai ka dei tang na ujuh u kpa ym na ki kpa ba ïapher, wat la na ka juh ka kmie.
Tang kito kiba ioh na ujuh u kpa keiñ ki ïa long shipara trai.
Hynrei ïa kum kine hap ban khot ki shipara ar kpa lai kpa….
ym shipara trai.
Tang na ujuh u kpa kajuh ka kmie ki la long shipara trai.
Shu ong noh kawei ka khun ka ioh kpa na u phareng, kawei na u china, kawei na u Khasi kawei na u kpa Negro.
Kumno keiñ yn khot ïa kine ki shipara trai ? Hynrei ïa kine dei ban khot ki shipara ar kpa lai kpa ym shipara trai.
Tang na ujuh u kpa kajuh ka kmie ki long shipara trai.
Ngim dei ban sngewlehraiñ haba khot ba ki dei shipara ar kpa ne lai kpa.
Kane kam dei ba naduh rympei la thynrei bad ym don jingbeit ha ki khun namar ba ïapher u symbai.
Ujuh u symbai riewhadem lada ngi thung un mih hi u riewhadem, hynrei haba u symbai u ïapher ka jinglong ruh ka ïapher.
U krai um lah ban kylla riewmadan lano lano ruh.
Kynmaw ki ïing jongno-jongngo ruh ha bym ïa dei na ujuh u kpa kim dei shipara trai wat la ki ai jait sha ka kmie ruh.
Hooid ki ïadei tang ha ka jait jinglong pat ka ïapher.
Ha ki Riewlum, Ri, ka mut ki san tylli ki district Ri Lum jong ka India Mihngi.
La jan 10 snem mynta ba ki Riewlum ki la ïaleh ban ioh ïa la ka jong ka Jylla Ri – Lum (Hill State).
Ha kane ka jingïaleh, la pyndonkam tang da ki lad bad ki rukom ba dei katkum ka aiñ.
Hynrei ka sorkar India imat kam patiaw satia.
Ki Riewlum, ki la pyrshang wat da ka khroh ka kjor bad pynkhyllew ruh ïa u Prime Minister Nehru, bad bunsien ki leit sha Delhi ban ïakren na ka bynta ka Hill State.
Hynrei imat u Nehru bad ka Sorkar ki la leh bym suidniew ïa ki Riewlum, la kum ïa ki nongkhrong.
“Katba nang khroh, katta nang lehroh" bad katba nang don akor, katta ki nang lehkhor.
Hooid, ki Riewlum ki la ïaishah, bad leh donakor donburom baroh shi katta, namar ki la ju pyrkhat ba ki ïakren bad ïa pyni bad ki briew kiba shai.
Mynta pynban une, u tyllai ka jingïaishah imat un sa dkut noh, bad lashai imat un sa dkut noh, bad lashai ka sngi ARPHEW SAW TARIK U RISAW KHATKHYNDAI SPAH HYNRIEW PHEW AR, ka pyrthei kan sa sdang iohi ïa ki jingjia ba sngewsih ki ban mih na ka jingdkut u tyllai ka jingïaishah.
Ki Nongialam Riew lum ki sngew donkam jur ban khot ïa ka ri, kumba ong u Nelson, “ka ri Bilat ka khmih lynti ba iwei pa iwei na phi in leh ïa la ka jong kamram" bad kumta kein la sdang kata ka kam LEHNOH (Direct Action).
Ka Sorkar India bad u Nehru imat ki kwah ban ai ïa ka hok jong ki Riewlum tad ynda haba ki Riewlum ki la nang ban ai um ïa u DIENG KA JINGLAITLUID DA KA SNAM.
U paidbah Riewlum te u angnud la slem ban pyni ba u kheiñ kordor katta katta ban kyllon ha thma ban ïada ïa la ka ri bad ïa la ka jong ka jaitbynriew.
Ka snam Riewshlur ka dang thnam ha ki thied snam jong u.
Naduh lashai ka sngi artad, ki khmat jong ka"jingsynshar lehmon" kumba ong u Bah Hoover, kin sa iohi ba ki Riewlum, bad kynthei bad shynrang, bad tymmen bad khynnah, ki la kloi ban shah shitom, na ka bynta ban ioh biang ïa la ka jong “ka Ri Um snam u Kñi u Kpa.
" Ryngkat bad la ki jong ki Nongïalam, kin sa sdang ïaid kum ki khun  Israel sha ka ri ka jinglaitluid.
La khmih lynti ba baroh ki Riewlum kin nym bynnud ïa la ka jong ka bor, ka por, ka pisa, ki jingsngewbha, bad wat ïa la ka jong ka ingim hi ruh, ha kaba ïashim bynta ha kane ka “THMA" ban lait na ka jingsynshar jong u mynder shisngi.
Ki jingtrei shitom bad ki ummat bakthang jong ki kin sa long ka sboh ban pynheh pynplung ïa u dieng ka jinglaitluid.
Ka sur jong ka jinglaitluid kan pynkyndeh ïa ka dohnud ieit – ri jong ki, bad khlem riej kin tur shaphrang ban ioh biang ïa la ka jong ka ri bad ka hok.
Nalor ka jingieid ïa la u Nongbuh Nongthaw bad nalor ka jingpynsan pynbha ïa la ka long rynieng bad la ka long ïing la jong, dang don shuh sa kawei kaei kaei kaba don kam kaba u briew u dei ban leh bad kata ka long ban ieid ne um treh ban aiti ïa lade na ka bynta ka ri, hynrei haba peit bunsien na ki jingiaid kiei kiei ha kane ka ri Khasi Jaintia jong ngi, ka ju paw ba ngi ju klet teng teng ia kane ka bynta jong ka jingthmu jong ka jingwan bad jingim jong ngi sha kane ka pyrthei.
Haba ong ban ieid bad ban aiti na ka bynta la ka ri ym mut ban dei ban shu shah iap kum ka blang ka masi khlem sngewthuh khlem khan bha, kiba mut ban ong hangne ka long ba khlem da iap ruh lah ban ieid ia la ka rid a kaba ngin kynmaw dngong ia la ka ri ha man la ki kyllipmat jong ka jingim jong ngi.
Ha baroh ki jingtrei jingktah wa la kaba rit eh ba ngi trei ban kyndoi jakpoh ne ki jingkren ne ki jingiaid jingieng jong ngi, ngi dei ban aiti na ka bynta la ka ri.
U ne ka khynnah skul ki dei ban pule ban stad na ka bynta ka burom ka ri.
Ki khynnah leit bylla ne ki khynah shongïing ki dei ban lah la ka kamram ym tang na ka jingmyntoi shimet hynrei ki dei ban trei bad ban pule na ka bynta ka burom ka ri.
Kumjuh ki long kmie longkpa jong ngi kiba leit iew leit hat ne kiba shnong iing, kito kiba trei ba ktah la ha kano kano ka rukom ki dei, nalor ba ki kamai ban pyndap ia la ka iing ka sem, ki dei ruh ban buh jingmut ba ki leh kumta ym tang na ka bynta ka jingmyntoi ne jingbit shimet hynrei ba ki trei ne leh kumta na ka bynta ka ri.
Kumjuh ruh ki samla kynthei bad shynrang kiba don ha kano kano ka jingtrei ki dei ban kynmaw dngong ba ki im ha ka Mynta na ka bynta ka lashai jong ka ri.
Khadduh khadwai, kane ruh ka ktah ïa ki nongsaiñ pyrthei bad ki nongsynshar ka ri ba ki dei ban buh jingmut ba kano kano kaba ki leh ne ki trei kan long na ka bynta ka jingmyntoi la ka ri.
Ka ri jong ngi ka don hapdeng shibun ki jingeh bad lada ngim sumar bad phukir khlem pep ngin shu jah rngai bad ngam jyllop ha ka duriaw ki bun paid namar ba ngi dei tang ki rit paid – shi troh ha ka shi byrni u khaw.
Ka khyndew ka shyiap ka khlaw ka btap ha ka ri ki la nang jah rngi bad teng teng ngi la thap klet ïa la ki dustur ba rim ba jah bad wei haba ngi la klet ïa la ka jong ka tynrai bad nongrim khlem pep ngin shu sah ha suiñ bad ngin pra ngin duh ngin dam kum ki palong ha ka lyer.
To ngin ïa kynmaw dngong.
Ban im namar ka riHa ki kam jong ngiKiba man la ka sngi.
Ka United Nations High Commissioner for Human Rights (OHCHR) ha ka Sngi Thohdieng ka la phah ia ka kynhun ba kyrpang  ban leit wad bniah halor ka jingshah ther ‘namding jong ka Ukraine ha ka shnong Hroza, ha kaba 52 ngut ki briew ki la khlad ha katei ka jingbthei jong utei u ‘namding ba la siat da ka Russia.
Ha katei ka jingjia, la ong ba uwei u ‘namding uba khlaiñ bor u la leit hap bad bthei ha ka ïingmala kaba long ka jaka iadie- iathied kaba don ha katei ka shnong bad ka long ruh ha katei ka por ba kitei ki briew ki dang leit ban ialum bad ban pyndon burom ia uwei u shipai ka Ukraine uba la khlad hapdeng ka thma.
U heh jong ka UN High Commissioner for Human Rights, u la pynrem jur ruh halor katei ka jingleh dusmon jong ka Russia, da kaba siat dusmon sha ki jaka ba shong ki riew paidbah bad khlem jingsalia ban shim ia ki mynsiem ba lui-lui ha katei ka jaka.
Katei ka nongbah ka la pynlong ia ka jingsngewlem kaba 3 sngi lynter ban pyndon burom khatduh bad ban leh burom ia kitei kiba khlad baroh, khamtam naba katei ka jingjia ka long kaba shyrkhei tam napdeng baroh ki jingther ‘namding dusmon jong ka Russia ha baroh shi katta.
Katba, na ka liang jong ka Russia, ka la kyntait beit man ka por ba kam shym la siat ne ther ‘namding sha ki jaka ba shong ki riew paidbah hynrei tang ha kito ki bynta ba don ki shipai jong ka Ukraine.
Ka jingleit wad bniah jong kane ka kynhun ka long ban tip tikna la utei u ‘namding uba leit bthei bad uba khlaiñ bor bha ha katei ka jingjia, u dei ne em u jong ka Russia.
Hynrei la ong ba haba peit pat ia ka jaka ba utei u ‘namding u leit poi bad ki dak kiba paw la sngewthuh ba un dei beit u ‘namding jong ka Russia hi.
Watla katta, la ong ba ka long kaba donkam ban wad bniah shuh shuh halor kane.
Kyndit kynsan ha ka step Sngi Saitjaiñ, ka Ri Israel ka la shah thombor ha ki dkhot ka kynhun lehnoh Hamas na Palestine, bad kane ka la long ka jingsdang jong ka jingïather ba markylliang kaba la neh haduh mynta ka sngi.
Da ki spah ngut ki briew ki la ïap ha Israel bad Palestine namar ka jingïasiat bad ka jingïather da ki ‘nam ding kiba shyrkhei.
Namar ka jingdon ki lad pathai khubor bad ki rynsan ‘Social Media’, ka pyrthei baroh kawei ka la ïohi ïa ka jingshyrkhei jong kane ka jingïather.
Ki briew kiba lui-lui bad ki bym ïadon bynta eiei ha ki kam thombor, ki shah rahbor, shah pynïap bad la pynjulor ïa ki ïing ki sem jong ki da ki ‘nam ding.
Napdeng jong ki Ri, ngi la ïohi ba ki don kiba la mih ban kyrshan ïa ka Israel kum ka America, United Kingdom, India bad kiwei.
Ki don ruh kiba la pynpaw ba ki kyrshan ïa ka Hamas bad ka Palestine kum ka Iran bad kiwei.
Ki don kiba la ïeng ha ka nongrim ba ka Israel ka don ïa ka hok ban ïada ïalade na ka jingshah thombor ha ka Hamas ïa kaba la kheiñ ba ka dei ka kynhun pyntriem.
Kane ka jingjia ka long sa kawei pat ka nuksa ba ka jingsuk ha ka pyrthei shityllup ka la nang phet shajngai.
Kum ka nuksa, ka thma hapdeng ka Russia bad ka Ukraine ka dang bteng haduh kine ki sngi wat hadien ar snem duna.
Ka jingïap briew ka la jan long manla ka sngi, bad kam i don lynti shuh ba kan kut ha ki sngi ki ban wan.
Lada ngi peit ha kane ka Ri jong ngi ruh, ka jingïakynad ha Manipur kaba la sdang ha ka 3 tarik Jymmang, 2023, kam pat kut watla ka la kham don ka jingjai-jai kaba katto katne por.
Ha ka jylla jong ngi, ngi sakhi ïa ka jingjah jong ki nongshong shnong khlem tip ki don shano, jingjyllei jong ki nongkhaïi drok bad kiwei-kiwei ki jingjia kiba pynpar ‘ñiang khriat.
La i sangsot ïa ka jingim briew namar kat shaba phai, shu ïohi bad ïohsngew ïa ki jingjia kiba sngewtriem.
Tip shano ngin ïa poi bad sa kiei ki jingjia kiba ngin sakhi ha ki sngi ki ban wan.
Ka jingshah thombor jong ka Israel ka lah ban ïalam sha ki jingjia kiba nang kham heh hapdeng ki Ri ka pyrthei namar ki Ri ki la mih shakhmat ban pynpaw ïa ka jingkyrshan ïa ka Israel lane ïa ka Hamas/Palestine.
Kan jia aïu lada pur ka jingïakynad hapdeng ka Israel bad ki Ri kiba kyrshan ïa ka pyrshah ïa ki Ri kiba don sha ka liang ka Hamas/Palestine? Ngi shu kyrmen ba kane ka jingïakynad kan ym ïalam sha kiwei pat ki thma namar ki nongshong shnong ka pyrthei kin sa don beit hapdeng ka jingkordit.
Kum ki nongshong shnong jong kane ka pyrthei baïar, ngin hap ban shu ïa kyrmen ïa kaba bha khnang ki jingsniew kin duna.
Ngim lah ban ïa im khlem ka jingsuk.
Ki jingïakynad ki wanrah tang ïa ki jingduh suda kiba ngim lah ban ïoh shuh hadien habud wat lada ngi leh sa kumno-kumno ruh.
Ngin hap ban ailad ïa ka jingsuk ba kan synshar ïa ngi hashwa ba ngin shah tyllep ha ki jingïakynad kiba laiphew jait laiphew skit.
U President ka Ukraine, u Volodymyr Zelensky ha ka Sngi Thohdieng u la maham ba ka Russia ha kane ka sien mynta, kan sa ialeh ban ther ‘namding bad ban pynjulor ia ki shlem pynmih bor ding jong ka Ukraine.
Namarkata, u la ong ba ka long kaba donkam ia ka Ukraine ba kan ialeh ban iada lypa ia ki thaiñ ba don kitei ki shlem pynmih bor ding khnang ban lait na ki jingduh nong hadien habud.
Namar la ong ba ka Ukraine ka la sheptieng lypa ioh kitei ki shlem pynmih bor ding jongka kin shah pynjulor ha ka Russia khamtam haba ka Tlang ka la jan wan.
Ha ka Tlang ba la leit, ka Russia ka la ialeh katba lah ban pynjulor ia baroh ki shlem pynmih bor ding jong ka Ukraine, ha kaba bun tylli ki nongbah jong ka Ukraine ki la hap ban shong dum khlem ka bor ding bad ki paidbah jong kitei ki nongbah ki la hap ban shong dum bad mad ia ka jingkhriat ha katei ka Tlang baroh shi Tlang.
Kumta, ha kane ka kynti ruh u Zelensky u la pynkynmaw bad maham biang ba ka Russia, kan sa siat dusmon khnang bad kan pynjulor ia ki shlem pynmih bor ding jong ka Ukraine khnang ban pynsajia ia ka Ukraine.
Hynrei, u la ong ba ka Ukraine ha kane ka por, ka la pynkhreh bha halor kane bad kan ym ailad shuh ia ka Russia ba kan ioh ban leh kput biang ia ka Ukraine kumba la long ha u snem ba la leit.
Shuh shuh ruh u Zelensky u la iathuh ba ki Myntr Sorkar jong ka Ukraine, ki la ioh ban shong jingialang bad ban iakren halor ki lad jingiada ban pynkhlaiñ ia ka jing pahara bad ka jingiada ia kitei ki shlem treikam jong ka Ukraine.
Namar u la ong ruh ba ka Ukraine kan ialeh katba lah ban pyntikna ia ka jingshngaiñ bad ka jingpynsuk naka bynta ki paidbah nongshong shnong jongka, kam pher watla ka don hapdeng ka thma kaba jur pyrshah ia ka Russia.
Katkum ki khubor la ong ba ki bahaiing jong u khynnah 14 snem uba synreit kuli ia 2 ngut ki briew ha ka jaka iadie- iathied hapoh Bangkok, ha ka Sngi Thohdieng pat kitei ki bahaiing ki la pan map halor ka jingleh palat jong u khun jongki.
Ki pulit jong ka Bangkok ki la pynngat kyndon ia utei u khynnah u bym shym la pynpaw kyrteng, bad la pynngat ia u hapoh ki kyndon pynkheiñ aiñ jong ka jingpyniap briew.
Katei ka jingjia ka la jia hapoh ka Siam Paragon Mall, ha kaba kitei ki 2 ngut kiba shah siat ha utei u khynnah 14 snem ki la khlad noh syndon.
Katba 5 ngut kiwei pat ki la mynsaw.
Kumjuh ruh na ka liang jong u Myntri Rangbahduh ka Thailand, u Srettha Thavisin, u la kular ban shim khia halor kane ka jingjia bad ka jur jong ki jingjia synreit kuli hapoh ka ri bad kumjuh ruh u la kular ban pynshitom ia kito kiba don kti ha kum kitei ki jingjia bad yn pynngat ruh ia ki hapoh ki kyndon pynkheiñ aiñ kiba iadei bad ka jingleh pynkheiñ aiñ jongki hi.
Kumjuh ruh na ka liang ka tnat kam bar ri jong ka Thailand, ka la phah ia ka kyrwoh sngewlem sha ki bahaiing hasem jong kitei kiba khlad bad pan map ruh ba kim lah ban ai ka jingiada kaba kloi ha katei ka jingjia.
Ha kane ka khubor, la ong ba kawei ka liengsuiñ rit ka la leit hap bakla sha ki bynta ba kyndong jong ka New South Wales hapoh Australia ha ka Sngi Thohdieng, ha kaba u nongñiah ‘Pilot’ jong katei ka liengsuiñ u la khlad noh ha ryngkat bad 3 ngut ki khynnah kiba shong hapoh katei ka liengsuiñ ha katei ka sngi.
Katei ka liengsuiñ ‘Cirrus SR22’ ka dei kaba mih na Canberra bad ka la leit hap bakla noh ha ka por kumba 3 baje nohphai sngi jong katei ka Sngi Thohdieng, hajan jong ka shnong Queanbeyan, kaba don kumba 290 Kilometre lane kumba (180 miles) na Sydney.
Ki tnat iarap jong ka Australia, ki la pyntip ba na ka liang jong ka tnat, ka la phah ia ki kynhun jongka ban leit poi mar-mar sha katei ka jaka tang mar ia ïohsngew ia katei ka khubor bad la ong ba katei ka liengsuiñ ka la kem ding lut khoit ha ka por ba ki briew jong ka tnat iarap ki leit poi ha katei ka jaka.
Kumta, la pyntikna ruh ba ym shym don shuh kiba lait im na katei ka jingjia.
U President ka Russia, u Vladimir Putin ha ka Sngi Palei u la pynbna halor ka jingseisoh ka Russia ha ka jingpyrshang pynbthei ia u ‘namding Nuclear ‘Burevestnik’, uba ka  Russia kam pat ju pyrshang pynbthei ha kine ki 30 snem mynta.
Kumta, u Putin u la ong ba ha ka sien ba nyngkong, ka jingtrei shitom bad ka jingpyrshang jong ka Russia ka la long kaba jop bad la ngeit ba une u ‘namding un synshar ha kane ka thma pyrshah ia ka Ukraine.
Ha kajuh ka por ruh, haba iakren bad ki lad pathai khubor, u Putin u la iathuh ba ka Russia ka la jan dep artad ia ka jingpynbit pynbiang ia u ‘namding ‘Sarmat Intercontinental Ballistic Missile’ bad uba long uwei na ki ‘namding Nuclear uba khlaiñ tam ha kane ka juk.
Shuh shuh ruh utei u nongialam jong ka Russia, u la ong ba wat la ka thma ka la iaid mynta la shi snem shiteng tam, hynrei ym don ba nud ban sdang ne wanrah ia ka thma ‘Nuclear’ bad lada dei ba ki don kiba nud ruh, u la ong ba ka Russia ka don da ki spah- hajar tylli ki ‘namding Nuclear kiba khlaiñ bor bad ka sahit bneng kan dap da ki spah tylli ki ‘namding ka Russia ha kata ka por lada kata kan wan jia ne urlong.
Namar la ong ba ka Russia kam pat ju pyrshang pynbthei ia uwei ruh u ‘namding Nuclear jongka naduh u snem 1990 tad haduh kane ka kynti.
Hynrei dei tang ha katei ka sngi ba ka Russia ka la lah ban iohi ia u soh ka jingtrei shitom jongka baroh shi katta bad ka la iohi ruh ia ka bor jong utei u ‘namding Nuclear uba ka la buh bad pynap baroh shi katta.
Ka jingshahkem jong u heh nongïalam jong ka seng AAP bad u MP jong ka Rajya Sabha u Sanjay Singh ha ka kynhun Enforcement Directorate halor ka jingshah kynnoh don bynta ha ka jingjia kaba la mih na ka jingpyndkoh treikam ha ka tnat Excise ha ka sngi Balang ka la nang pynsniew shuh shuh ïa ka jingïapher jingmut ha ka kam saiñ pyrthei hapdeng ka seng BJP bad ki seng ka liang pyrshah.
Wat lada ka seng Congress kam pynpaw paidbah halor kane, u nongïalam jong ka u Abhishek Singhvi ha ka jingïakren bad ki nongthoh khubor u la ong: “Ka la paw shai ba ka dei ka jingkem beaiñ.
Kaba donkam mynta ka long ban ïatylli bad ban wad ki lad ki lynti ban ïakhun pyrshah halor ka jingbteng jong ka jingpyndonkam bakla ïa ki kynhun tohkit.
"Kiba bun ki seng jong ka kynhun synrop INDIA ki la kynthoh jur ïa ka sorkar.
Katba u Myntri Rangbah jong ka Delhi bad u nongai jingmut jong ka seng AAP u Arvind Kejriwal u la ong ba kane ka jingkem ïa u Singh ka long kaba beaiñ, u Symbud Myntri Rangbah jong ka Bihar u Tejashwi Yadav u la ong ba ka BJP u la buh jingeh ïa ki seng riewlum kiba trei hok ïa ka kam.
U heh nongïalam jong ka seng TMC u Derek O’Brien u la ong “Ka kynhun ED kam shym treikam ha ki jylla bym synshar da ka BJP.
"“Ka jingshahkem jong u Sanjay Singh ka long kaba beaiñ.
Kane ka pyni ba u Modi u dap da ka jingtieng jingsyier.
Kin sa kem shuh shuh ïa ki nongïalam jong ka liang pyrshah haduh ban da sdang ka ilekshon," la ong shuh shuh u Kejriwal.
Kum shi bynta ban ïai ban halor ka jingong ba ki lehnoh Maoist ki la poi ha ka bynta ba kin sa duh sa dam noh ha Jharkhand, u Myntri Rangbah jong ka jylla u Hemant Soren ha ka por ba la don ka jingïalang ba la pynïaid da u Myntri ka tnat ki kam pohïing jong ka sorkar kmie u Amit Shah ha New Delhi ha ka sngi Thohdieng, u la kyntu ïa ka sorkar kmie ba ka la dei ban bteng ha ka ban ai ka jingkyrshan khnang ba yn lah ban rat dyngkhong ïa ki lehnoh na ka jylla.
“Ki lehnoh Maoist ki la sdang ban duhjait ha Jharkhand, khnang ban lah ban khanglad ïa ki ban nang pynkhlaiñ shuh shuh sa shisien ne ban pynkhie-im biang ïa ka kynhun, ki shipai sorkar ki la dei ban nang bteng ha ka ban pynkhlaiñ ïa ki jingleit thwet lehnoh ha ka jylla," la ong u Myntri Rangbah.
Ïa ka samoi treikam jong u IG, jong ka CRPF ha ka jylla la dei ban nang pynjlan shuh shuh sa na ka bynta ki 3 snem, u la bynrap.
Shuh shuh la bynrap ba ka jingpynlong Campaign ban ïakhun pyrshah ïa ki lehnoh Maoist la pynlong ha ka jylla; u Soren u la ong ba la don ruh ka jingtrei shitom khnang ban jop bad pynïoh jingshaniah ïa ki nongshong shnong ha ki thaiñ nongkyndong da kaba pynlong ki jingïakren bad ïamir jingmut bad ki hapoh ka kynhun ba la pynïaid ïa ka prokram ha ki thaiñ ba la shah ktah jur ha ki lehnoh Maoist.
Ka nongbah Guwahati, ka la shah ktah jur na ka jingthombor jong ki bor ka mariang na ka jingjia jong ka jingtwa khyndew kaba la ktah jur ïa ka Milan Nagar No.
2 jong ka Hengrabari, ha kaba kane ka la kyndang ïa ki mawlong na ki jaka lum ha ka miet jong ka sngi Thohdieng.
Kane ka jingjia ka la ktah shibun namar ka  jingshah pynmynsaw jur jong ki lai ngut ki nongshong shnong kiba la mynsaw na ka jingtyllun jong ki maw.
Napdeng kine kiba la mynsaw, arngut ki dei ki shynrang bad kawei ka longkmie, ïa kine baroh la pynkit noh sha Gauhati Medical College and Hospital (GMCH) ha kaba ki la kham shitom jur.
Ki nongsumar ki la pynsted ïa ka rukom ai jingsumar ïa kine ki lanot ha kaba ki la pyrshang ban pyllait im ïa ki.
Kane ka jingjia ka la ktah ruh ïa ki jaka ba marjan ha kiba bun ki thaiñ ha kaba ka la pynjulor ruh ïa ki katto katne tylli ki ïing.
Kiba bun na ki nongshong shnong kiba la duh jaka sah ki la phai sha ki bor ba dei khmih ban ai jingïarap na ka bynta jong ki ha ka ban ai jaka sah shipor namar ki jingshah pynjulor ki ïing ki sem jong ki.
Kane ka jingjia ka la long na ka jingjur palat jong u slap uba khlem sangeh ha kaba ka la pynshlei um ïa ka nongbah Guwahati.
Ha kaba ïadei bad ka jingshlei um, ki nongshong shnong jong kiba bun ki thaiñ ki la ïakynduh jingeh khamtam ha ka leit ka wan jong ki, naba kiba bun ki lynti ïaid kjat bad ki surok ki la shah tap ha ka um ha kaba ka dang ïai bteng haduh mynta.
Uwei u khynnah samla ba la 16 snem ka rta u la shah pynïap ha ki suba lehnoh ha Anantnag distrik kaba don ha Jammu & Kashmir hadien ba u la pyrshah ïa ki lehnoh kiba thmu rung ha ïing jong u.
Kane ka jingshah pynïap jong une u khynnah ka la wanrah ka jingdom jingbitar ïa ki nongshong shnong jong baroh kawei ka thaiñ Anantnag ha kaba ki la pynpaw ka jingpyrshah jur.
Kane ka jingjia ka la jia arsngi hadien ba uwei u khynnah ïa uba la tip kyrteng kum u Sahil Bashir Dar u la shah siat ha ki lehnoh ki bym shym la lah ban ithuh habar ka ïingsah jong u kaba don ha ka thaiñ Wetergam Dyalgam jong ka Anantnag.
Ka hynmen jong u Sahil ka la ïathuh ba la don kumba katto katne ngut ki briew kiba la rung hapoh ïing jong ka bad leit peit ïa ki, ka kmie jong ka ka la pyrta jam ban pan jingïarap da kaba ong ba ki nongtuh ki la rung ha ïing jong ki.
Kine ki briew kiba la kah durkhmat ki la pynshisha ba kim dei ki nongtuh bad ha kane ka por u Sahil u la pynibor pyrshah ïa uwei napdeng jong ki bad uwei pat u la siat ïa u na ryngdang bad phet noh mar ïadep leh ïa kane ka kam.
Na ka jingjur palat ka jingmynsaw u Sahil u la khlad noh ha ka miet jong ka sngi Palei.
U Thane Municipal Commissioner u la pynsangeh ïa ki 9 ngut ki khynnah pule jong ka  Rajiv Gandhi Medical College ban bteng ïa ki jingpule halor ka jingleh donbor bad pynshitom beiñ ïa ki khynnah pule kiba dang sah thymmai ha ka Hostel, la ong ka jingthoh ba la phah da ki heh ba dei khmih.
Ïa kane ka jingpynshitom la leh hadien ka jingphah jingmudui bad katkum ka jingpyntreikam ïa ka Prevention of Ragging Rules, la ong ka jingthoh.
Ïa kane ka jaka pule la pynïaid da ka Thane Municipal Corporation.
Ki khynnah pule ïa kiba la shah pynrem ha ka jingtohkit ki la shah beh na ka Hostel bad shah pynpep ba kin leit sha ka jaka pule da shi snem.
Ka University Grants Commission (UGC) ka la ïoh ïa ka jingmudui shaphang ka jingleh donbor ha ka Hostel jong ka jaka pule ha u bnai Nailur.
Ka UGC hadien kane ka la hukum ïa ki nongpynïaid jong ka kolej ba kin leh eiei halor kane ka jingjia.
Ka kynhun bakyrpang ba la tip Kum ka Anti-Ragging Committee jong ka kolej ki la pynlong ïa ka jingtohkit, bad u Municipal Commissioner u Abhijit Bhangar u la leh ïa kaba donkam hadien ka jingkhmih bniah katkum ka kaiphot, la ong ka jingthoh.
U Myntri jong ka sorkar kmie u Jyotiraditya Scindia u la kynthoh jur ïa ka seng Congress, ha kaba la kynnoh ba kam shym la leh ei ei na ka bynta ki kynhun kiba dang sahdien ha ki 70 snem jong ka jingsynshar jong ka, bad pynshisha ba ka la long pyrshah ïa ka jingmang bakyrpang na ka bynta ki briew jong kane ka kynhun.
U Myntri ka Civil Aviation u la pynshisha ïa kane ha ka jingïakren bad ki nongthoh khubor ha Gwalior ha ka sngi Thohdieng.
Kane ka jingkren jong u ka la long ha ka por ba don ka ‘Jitni abaadi, utna haq" kiba long ki jingpyntreikam ban wad bniah halor ka jingdon jong ki kynhun jait bynriew bad ban pynïoh ïa ka hok ba dei ban mang kumba la pynbna da u nongïalam jong ka seng Congress u Rahul Gandhi hadien ba la phah ïa ka kaiphot halor ka jingdon jong ki kynhun jaitbynriew ba la wanrah da ka sorkar Bihar, ha kaba la paw ba ka kynhun Extremely Backward Classes bad  Other Backward Classes ki la don da kumba 63 per cent na ka jingbun paid ha ka jylla.
Kum shi bynta ban ai ïa ka jubab halor ka jingkylli halor ka jingwad khana samari halor ka jingdon jong ki kynhun jait bynriew ha Bihar bad ka jingkren jong ka seng Congress halor jong ka, u Scindia u la ong, “Kane ka seng (Congress) kam shym leh ei ei na ka bynta ki kynhun ba dang sahdien ha ki 70 snem.
"“Haba ïa ka kaiphot jong ka Commission (halor ki kynhun ba dang sahdien) la dep ban phah ha ka por ba la synshar u Myntri Rangbahduh barim u Morarji Desai, ka seng Congress ka la pyrshah halor jong ka.
Haba ka sorkar ba la lamkhmat da u V P Singh ka la pyntreikam da ka jingmang bakyrpang na ka bynta ki kynhun ba dang sahdien, ka seng Congress ka la pyrshah halor jong ka ruh," la ong u Scindia.
Ka sorkar kmie ka la mynjur ban ai ka jingïarap lyngba ka song tyngka kaba T.
44.
8 klur na ka bynta ka jylla Sikkim kaba la shah ktah na ka jingshlei um kaba shyrkhei.
U Myntri jong ka sorkar kmie uba dei khmih ïa ka tnat ki kam pohïing u Amit Shah u la mynjur ban pyllait ïa ka song tyngka kaba T.
44.
8 klur na ka bynta ban pynbiang ki jingïarap sha ki lanot kiba la shah ktah na ka jingshlei um.
Ïa kane ka jingïarap na ka sorkar kmie yn sa puroi na ka State Disaster Response Fund (SDRF) sha ka Sikkim.
Shuh shuh la ïathuh ba ka sorkar kmie ka la buh ruh ïa ka kynhun Inter-Ministerial Central Team (IMCT) ban lah ban kheiñ halor ki jingjulor ba la wanrah na ka jingbthei kynsan ka nan kaba la pynjur ïa ka jingshlei um.
Lada khmih ïa ka jingshim jingkheiñ jong ka kynhun IMCT, yn sa ai shuh shuh ki jingïarap na ka sorkar kmie ka ban wan pat na ka National Disaster Response Fund (NDRF) na ka bynta ka Sikkim, la ong ka jingthoh kaba la wan na ka Ministry of Home Affairs (MHA).
Ka don ka jingong, ba lada u ksuid ruh u leh ïa kaba bha, hap ai burom hi ïa u.
Ñiuma, don bun kiba pyrshah ïa u Myntri Rangbah Conrad Sangma ha ki kam saiñpyrthei, hynrei lymda dei na u, ba u phah ïa ka kam projek ‘Svamitva’ jong ka Sorkar India, sha ka District Council KHADC ha u 2021, ban katta la lko pom bad la kylla Manipur shuwa ka Meghalaya.
Haba la wan kat katei ka kam Svamitva na Delhi ba phah ka sorkar u Modi, ka kam thew khyndew najrong suiñ da kita ki drone kiba her, ka sorkar jylla u Conrad kan jin da la lah ban leh hi, da kaba pyndonkam da ki DC, BDO, kiwei-kiwei ki ophisar tnat Sorkar bad ki pulit, hynrei u phah sha KHADC ba kan shimti ban leh ïa kane ka kam, ha ka por ba long CEM u Bah Titos Chyne.
Haba dang eh hi ka Rngiew imat, ka hok ruh ka ïada, baroh ki MDC kiba la ïasyllok ha ka jingïalang, ynda ngi la pule katto-katne por, ngi la kyntait mardor, haba ngi ïohi ba katei ka kam kaba phah na Delhi, ka don ka jingriam bashyrkhei ha lyndet.
Kane ka dei kata ka “Drone Based Large Scale Mapping of Rural Abadi Areas…" (Thew da ki drone her suiñ ïa ki shnong kyndong ha ka jylla).
Nga la thoh bunsien ïa kane ka mat, namar ka long kaba ma shisha, hadien ba nga la pule bniah bha ïa ka.
Kan bha ba kiwei ruh kin pyrshang pule ban sngewthuh katba lah ei.
Ka long ka jingshisha, ba ma nga ruh nga la ktha khlieh ban pule ïa ki jnit ki jnat kiba shitom ban sngewthuh (highly technical, scientific terms) ïa kiba ngan kdew tang iwei-artylli ban ïoh jingmut.
Kane ka kam (project) kaba don haduh 17 sla, nalor 25 sla kiwei-kiwei ki bynta kiba kdew bad pyni ruh sa da ki dur ki dar, kiba bthah ban thew haduh 6846 tylli ki shnong sha ki nongkyndong, da kaba pynher da kita ki lieng her suiñ (drone), ki bym don briew bad ban pyndonkam da kita ki CORS Network (Continuous Operating Reference System) bad kiwei.
Katba ha ryngkew pat kin don ki nongbylla nongwei ha kitei ki 6846 tylli ki shnong, kiban wanrah da ka tnat Survey of India kiban ïa shong kyrsum lang bad ki trai shnong, ym duna ïa ka 5 snem, lane haduh ynda la pyndep ïa kita ki kam thew ha ki shnong ki thaw.
(Nga la dep kdew ba kine ki kam thew kin kham bun shapoh ki ïing ki sem, ban ïa kaba sha ryngkew).
Ka shai kdar ba kane baroh ka long ka jingthmu ban wanrah noh da ki nongwei nabar ha kylleng ki shnong ki thaw.
La mang lypa ruh ba ha kane ka kam, yn kynthup lang ruh ïa kiwei ki tnat (private co) kiban long ki kontraktor, ki kompeni, kiban shimti bun ki kam ban tei ïa ki ïing ki sem ban sah ki nongtrei bad kiwei-kiwei ki jait jingtrei (outsource) ha kylleng, khamtam ïa ki jingtei bakyrpang kiba dei ïa katei ka projek Svamitva.
Kumta kin sa wan da ki phew tylli ki kompeni shimet nabar jylla ban wanrah da ka Survey of India bad ka Tnat Panchayati Raj ka Sorkar India, ryngkat bad ki phew hajar ki nongbylla nongwei.
La mang ba ka sorkar Meghalaya kan hap pynbiang ki jaka sah bad jaka treikam baroh, kynthup ïa ka bording ilektrik nalor kiwei-kiwei bad ban kit khlieh ruh ïa ka jingpyntreikam ïa kane ka projek.
Tip kaba mut aïu, hynrei la buh bynta ruh ïa ka sorkar Rajasthan ha kane ka projek, ka ban pynbiang ïa ki buit treikam bad ïa ka thew ka woh (Mechanism and Surveying).
La buh por ba dei ban pyndep ïa kine ki kam hapoh 24 bnai lane 2 snem, ïa kaba la kdup lang sa ïa ka Tnat Panchayati Raj jong ka Sorkar India kaban pynbiang lang ïa ka lut ka sep ha kane ka projek, ka ban poi kumba 144 klur tyngka ei-ei.
Ka Sorkar India ka la ïohi lypa ba hapdeng kine ki kam kynrum-kynram, kin sa mih hi ki jingïakajia bad ka la mang lypa, ba lada mih kino ki kam ïapher jingmut (arbitration) ka rai ïa kita yn shimti da kane ka tnat Panchayati Raj, kaba dei ka tnat jong ka Sorkar India hi.
La kdew ruh ba ïa ki jinglut jingsep baroh ha ka mokotduma, yn ïa bei lang mar kumjuh hapdeng ki mamla, lait noh ïa ki jingjia khyllah ba leh da ka mariang (Act of God).
Ka jingkylli ka long, hato ka tnat jong ka Sorkar India, ka lah ban pynrem ïa ka sorkar lajong? Tip balei bym buh kat ïa kane ka kam ha ki Tnat Bishar Aiñ (court)? Tang hangne ruh la sngewthuh lypa ïa ki jingjaboh hapoh kane ka kam.
I kumba ka la jah rngai kane ka projek ïa mynta.
I shnong Kongthong ha Sohra 12 shnong, i ba don tang kumba 140 ïing ei-ei bad tang hapoh 700 ngut ki nongshong shnong, i bym don ïew don hat, ne ki hotel ban ïa sah ki nongleit nongwan, ne ki jaka jngohkai pyrthei, hynrei tang namarba u MP BJP na Bihar u la leit la wan bha bad pynsawa ïa kata ka rukom siaw kaba sngewthuh ki para shnong ïa ki jingmut, i lah da ïoh ïa ka nam ha ka kyrdan balai (Medal Rnong-Bronze), kum ka shnong ba ha khlieh ha ka jngohkai pyrthei, (National Tourist Awards 2023).
Koit ka biang kane ka jingïoh nam, hynrei ki bor sorkar, ki MLA, MDC ruh kidei ban kham noh jingïarap noh ïa i ne i shnong, khnang ban ri ïa ka burom haba ïa wan ki paid toris na kylleng.
Hynrei kaba kham dei ban pyrkhat ka ïa ki jingkynthoh kiba bun ki riewpyrkhat, kum i Kong Patricia Mukhim, i Rev.
Kyrsoibor Pyrtuh, Bah H.
H.
Mohrmen, Bah Disparsing Rani, H.
T.
Wells bad kiwei de, halor ki jingsahdien ka jylla, don kiba kynthoh ruh ïa utei u MP ba u don por ban leit ban wan shaduh shane, ka jaka kaba wat ki trai jylla ruh bun ki bym pat tip bad ki bym pat ju poi, utei u MP pat u ieh ïa la ka Bihar sahdien, ban rung shaduh shane, tip dang don ei-ei shuh nalor itei i jingsiaw jong ka ‘whistling village’?Ka leit ka wan ri Khasi jong u, ka la khring sa ïa u tymmen Mohan Bhagat, u khlieh ka RSS ba un wan shane bad u la leit kiew syndon shaduh u Lum Sohpet Bneng.
Ynda u la nang sngew shongshit, u poi sa sha ka jingkynthoh ba “baroh ki nong India kidei ki Hindu" kaba la pynlong ïa kitei ki khraw pyrkhat bad ïa kiwei-kiwei de ban pynrem ïa kitei ki jingkren lymwir u Bhagat.
La don bun ki jingkynthoh hangne-hangtai, haba la mih kat kitei ki jingkren utei u Bhagat, kaba la ktah ïa ka jingsngew kiba bun ki riewpyrkhat, ïa kaba la ïai thoh pyrshah ruh da bun ki nongthoh.
La nang pur shuh-shuh ka lyer Bhagat, haba la mih sa ka tnat RSS shane ba ïalam ruh da ki samla bad rangbah Khasi.
To kampher wat kane ruh, hynrei kumno kine pat ki sngew ïa kitei ki jingkren u Bhagat, ba baroh ngi dei ki Hindu?Kaba nang phylla shuh-shuh ruh ka long sa kata ka jingpynkylla kyrteng noh ïa ka ri India sha ka Bharat, kaba la pyrshah ha kylleng ka ri India.
Ban sha ngi lei shane te ban ai kyrteng ‘Bharat’ sha West Khasi Hills, ym dei shuh tang ban kyntait, hynrei kumno yn khot syndon da ka kyrteng kaba mut “Bym Bha- Bha Rat?" Lane “Bharat Government- Sorkar jaboh".
La nang pynjrong ksai shuh sa da kata ka jingpynkhuid shnong ha ka ri baroh kawei, ka Swachh Bharat, ha ka 2 Risaw Sngi U Blei, kaba ki Khasi Khristan ki ong ‘Sngi U Blei’ kaba baroh kawei ka pyrthei, ki briew ki shongthait ha kane ki sngi kut taïew.
Ka Shillong Manipuri Students’ Union (SMSU) ha ryngkat ka jingïasnohktilang bad ka All Manipur Stu-dents’ Union (AM-SU) ha ka Sngi U Blei ka la pynlong ïa ka jingthang mombati ha Don Bosco Square, Laitumkhrah, Shillong ban pynrem halor ka jingshah pynïap jong ar ngut ki khynnah skul ha Manipur bad ban dawa na ki bor ba dei khmih na bynta ka suk ka  “Kane ka dei kum shi bynta ban pyni ïa ka jingïatylli sha ka Jylla baieid jong ngi – ka Manipur kaba la mad ïa ka jingïakynad jaidbynriew naduh ka 3 tarik u Jymmang mynta u snem.
Na ka liang ka SMSU, ngi kwah jingsuk bad ngi kwah ban phah ïa ka khubor jong ka jingïatylli sha baroh kiba ha Manipur," la ong u Acting-President ka SMSU, u Ch.
Thangamba Meetei haba kren bad ki nongthoh khubor.
U la ong ruh ba ka seng kam kwah ïa ka huri-hura ne ka thma hynrei ka jingthmu ba hakhmat eh jong ka, ka long ban kyrpad ïa ki bor ba dei khmih ban poi sha ka jingïapynbeit ha kaba ka jingsuk kan ïeng rasong.
“Ka seng ka kwah phah ïa ka khubor sha ka pyrthei baroh kawei, ka Thaiñ Shatei Lam Mihngi bad khamtam ïa ka Manipur ba ka jingsuk ka dei ban long ka banyngkong, bad kam dei ban don kano-kano ka huri-hura," u la ong.
Halor ka jingbym kut shuh jong ka jingïakynad, u Meetei u la ong ba ki shu ïai ap bad kyrmen ba ka jingïakynad kan kut noh, watla kam pat i don dak ban poi sha kata ka bynta namar ka jingïasiat ka dang don, ki briew ki dang ïap, bad dang shen la sakhi ruh ïa ka jingshah pynïap jong ar ngut ki khynnah skul.
U la kyrpad ïa ka Sorkar Manipur, kumjuh ka Sorkar Pdeng ba kin wan lang, ïakren bad wad ka lad ka lynti ban pynbeit ïa kane ka jingeh ha ka jaka ban shah ïa kane ka thma ban bteng.
“Ngim kwah ïohi snam shuh, ngi kwah ba ki lok ki jor, ki hynmen ki para jong ngi, kiba ieid ba thoiñ ba kin ïa im suk im saiñ," la ong utei u nongïalam ka SMSU.
Haba pynsngew ba ka don ka jingktah watla ki sah shabar ka Manipur, u la ong ba wat lada kim lah ban ïarap markhmat, hynrei ki pyni ïa ka jingïatylli ba ki pyrshah jur ïa kane ka thma bad ki kyrmen skhem ba ka jingsuk kan wan noh mar-mar.
Haba kylli, u la ong, “Ngim lah ban kynnoh ïano-ïano hynrei kaei kaba jia, kawei ka jaidbynriew ka pyrshah ïa kawei pat…hooid ka dei hok ïa ki ban dawa…ka Sorkar ka dei ban sngap, ka dei ban wad ki lad ki lynti ha ka jaka ban shu ai lad ïa ka jingkulmar.
Dei ban pynsangeh ïa kane, wad ka lad, kaei kaba dei ban leh, ïakren, pyrshang ban wad ïa ka lynti kaba biang tam na bynta baroh, ym tang na bynta kawei ka jaidbynriew, uwei u briew, kawei ka kynhun hynrei na bynta ka Manipur baroh kawei.
Ka jingsuk ka long kaba donkam eh.
"Haba kdew ba ka jingïalum lang jong ki ha kane ka sngi ka long ban duwai ha ryngkat ka jingthang mombati na bynta kito kiba la khlad noh bad halor kaei kaba la jia ha katei ka Jylla, u la ong ba ka seng ka kwah ba ka suk ka saiñ bad ka hok ba kan ïeng rasong ha Manipur – ym na bynta kawei ka jaidbynriew, hynrei ka Jylla baroh kawei.
“Kane ka thma kam dei ban bteng shuh shakhmat, katto la biang…ka lah ban don kaei-kaei sha lyndet kaba ngim lah ban ïohi, pyrshang ban ïohi ïa kata, pyrshang wad bniah bad hangta ngin sa ïa im lang kum kawei," u la ong.
Shuh shuh u Meetei u la bynrap, “Ka thma kam wanrah eiei…tang ka jingjulor hynrei ka jingsuk ka wanrah ïa ka jingim kaba kmen.
" Kum ban shu kdew hangne, ka jingïakynad jaidbynriew ha Manipur ka la jan kot sha ka 5 bnai kynthih naduh ba la sdang ha ka 3 tarik Jymmang mynta u snem.
Ki pulit ka East Jaiñtia Hills ha ka Sngi Saitjaiñ ki la ïoh jingtip ba uwei u briew ïa uba la tip kyrteng kum u Altaf Hussain u la ïoh pdiang dang shen ïa ki mar kiba long be-aiñ, bad ïa kine, u la buh ha ka kudam jong u kaba don ha ka shnong Dkhiah.
Ha u kyrwoh khubor ba la phah ha ka Sngi U Blei, u Additional SP ka East Jaiñtia Hills, u Bah Banraplang Jyrwa, u la ïathuh ba hadien ba la ïoh ïa katei ka khubor, ki pulit ka Khliehriat bad na ka Anti Narcotics Task Force (ANTF), ki la thwet ïa u Hussain bad ki la ïoh bat ïa u.
Hadien kata, u Hussain u la ïalam ïa ki pulit sha ka kudam ka jong u bad na kata ka jaka la ïoh ban kurup haduh 9,883 tylli ki bilor dawai Phensedyl.
Kane ka dei ka dawai jyrhoh bad la ju pyndonkam ïa ka kum u drok khamtam sha Bangladesh.
Une briew u dei na ka shnong Badarpur, Karimganj ha Assam.
Shuh shuh u Bah Jyrwa u la ong da ka jingïalam jong u Hussain bad lyngba ka jingïarap jong ki pulit ka West Jaiñtia Hills, la ïoh kem sa ïa uwei pat u briew ïa uba la tip kyrteng kum u Ratan Dkhar, 56 snem ka rta, na Ummulong.
Ki pulit ki la ong ba u Ratan u la phla ïa ka jingdonkti jong u ha kaba u don ruh kawei ka karkhana hapoh khrum ïing bad ha kane ka jaka, u ju pyndonkam ban shna ïa ka dawai jyrhoh bad u ai kyrteng ïa kata ka dawai kum ka Phensedyl khnang ban ïoh die be-aiñ sha Bangladesh.
U Ratan u la ïalam ïa ki pulit sha ka ïing sah jong u bad sha kata ka karkhana bad la ïoh ban kurup ïa shibun bah ki dawai bad ki kor ki bor kiba u pyndonkam ban shna ïa kata ka dawai jyrhoh.
Ki pulit ki la ïoh ban kurup 600 bilor ka dawai jyrjoh Elocydyl (kawei kawei kaba don 100 ml), 10 tylli ki bilor jong ka dawai ba pynthiang kaba 500 ml kawei kawei, 11 tylli ki bilor jong ki jingbam khleh rong (1 kilo kawei kawei), 10 kilo ka Diphenhydramine Hydrochloride (ki jingkhleh na ka bynta ka Phensedyl), 1 kilo ka Chlorpheniramine Maleate (kawei pat ka jingkhleh na ka bynta ka Phensedyl), 7 tylli ki kot kiba ïadei bad ki kam khleh bad shna dawai, 34 tylli ki bilor Phensydyl (100 ml kawei kawei), 780 ki bilor Phynsedyl thylli ba 100 ml, 46 synduk ki dawai Phynsedyl ba la dep ban song, kawei ka synduk ki jingtap bilor, kawei ka song ban tah ïa ka kyrteng ka Phensydul, kawei ka Bottling Machine, bad artylli kiwei pat ki kor ban pynkhreh ïa ki dawai bad ka pisa T.
11,791.
Nalorkata, u Ratan u la phla ba u don sa arngut kiwei pat ki nongïarap jong u kiba shong ba sah ha Assam.
Na ka liang ki pulit ki la ïoh kem ruh sa ïa uwei pat u paralok bad nongïarap jong u Hussain ïa uba la tip kyrteng kum u Shahin uba na ka shnong Lathimara, Katigorah, Assam.
Une u Rahman u ju ïarap ban pynpoi ïa kitei ki dawai sha Assam.
Na ka liang ki pulit ki la kurup lut ïa baroh kitei ki dawai bad kiwei hapoh ki kyndon jong ka aiñ NDPS Act bad ka jingtohkit ka dang ïaid ban ïoh kem sa ïa kiwei kiba donkti, la ong u Additional SP.
Ka kynhun ki ‘thei ïalehkai ka Jylla ka la khur ïa ka jingjop kaba nyngkong na ka Group-B ha ka Junior Girls’ National Football Championship (Tier 2) hadien ba ka la lah ban pynliem noh ïa ka Telangana da 4-1 kol ha Lah Sngi U Blei ha Jaipur.
Ka Dakani Shylla ha kane ka jingïakhun ka la khur ïa ka nam Player of the Match hadien ba ïoh thep ar kol.
Ha kane jingïalehkai ka Meghalaya ka la ïakhun tyngeh ha kaba ka la ïoh ban pynkhih jar ha ka minit kaba 7 lyngba ka Eiladki Ksoo.
Kane ka kynhun hapoh ka jingïalam u Janbor Marbaniang ka la ïoh ban thep ïa ka kol kaba ar lyngba ka Dakani Shylla ha ka minit kaba 68.
Ha ka minit kaba 78 ka Telangana ka la lah ban pynphai kylla shi kol lyngba ka Alige Sushan-thika.
Ka Dakani ka la pynbud ïa ka kol kaba ar ka jong ka ha ka minit kaba 84 bad ïa ka kol kaba khatduh la thep da ka Balabet Khongsit ha ka minit kaba 87 na ka bynta ban pynlong ïa ka Meghalaya ban khhur syndon ïa ka jingjop.
Lyngba kane ka jingjop, ka Meghalaya kan pynkhreh ïa ka jingïakhun kaba ar pyrshah ïa ka Rajasthan ha ka sngi Balang.
San ngut ki briew ki la mynsaw hadien ba ka jingbthei ka la mih na kawei ka dukan die mar-jot kaba don ha Keating Road, Shillong ha ka por kumba 1 baje eiei (mynsngi) ha ka Sngi U Blei.
Ka tdem ka la lynguh hi thui na katto-katne ki dukan ha ka mala ba shapoh na bynta katto-katne kynta katba ki pulit pynlip ding ki dang pyrshang ban wad ka lad ka lynti ban tem ïa ka ding.
Ha kaba sdang, 3 tylli ki kali pynlip ding ki la wan poi ban tem ïa ka ding bad hadien la wan poi shuh sa 3 tylli.
Ïa kitei kiba la mynsaw la tip kyrteng kum u Sam Mohammad, Billal Hussain, Kamal Uddin, Nur Mohammad Khan bad Neshan Singh bad kine mynta ki don hapdeng ka jingsumar ha Shillong Civil Hospital.
Uwei u heh pulit u la ïathuh ba katei kam shym la jia namar ka jingbthei jong ka tyndong shet jingshet naba uba don hapoh dukan um shym la lei-lei.
“Ngi shu suba ba ki nongtrei ki pyrshang ban plied ïa ki tyndong jingsynreit – kaba la ïalam sha katei ka jingjia," u la ong.
“Ka jingbthei ka la jia namar ka kynja umphniang (kaba kem ding) na ki tyndong synreit katba ki nongtrei ki dang pynpra ïa ki tyndong bad dih duma ha ka jaka-rit kaba long kyndong," la ong u SP ka East Khasi Hills, Bah Sylvester Nongtnger.
Na ka liang ka Crime Scene Unit (CSU), ka ‘Dog Squad’ bad ka kynhun ‘Forensic’ ki la wan poi ha katei ka jaka.
Ka ding ka la sdang na kudam jong katei ka dukan die mar-jot ba shu wai.
Ïa katei ka ïing mala la long trai da H.
Rapsang.
“Ïa ka Keating Road la khang namar ka jingpynkhuid ha ka Sngi U Blei hynrei ki don kumba 4 ngut eiei ki nongtrei hapoh katei ka dukan kiba dang shet jingshet.
U trai dukan u la kren sha nga halor kane," la ong u Sushil D, u trai jong kawei ka dukan ha Keating Road.
U Shekhar Nath, nongshong shnong ka Keating Road, u la ong ba ka la don ka jingsawa kaba jam ha ka por kumba 1 baje eiei mynsngi bad u la mih shabar ban peit ba la jia aïu.
Katkum ka jingïathuh u Nath, ka tdem ïong ka la neh la katto-katne por bad saphriang ruh sha katto-katne ki ïing mala ba shajrong.
Na ka liang ki pulit ki la kubur ba ha kaba sdang, ka kynhun ‘Forensic’ kam shym la lah ban rung sha katei ka dukan namar jong ka tdem.
“Bun ngut ki pulit pynlip ding ki la poi ha katei ka jaka bad ka la shim por katto-katne kynta ban tem ïa ka tdem bad ka ding kumjuh," la ong ki pulit.
Ka Ri Bhoi Water Sports & Tourism Cooperative Society kan pynlong biang ïa ka jingïakop kinglieng ha ki jaka ba long lat-lat ba la tip kum ka ‘Megha Kayak Fest 2023’ naduh 12 haduh 14 tarik mynta u bnai ha wah Umtrew hajan ka shnong  Umtham, Ri Bhoi district.
Kane ka jingïakop kinglieng mynta u snem kan long kaba kham heh ha kaba la ïasnoh kti lang ryngkat ka tnat Directorate of Sports and Youth Affairs (DSYA) bad ka tnat Tourism jong ka sorkar Jylla.
Ha kane ka jingïakop kinglieng kin don ar bynta kata ka Downriver Sprint (DR) na ka bynta ki nongkinglieng kiba napoh ka Jylla kiba don 15 ngut, bad ka Indian National Championship na ka bynta ka Canoe Slalom Cross (CSLX), ka ban long ruh ka jingplie lad ruh ïa ki nongkinglieng kiba nabar ri ba kin wan ïashim bynta lang.
Ha kane ka kynti kaba mynta katei ka synjuh ka la snoh kti lang ka Indian Kayaking & Canoeing Association (IKCA) kaba hap hapoh ka jingkhmih da ka Interna-tional Canoe Federation.
U coach katei ka synjuk u Ian Vincent u la ïathuh ba ha kane ka jingïakop kan don ka jingkop na ka bynta kiba la tbit na kylleng jong ki ri ka pyrthei bad ki nongkinglieng kiba dangdonkam ban shah hikai.
“Ka jingthmu jong kane ka Festival ka long ruh shi bynta an kyntiew ïa ki kam jngoh kai abd ha kajuh ka por ka long ban pynlong ïa ka jylla Meghalaya kum kawei ka jylla kaba paw ha ka jingdon ïa ki jingïalehkai kinglieng.
"Kumba ka paw u lan Vincent, uba la ju mlien ha ka kam ïalehkai kinglieng  ha ka kayaking, u la mihkhmat ïa ka Australia ha ka European Cup bd ruh ha ka World Championship.
Kane ka Ri Bhoi Water Sports & Tourism Cooperative Society ka dei kaba la seng ha u snem ba la lah, ha kaba ka la sei ïa 15 ngut ki nongkinglieng kiba na ka thaiñ Ri Bhoi bad uwei na ki u Pynshngaiñ Kurbah na ka shnong Lawbyrwa, Ri Bhoi District, u la khur ïa katei ka takma rupa ha ka jingïakop kienglieng (Canoe slalom) ha ka Khelo India Youth Games, kaba la long ha Madhya Pradesh.
Ka kynhun ïalehkai jong ka H.
K.
Sing Secondary School ka la bteng ban khur ïa ka jingjop ba ar ha ka kyrdan ïalehkai Under-14 jong ka 62nd International Subroto Cup Football Tournament.
Kane ka la wan urlong hadien ba ka lah pynliem noh ïa ka Kendriya Vidyalaya Sangathan (KVS) kaba na Maharashtra da 1-0 kol ha ka Lah Sngi U Blei ha Bengaluru.
Kane ka kynhun ïalehkai kaba na West Jaiñtia Hills hapoh ka jingïalam u Bah Hopingstone Suting (coach) ka la pyrshang ban ïalehkai bha naduh kaba sdang lem bad ka liang pyrshah, hynrei kim shym la lah ban pynkhih jar haduh kaba kut jong ka kylla step.
Wat la ka H.
K.
Sing ka la lah ban pynliem ïa ka Sainik School haduh 3-0 kol, hynrei ha kane ka jingïakhun kaba ar ka la shem jingeh ban thep kol.
Hynrei dei ha ka kylla miet ba ka la ïoh ban pynkhih jar lyngba u Markatjuh Shylla ha ka minit kaba 47.
Haduh kaba kut ka KVS kam shym la lah ban pynphai bad ka la mad ïa ka jingshah rem.
Lyngba kane ka jingjop kaba ar, ka H.
K.
Sing ka la don jingkyrmen ban jam sha ka quarter final na ka Pool-A bad ka donkam ban ïalehkai bha ha ka jingïakhun kaba khatduh pyrshah ïa ka IPSC ha ka 4 tarik por 2 baje jamiet.
Da ki hajar ngut ki paid ‘riewngeit jong ka Balang Katholik ki la wan ban sakhi ïa ka jingpynkyntang Lyngdoh Sad ïa u Rt.
Rev.
Ferdinand Dkhar, DD kaba la long ha Church of the Holy Spirit, Ummulong Parish, West Jaiñtia Hills District ha ka Sngi U Blei.
Ïa ka jingpynkyntang Lyngdoh Sad ïa u Bishop Ferdinand Dkhar la pyndep da u Lyngdoh Sad jong ka Jylla Niambah Shillong, u Archbishop Victor Lyngdoh, DD ha ryngkat ka jingdonlang u Archbishop, John Moolachira, DD jong ka Jylla Niambah Guwahati, u Archbishop Dominic Lumon, DD jong ka Imphal ha ryngkat ka jingsynran lang kiwei pat ki Lyngdoh Sad bad ki Lyngdoh na kiwei-kiwei ki Jylla Niam na ka Thaiñ Shatei Lam Mihngi ha ryngkat ka jingdonlang u Leopoldo Girelli, Apostolic Nuncio sha India bad Nepal.
Ha kane ka sngi la sakhi ruh ïa ki nongïalam saiñ pyrthei ki la wan shim bynta sha kane ka jingpynkyntang Lyngdoh Sad ba kynthup ïa u Myntri Rangbah ka Jylla, u Conrad K.
Sangma, u MP ka Lok Sabha, u Bah Vincent H.
Pala, ki Myntri Sorkar, ki MLA, MDC bad kiwei-kiwei ki kynrem ki lyndan.
Haba pharia ïa ka ktien jong U Blei, u Archbishop Victor Lyngdoh u la ong, “Ngi wan hangne ban ainguh ïa U Blei uba bha bad uba sbun, uba la ai ha ka Balang ïa u Bishop Ferdinand Dkhar ban long u nongsharai ba hakhlieh duh jong ka Jylla Niam Jowai bad ngi ai khublei kyrpang ïa u Bishop bathymmai uba la kloi ban ong hooid ïa ka mon jong U Blei lyngba u Pope Francis ban shimti ïa kane ka kam kaba khia kaba la bynshet ha u.
Namarkata phi ki paid ‘riewngeit duwai na ka bynta u Bishop bathymmai jong phi.
"“U Bishop Ferdinand Dkhar u long u Lyngdoh uba jai-jai uba trei minot bad trei shitom ïa kano-kano ka kam kaba la bynshet ha u.
U Blei u ïohi ïa ka dohnud jong ngi ki briew, u ïohi ruh ïa ka jinglong jong u Bishop Ferdinand Dkhar bad kumta U Blei un ai bor ha u ban trei kum u Bishop bad nongsharai ïa ka Jowai Diocese," la ong u Archbishop Victor Lyngdoh.
U Archbishop Victor Lyngdoh u la kyntu jur ïa baroh ki paid ‘riewngeit ka Jylla Niam Jowai ban ïatreilang bad u Bishop bathymmai khnang ba kan phuh kan phieng ka Diocese bad ka imlang-sahlang.
Khyndiat shaphang u Rt.
Rev.
Ferdinand Dkhar, DD – la kyntang Lyngdoh Sohblei ïa u ha ka 23 tarik Kyllalyngkot, 1994.
Hadien u la shah jied ban trei kum u Dean of Studies ha St Paul’s Seminary ha u snem 1994 bad 1995.
Hadien la pynkynriah ïa u sha Namdong ban sharai kum u Assistant Parish Priest ha u snem 1995-2000 bad ha Parish Ummulong kum u Assistant Parish Priest ha u 2000-2002 bad ha u 2002 pat u la shimti kum u Parish Priest jong kane hi ka Parish haduh u 2007.
Ha u 2007 la pynkynriah biang ïa u sha Namdong Parish kum u Parish Priest bad kum u Principal jong ka Skul kaba u la trei haduh u 2009.
Ha u 2009 u la shimti kum u ‘Procurator’ jong ka Jylla Niam Jowai haduh u snem 2021.
Hadien ba u Pope Francis u la pynkynriah noh ïa u Bishop Victor Lyngdoh kum u Bishop jong ka Jylla Niam Jowai ban shimti pat kum u Archbishop jong ka Jylla Niam Bah Shillong, ha u 2021 la thung ïa u Fr.
Ferdinand kum u Diocesan Administrator jong ka Jylla Niam Jowai.
Ka India ka la kynjoh haduh 60 tylli ki takma ha ka Asian Games 2023 bad mynta ka la buh ïa ka thong ban khur shaduh 100 tylli ki takma haduh kaba kut kane ka lympung kaba dang ïaid mynta ha China.
Ha ka Athletics, ka India ka la bteng ban khur ïa lai tylli ki takma rupa bad kawei ka takma rnong ha ka lah sngi U Blei.
Ka Parul Chaudhary ka la khur ïa ka takma rupa ha ka 3000m steeplechase bad ka Priti Lamba ka la khur ïa ka takma rnong.
Ka Ancy Sojan Edappilly ka la khur ïa ka takma rupa ha ka long jump, kumjuh ha ka mixed relay, ka India ka la wan ha ka kyrdan ba-ar.
Kham hashwa ka Sutirtha Mukherjee bad ka Ayhika Mukherjee ki la khur ïa ka takma rupa ha ka women’s doubles jong ka table tennis.
Ïa kawei pat ka takma rnong la wan lyngba ka skating.
Ïa ka kyrdan ba nyngkong la khur da ka kynhun ki ‘thei ïalehkai ka ri ha ka speed skating 3000m relay bad ïa ka kyrdan ba-ar la khur da ka kynhun jong ki shynrang ha ka men’s speed skating 3000m relay.
Haba phai sha ka hockey, ka kynhun ïaleh-kai ki shynrang ka la jam sha ka semi final hadien ba ka la lah ban pynliem haduh 12-0 ïa ka Bangladesh ha ka jingïalehkai kaba khatduh jong ka Pool-A.
Ka Chutwakhu ka la rah ïa ka nam lahduh ha ka lympung ïalehkai 2nd Division Football Tourna-ment na ka bynta ka ‘6th Debo Shullai Memorial Trophy’ ba la pynïaid da ka West Jaiñtia District Sports Association (WJDSA).
Kane ka la wan urlong hadien ba ka lah ban pynliem noh ïa ka Mooknor Thadmuthlong da 1-0 kol ha ka jingïakhun final kaba la long ha Kiang Nangbah Stadium kaba ha Ladthadlaboh, Jowai ha ka Lah Sngi U Blei.
Haba phai sha ka jingïakhun ka Chutwakhu ka la ïoh ban thep kol ha ka minit kaba 9 lyngba u Luckyness Khyriem bad kane ka shi kol ka neh haduh ba kut ka kylla step bad kylla miet.
Ha kane ka lympung ïalehkai la ïadon lang u para jong u (L) Debo Shullai, u Bah Sanbor Shullai uba dei u MLA ka Shillong South, kiba haïing hasem bad ki dkhot nongkitkam jong ka WJDSA ba kynthup ïa u Working President u Bah EMH.
Passah, u General Secretary u Bah Lammat O Laloo, Vice President u Bah Patrick Lamare nalor kiwei kiwei.
Hadien ka jingïalehkai la sam khusnam sha ka kynhun kaba poi sha ka thong jong ka jingjop bad ka kynhun ba wan ba-ar da ka song pisa ryngkat ka trophy.
La sam ruh iaki khusnam shimet sha u Luckyness Khyriem uba la ïoh rah ïa ka nam Man of the match bad Player of the Tournament.
Best Goal Keeper ka leit sha u Lalmalsawma Tariang na kynhun Chutwakhu.
Ïa ka nam ‘Top Scorer’ la ioh da u Chanmitre Dkhar jong ka Lion Sports and Youth Affairs, uba la ïoh thep 6 kol ha kane ka lympung mynta ka samoi.
Ka synjuk jong ka Meghalaya Cricket Association ka la pynbna ïa ki kyrteng jong ki 15 ngut ki rangïalehkai U-19 lem bad saw ngut kiba shu pynap lypa na ka bynta ka Vinoo Mankad Trophy jong ka BCCI, ka ban sdang mynta u bnai.
Ka jingjied ïa kitei ki rangïa-lehkai ka long kat kum ka jinglah ka jong ki ban ïalehkai bha dangshen ha ka U-19 Boys’ Inter District Tour-nament ba la pynlong da ka MCA.
Te kumta ka Meghalaya kan hap ban pynkhreh ïa ki san tylli ki jingïakhun ki ban long ha Vijayawada, Andhra Pradesh ha kaba kan ïakhun pyrshah ïa ki kynhun kiba khlaiñ bor kum ka Bengal, Uttarakhand, Hyderabad, Delhi bad ka Maharashtra.
Halor kane ka lympung, na ka liang ka MCA kan sdang ïa ka prokram kilanet naduh ka sngi Ba-ar ha Jagiroad kaba ha Assam bad kan kut ha ka 8 tarik.
Ha kane kajuh ka sngi kane ka kynhun kan mih ban leit sha katei ka lympung.
Ki kyrteng ki 15 ngut ki rangïalehkai ki long u Shubham Rasaily, Kshitij Singhania, Avinash Rai, Lensbirth N Marak, Rituraj Rabha, Angkit Tamang, Shahin Alome, Shavian Blah, Banialam J.
Mylliemngap, Josiah D.
Wanñiang, Denikcheng Marak, Dingriko Marak, Bilgrak G Sangma, Charm Marbaniang bad u Da-u-la-biang Shangpliang.
Ki rangïalehkai ba la pynap lypa (standby) ki long u Thunun R Marak, Justin Fancon, Ferando BM Sangma bad u Dipankar Barua.
Ki nongïarap jong kane ka kynhun ki long u Sandipan Deb Nath (head coach), Mark A Laloo (assistant coach), Gregory G Syiemlieh (trainer), Hamboy Langbang (physio) bad u Prewindsong Sangma (manager)Ha kane ka lympung, ka Meghalaya kan pynkhreh ïa ka jingïakhun kaba nyngkong pyrshah ïa ka Bengal ha ka 12 tarik, kumjuh ïa ka Uttarakhand ha ka 14 tarik, Hyderabad ha ka 16 tarik, Delhi ha ka 18 tarik bad ïa ka Maharashtra ha ka 20 tarik mynta u bnai.
Ka Treilang Welfare Society ryngkat bad ka jingïasnoh kti lang bad ka Meghalaya Arm Wrestling Association, kan pynlong ïa ka 1st Shillong Para Arm Fight Championship, 2023 bad ka Shillong Arm Fight Open Challenger Championship 2023 ha ka 14 tarik u Risaw mynta u snem ha madan Malki, Shillong.
Ka jingthmu jong kane ka jingïakop ka long ban jied ïa ki nongïalehkai kiba kynsai ki ban ïashim bynta ha ka Shillong Arm Fight – All India Championship 2023 ka ban sa pynlong ha u Nohprah mynta u snem.
Ha kaba ïadei bad kane ka rynsan ïakhun kti, yn don shwa ka jingthew jingkhia ïa baroh ki nongïashim bynta ha ka 13 tarik ha madan Malki naduh ka por 11 baje mynstep haduh ka 4 baje janmiet.
Te kumta ha kaba ïadei bad kane ka bynta, ki nongïalehkai kiba don jingthmu ban ïashim bynta ki lah ban phone ha ki number 9774534908, 7005861828, 8414073899, 9774647280 ia ki jingtip kiba kham bniah.
Ka Wahïajer NYSSC ka la khur ïa ka jingjop, katba ka Rangad SC bad ka Lumshken SC ki la ïakhaid ha ka 1st Division Football Tour-nament ba la pynïaid da ka East Jaiñtia Hills District Football Asso-ciation (EJHDFA) ha madan Artificial Turf Diengshynrum, Khliehriat.
Ha ka jingïakhun kaba la long mynta ka sngi ka Wahiajer NYSSC ka la pynliem ïa ka Musniang SC da 2-0 kol.
Ïa kine ki kol la thep da u Monme Mynsong ha ka minit kaba 67 bad u Skillfull Tariang ha ka minit kaba 90+6.
Ka jingïakhun kaba bud ka la kut ha ka jingïakhaid khlem da lah ban pynkhih jar hapdeng ka Rangad SC bad ka Lumshken SC.
Lai ngut ki rangïalehkai jong ka Happy Red Rooster MMA ki la khur ïa ka jingjop ha ka lympung ïalehkai jong ka International MMA Tournament, Apex Combat kaba la long ha Dimapur ha ka 30 tarik u Nailur mynta u snem.
Napdeng ki san ngut ki nongïalehkai kiba la mihkhmat ïa ka Jylla, u Jeff Diengdoh, Gregory F.
Sohtun bad u Kedokiteuo Sirie (uba la mihkhmat ha ka sien nyngkong) ki la khur ïa ka jingjop.
U Remy Kharshandi, uba la don jingkyrmen ban jam sha ka jingïakhun final, u la kdiah ka kti bad na ka liang u doktor u la hap ban pynsangeh noh ïa u ban ïai bteng ha ka ban ïalehkai.
“Nga dangthmu ba ngan koit ha ka por kaba biang bad ban ïai pyrkhat ïa ka rai ka jong nga na ka bynta ka jingïakhun kaba khatduh.
Hynrei ym don ki ban pynshlur ban bteng biang ban ïalehkai ïa ka final" la ong u Remy Kharshandi u ban hap ban leit shah sumar ha ka 5 tarik mynta u bnai na ka daw ka jingmynsaw ka kti jong u.
Na ka bynta u lahduh ha ka National, u Darren Kharshandi ka dangdei ka sien kaba nyngkong ban ïakhun ha ka professional MMA.
Te kumta u Darren u la shah rem noh lyngba ka rai jong ki nongbishar bad kat kum ka kyrwoh la ong ba kane ka pynshaïong ïa ki paidbah nongpeitkai.
Ïa kane ka kynhun la ïalam da ki coach kiba kynthup ïa u Bah Isaiah Kharmawphlang, Reuben Lulam bad u Echwamida O.
Phawa.
Ka Umkseh SC ka la khur ïa ka jingjop ha ka lympung ïalehkai First Division ba la pynïaid da ka Tyrsad Area Sports Association (TASA) hadien ba ka la lah ban pynliem noh ïa ka Pyndenumbri SC da 3-2 kol ha ka lah sngi U Blei ha madan Tyrsad.
Ha kane ka jingïakhun ka Pyndenumbri ka la pynkhih jar nyngkong eh lyngba u Budlang K.
Synteng ha ka minit kaba 56, hynrei hadien shi minit ka Umkseh ka la pynïakhaid kylla lyngba u Badestar Rani.
Ka Umkseh ka la pynbud biang sa ar kol lyngba u Gardinus Umdor ha ka minit kaba 66 bad u Rangkynsai Rynjah ha ka minit ba 70.
Hashwa ban wai ka Budlang u la thep ïa ka kol kaba ar jong u ha ka minit kaba 88 hashwa ba ka Pyndenumbri kan mad ïa ka jingshah rem.
Ha ka jingïakhun jong ka 2nd Division, ka Mawrohroh SC ka la pynliem noh ïa ka Thaiñthynroh SC lyngba ka shi kol ba la thep da u Regelbertson Wanñiang ha ka minit kaba 48.
Haba phai sha 3rd Division pat, ka Mawsingshad SC ka la pynliem noh ïa ka Laitmawpen SC da 3-2 kol.
Kane ka lympung kan bteng bang ha ka 5 tarik ha kaba ka jingïalehkai jong ka 1st Division ka long hapdeng ka Wahlyngkien Sunei SC pyrshah ïa ka Pomsanngut SC ha ka por 12 baje, katba ka Nongspung SC ïa ka Umkaber SC ha ka por 3 baje janmiet.
Ki surok ha Meghalaya ki dei shisha ki bakyrpang namar lah ban khoh ïa ki wat tang da ki kti suda khlem da donkam ïa ki lyngka lane puh shilum.
Ïa kane ngi la sakhi lyngba ki dur khih kaba la ring da ki ’riew paidbah la ïohi ba ki lah ban khlong da ka kti ïa ka surok kaba dang shu siang mynta ka taïew ha ka thaiñ Mawlaingut kaba hap ha Sohïong konstitwensi, East Khasi Hills.
Kane ka surok ka dei shi bynta na ka surok kaba 44 km na Mawmaram shaduh Mawmih-Mawlyndep-Lad Umsaw, bad ka jingmang pisa ka long T.
64.
12 klur.
La wan buh mawnongrim ban shna ïa kane ka surok da u Symbud Myntri Rangbah ka jylla, u Bah Prestone Tynsong, ha ka 24 tarik Jymmang, 2021 ha ka jingïadonlang u Bah Metbah Lyngdoh, MLA ka Mairang, bad u Bah Samlin Malngiang, MLA ka Sohïong konstitwensi.
Ka jingmang pisa ka sorkar jylla ban shna thymmai ïa ka surok na Mawmaram, East Khasi Hills haduh Lad Umsaw, Ri-Bhoi ka la pynkmen ïa ki paidbah hynrei haba la ïaid shakhmat ban trei ïa ka kam ka la pynsngewsih ïa ki paidbah namar ha Mawlaingut ka surok kaba la siang, ka rong ka shong hajrong kaba la pynlong ïa ki ’riew paidbah ban lah khlong da kaba suk tang da ka kti.
Ïa kane ka surok ka sorkar ka la phah trei ha M/S Tanor Engineering Sunshine Sawkmie (JV) Contractor kaba la buh thong ban pyndep mynta u snem.
Ngi ai jingkhublei shi kat dei ïa ki ’riew paidbah kiba la ring da ka dur khih jong katei ka surok ha Mawlaingut namar la ïoh lad ban pyni ïa ka rukom pyntrei ïa kane ka surok bakongsan da ka pisa paidbah.
Ngi sngewdei ban kyntu ïa ka sorkar ba kan phah tohkit halor ka jingpyntrei ïa kane ka surok bad ban phah peit bniah biang ïa ki bynta ba la dep ban shna khnang ban lap ïa kino-kino ki jingbym biang.
Kane kam dei ka sien banyngkong ba ki paidbah ki la lah ban khlong tang da ki kti suda ïa ka surok rong.
Ha ki khyndiat snem mynshwa ruh ki la don kiba la ring da ki dur khih ban pyni ïa ka jinglong jingman ki surok ha kiwei pat ki bynta jong ka jylla.
Dei hok ba ki surok ki tor kloi namar ka jingtorti bad ka jingbym shim khia ki nongshna.
Haba ki sngewthuh bad ki tip ba ka dei ka pisa paidbah ba ki pyndonkam wat la katta ruh kim don jingsalia ban ai da kaba sniew tam sha ki paidbah.
Dang ha ka 25 tarik Nailur, 2023, ngi la sakhi ïa ka jingmih paidbah ban pyrshah ïa ka jingbym maramot ïa ka surokbah National Highway – 6 ha kaba ki paidbah ki la pynlong da ka jingkhwai bad jingthung kba ha ki bynta kiba la kylla kum ki pung bad ki pynthor.
Hynrei kane ruh ka dei ka pharshi ban siat ïa ka National Highways Authority of India (NHAI) halor ka jingbym leh eiei ban shim ïa ki sienjam ba donkam ban maramot noh ïa kane ka surok ha kaba wat ki MP na kane ka thaiñ ki la thoh da ka shithi sha u Myntri Sorkar Pdeng, u Nitin Gadkari, ba un phah maramot noh naba ka la pynthut palat ïa ka leit ka wan jong ki paidbah.
Kiba kum kine ki jingïakhih ki dei ban long ruh wat ha sor Shillong namar ngi ïohi ïa ka jingjot rathai ki surok.
Haba wat ha Shillong ka sorkar kam peit ban maramot ïa ki surok, ngin mutdur sa kumno ha ki thaiñ nongkyndong?Ha ka 28 tarik Nailur, ka Meghalaya High Court ka la pynpaw ba kam don jingkwah satia ban tip ïa kita ki shithi ba la ïa ai hapdeng ka NHAI lane ki jingthoh ba la ai sha ki kontraktor, hynrei kaei kaba donkam ka long lano yn sdang ïa ka jingmaramot ïa ka surokbah National Highway-6 bad haduh lano kan shimpor ban pyndep ïa ka kam khnang ban lah ki kali ban ïaid.
Ka High Court ka la ong ba donkam ban pyndep ïa ka jingmaramot ïa ki jaka bakongsan hapoh ka 15 tarik Risaw, 2023 bad ïa kiwei pat ki jingmaramot ha ka surokbah baroh kawei kaba don 57 km hapoh ka 15 tarik Naiwieng, 2023.
Ka la kyrmen ba kan don ka jingpyllait pisa kaba ïahap bad ka jingdonkam jong ka kam.
Ngi sngewdei ban kyntu ïa ki nongshong shnong ka Mawlaingut bad ki jaka ba marjan ba kin leit ai da ka mukotduma ha ka High Court ban pynpaw ïa ka jingpyntrei torti ïa katei ka surok.
Ngim lah ban shu sngap bad peitkai ïa kiba kum kine ki jait kam namar ka bai pynlut pynsep ka dei beit na ka pla jong ki paidbah kiba siew khajna sha ka sorkar bad ym da ka pisa shimet jongno-re-jongno.
Lada don kiba leit sha ïingbishar halor ki surok, ngin don ka jingkyrmen ba kan sa wanrah jingkylla ha ka rukom shna bad maramot ïa ki surok ha kane ka jylla.
Ngim sngewdon lynti shuh da kumwei bad sa tang ban leit tied ïa ki jingkhang bah jong ka ïingbishar khnang ba ka hok kan lah ban ïeng rasong katkum ki aiñ ki kanun.
Ka dei ka jingshisha ba kam long kaba suk ïa ki kyndoi jakpoh ba kin shong kin sah hangne ha Sor Shillong, na ka daw jong kane ka jinghiran than eh.
Ka long kumta wat lada ki ïoh ïa ka jaka shong ka jaka sah kaba sha ki khap Sor.
Kam long kaba suk ïa kine ïa kiba dang duna than eh ka ïoh ka kot ne ïa kiba dang duna ha ka liang ka kamai ka kajih.
Kaba katno tam lada kiba kum kita ki dei ruh kiba dang shong ïing wai.
La ki khih ki ksar bad ki kunai ki tynkai katno katno ruh pynban ka jinglut ka ïaryngkat noh pynban bad ka jingïoh ka jong ki.
Kane ka dei ka daw bah ba ki bapli ki shem jingeh ban lah ban kynshew kyndiap, na kat kaba ki kamai ki kajih.
Ka daw tynrai ka dei kane ka jing-remdor ne ka jingkiew than eh jong ka dor ka jong ki mar bam lem ruh bad ki mar kiba kongsan tam eh, khlem da klet ruh ïa ka dor jong ka leit ka wan.
Ka dei ruh ka jingshisha ba kane ka jylla ‘Kumarlaya’ ka jong ngi kam dei ka jylla kaba lah biang hi lut nadong shadong.
Kaba katno tam ha ka liang ka bam ne ki mar bam bad ruh ki mar kiba kongsan tam eh.
Ka kham bun kaba ngim banse ban wan pynpoi na shabar jong ka jylla ban ïa kaba ngi ioh kabu ban shalan shabar jong ka jylla.
ïaei ba ngin dang ïai kob sarong biej wei ba ïa kita kiei kiei kiba kongsan tam eh ngi dang hap ban ap khmih lynti na kiwei kiwei pat ki jylla.
ïaei hi ruh ba ngin dang ïai shun biej ïa uta u bar jylla ne ïa uta uwei pat u jaitbynriew ne ïa uta u dkhar u lyngkien wei ba ngim pat lah ban im khlem ki mar ki mata ki jong u.
Kum ban shu ong noh ngi te ngin ïap-thngan khlem ki mar ki mata ki jong u katba u te un nym poi kat ban ïap-thngan khlem ki mar ki mata ki jong ngi.
Kum ban shu ong noh, u te un nym ïap-thngan khlem u dewïong, u mawshun, ka dieng bad u rnga u jong ngi.
Un nym sangeh bam ne sangeh noh ka shet ka tiew ka jong u, khlem u sying bad khlem u shynrai u jong ngi.
Ngi isih ba ngi shun khlem nongrim ïa u bar jylla pynban ngi klet noh ba nginnym lah pat ban im khlem ki mar bam bad ki mar kiba kongsan tam eh, kiba dei ki jong u.
Ngin ïap-thngan lada uta uba ngi shun khlem nongrim um ïarap bsa lem ïa ngi.
Halor kane ka nongrim ba kam don jingmut ban ïa dawa ïa kata ka ILP kaba tnoit tang ïa uta uba ngi isih bad ngi shun khlem nongrim hynrei ba ngin ïa nud ban ïa dawa syndon plak da ka ILP kaba tat haduh ïa baroh ki mar ki mata kiba dei ki jong u.
Te kumno lada ngin ïa sdang ILP hi noh ïa u khaw, ki ‘chana’ bad ki ‘dai’, khlem da klet ruh ïa ka mluh, ka shini bad ïa ka umphniang bam (Edible Oils), kiba dei ki mar ki jong u? Kumno lada ngin ïa pyntreikam ILP hi noh ruh tat haduh ïa ki dawai ki dashin, khlem da kletnoh ruh ïa ka umphniang sharak (Kerosene), ka Petrol, ka Diesel bad ruh ïa ka LPG, kiba dei ki jong u ? Kata, kumno lada ngin ïa ‘boycott’ ne sangeh noh shi syndon ïa ka jingpyndonkam ka jong ngi ïa kitei ki mar ki mata kiba dei ki jong u? Kumno lada ngin ïa sangeh noh shisyndon ïa ka jingpyndonkam ïa u Piat.
Kumno lada ngin ïa kyrda shitom ban ïa thied bad ban ïa bam beit noh tang da u Khaw Khasi ne u Khawla jong, kata, ban ïa kyntait beit noh ïa baroh ki jait Khaw ‘khar, khlem da klet noh ruh ïa u Khaw Ration.
Te kumno lada ha ka jaka jong ka ‘Sabon’ bad kiwei kiwei de ki ‘detergents’, kiba dei ki jong u, ba ngin ïa pyndonkambeit noh tang da u Sohpairah ne tang da ka um Sohpairah ? Ngin ia pyndonkam beit noh tang da u Sohngang ha ka jaka jong ka mluh, tang da ka umngap ha ka jaka jong ka shini bad tang da ka khlein sniang ha ka jaka jong ka Umphniang bam.
Wat ha katka pang ka shitom ruh ngin ïa pyndonkam beit noh tang da ki ‘kynbat tynrai’ bad ym shuh da ki ‘Homeopathic’ bad ki ‘Allopathic Medicines’, kiba dei ki jong u.
Ka dei ruh ka jingshisha ba ki ‘Messiah’, kiba ïai kam ba ki ‘Ieit ïa ka Ri bad ïa ka Jaitbynriew’, kin swai kin sdot lymda bsa isynei uta u mynder shisngi, uba ki shun bad ki isih khlem nongrim.
Ki lei te kin nym lah shuh ban trei, kumba ki kam, na ka bynta ka ‘Ri bad ka Jaitbynriew’, lymda kyrshan tyngka ne bei tyngka u mynder shisngi.
Kin sa poi wat ban wan kai khrong (demand) sa na nga bad na phi, ynda haba ym don shuh, hangne ha Ri Khasi, u mynder shisngi, uba ïai siew ‘hafta’ ïa ki.
Ka dei ka jingshisha ba ka jingkiew khyllah ka dor ka mur hangne kam dei eh tang na ka jingbym don ka jong ngi ïa ka lynti Rel hynrei ka dei eh ruh kane ka jingbun khyllah ka jong ngi ïa kine ki ‘Messiah’, kiba ki nongkhaiï (u khyllah jait) kiba hangne ki hap ban siew ïa ka ‘hafta’ ha ki.
Ki ‘Messiah’, lyngba ka ‘kynhun’ ka jong ki, ki pynthut ki pyndik lai phew jait ïa uta uba ki isih bad ki shuh khlem nongrim.
Kim ai jingsuk wat lada u la pynbit pynbiang, nadong shadong, ïa baroh kita ki kot ki sla kiba u donkam.
Kim ai jingsuk wat lada ïa ka kam ka jong u kaba hangne yn peit bad yn pynïaid kyrpang beit thik tang da ki ‘Khasi’, kiba u la da pyntbit kyrpang.
Ynda haba ki ‘Messiah’ ki sngewthuh ba kim ioh daw kim ioh dong shuh ki dawa pat na u da ka ‘hafta’.
Hynrei nalor ka ‘hafta’ kaba u la dep ban siew ki dang ïai dawa, khah shi khah, sa ka ‘donation’.
Ka dor ka mur, jong ki mar ki mata, ka heh khyllah bad kan dang ïai kiew wei ba ngi da bun khyllah shisha ïa ki ‘Messiah’ kiba ‘Ieit Ri bad Ieit Jaitbynriew’.
U Chief Secretary jong ka Manipur u Dr.
Vineet Joshi, ha ryngkat ki lai ngut ki dkhot jong ka kynhun kaba la shah thung ha ka Supreme Court ba la lamkhmat da ka nongbishar barim jong ka Jammu & Kashmir jong ka High Court ka Gita Mittal, ki la leit jngoh ha kine ki khyndiat sngi ba la leit ïa ka Kangpokpi na ka bynta ban khmih bniah halor ki jinglong jingman ha kane ka distrik kaba la shah ktah jur na ka jingïakynad.
Kumba la ïathuh ka tyllong khubor, la ong ba ha kane ka kynhun jong ki lai ngut ki dkhot ka kynthup ruh ïa ka nongbishar barim jong ka  Bombay High Court ka Shalini Phansalkar Joshi bad ka nongbishar barim jong ka Delhi High Court Judge ka Asha Menon.
Ka Supreme Court ka la thung ïa lai ngut ki dkhot jong ka kynhun ki ban khmih bniah halor ki jingduh jingjulor na ka bynta ka jingthmu ban pynbiang ïa ki jingdonkam bad ki jingai jingïarap kiba kynthup ruh ha ka ban ai jaka sah shipor ïa ki lanot, ka jingpynshna biang ïa ki ïing ba la shah pynjulor jong ki bad kiwei pat ha Manipur.
Ki dkhot jong kane ka kynhun ki la shah pdiang burom ha ki heh nongpynïaid distrik, ba la lamkhmat da u Deputy Commissioner u Mahesh Chaudhari, ha ka jaka treikam jong u Deputy Commissioner.
Ha ka jingleit jngoh bad jurip bniah jong ki, kane ka kynhun ka la ïakren sani bha halor ki jinglong jingman bad ki heh nongpynïaid distrik.
Hadien ka jingïalang, ka kynhun ha ryngkat ki heh nongpynïaid distrik ki la leit ban jurip bniah ïa ki ar tylli ki jaka ba la sah da ki lanot ha Keithelmanbi High School bad DIET Centre, Leikop, kiba hap hapoh ka Champhai sub-division bad ïakren bad ki briew kiba la sah ha kine ki jaka.
Ha kawei pa kawei na kine ki jaka sah jong kine ki lanot ki la don palat 500 ngut kiba la pynlong jaka sah hapoh jong ki.
Kane ka kynhun ka la leit khmih bniah ruh ïa ki ïing ba dang shna kiba don ha Keithelmanbi, ha kaba la thmu ban shna shuh shuh sa palat 150 tylli, la ong ka kaiphot.
Shuh  shuh la ïathuh ba kane ka kynhun ka la sam ruh ïa ki jingdonkam sha ki lanot kiba la sah ha kine ki jaka sah ba shipo ba la buh na ka bynta jong ki.
Ka jingtuklar jong ki bor sorkar ïa ki kam rit kam ria ka long kaei kaei ka bym sngewïahap haei haei ruh.
Kum ka nuksa ka jingpynmih hukum ka D.
C.
kaba ïa dei bad ka kam ïadie ïathied ïa ki syiar ha ïewduh ka long ka kam kai.
Tang ïa ka rukom teh ïa ki syiar hap tuklar da ki bor sorkar.
Shano keiñ ka ri bad ka jaitbynriew kan ïeng? Dei ban tuklar ïa ki kam kiba heh, ym ban tuklar ïa ka rukom thep ha ki kriah ïa ki sohsaw, ki piat namar kam ïahap namar ka dei ka kam ki nongdie keiñ.
Dei ban tuklar khamtam ka rukom kit ïa u dewïong, ïa u shyiap bad ïa ka jingshna ïa ki surok bad kiwei kiwei.
Ka rukom pynmih aiñ bad buh kyndon ïa ki rit ki ria ka long ka jingleh da rapjot bad arsap jong ki bor ba dei peit.
Ka rukom buh Odd bad Even ïa ki Taxi kamai ruh ka long ka jingïuh roit bad khñiot beiñ ïa ki rit ki ria.
Kawei de ngi ïohi ha ka por u Bah Ardent M.
Basaiawmoit u dang long CEM ha District Council ruh u la pynmih hukum ban phah phong Uniform ïa ki nongbylla kitnong (Daju) ha ïewduh.
Kum kane ka jingleh kam dei kaba bha.
Haduh ki nongkit nongbylla ha ïewduh ki la khñium ïa ka jingleh u Bah Ardent M.
Basaiawmoit bad haduh u da rem noh ha ka elekshon ha kato ka snem.
Balei leit tuklar ïa ka phong Uniform ïa kiba im bylla sngi ne kitnong.
Tang ki khynnah skul ki dei hok ban phong Uniform ym ïa u paidbah paidkar.
Kane ka jingtuklar ia ki kam rit kam ria ka wanrah ka jingbishni bad pihuin para briew.
Kane ka long tang ka jingiohi jong ngi ki riew paidbah haba ïadei bad ki aiñ pyrkhing ïa ki paidbah.
Ka Federation of  All School Teachers of Meghalaya (FASTOM ) ka kynhun ki nonghikai skul ‘Adhoc’ ha ka Sngi Saitjaiñ ka la shim ïa ka rai ban ai por haduh ka 30 tarik Ïaïong, 2024 ïa ka Sorkar Jylla ba kan pynurlong noh ïa ki jingdawa ban kyntiew kyrdan ‘Deficit’ noh ïa baroh ki skul ‘Adhoc’ kynthup naduh ki nonghikai ha ki LP, Secondary bad Higher Secondary, kumjuh ban pynurlong ïa ka 5% ‘Annual Increment’ bad ban kyntiew ïa ka ‘Cess Tax’ na ka 3% sha ka 10%.
Ka kynhun ka la dawa ruh ban siew tulop tikna man la u bnai da kaba pynrung ruh sha ki ‘bank account’ jong ki nonghikai khnang ban lait na ka jingpynslem ïa ka tulop bad ruh ban lait na ka jingshah khate pisa khlem jingtip jong ki nonghikai, ban pynjlan ïa ka rta shongthait na ka 60 sha ka 65 bad ban ym don jingkhang ïa ka snem ki nonghikai ‘Adhoc’ lada ki thep kam Sorkar.
Ïa kane ka rai la shim ha ka jingïalang paidbah lane ka ‘General Meeting jong ka FASTOM kaba la long ha Madan New Nongstoiñ, West Khasi Hills da ka jingwan ïashim bynta jong ki nonghikai kiba hap hapoh ka lama jong ka FASTOM na kylleng ki jaka jong ka Jylla.
Ka FASTOM ka la shim ruh ïa ka rai ba lada ka Sorkar kan ïai sngap mynthi ban pynurlong noh ïa ki jingdawa haduh ka por lym kumta kan bteng biang ban pynlong ïa ki jingïakhih kiba tyngeh.
Ha katei ka sngi, na ka liang ka FASTOM, West Khasi Hills District ka la ïoh ruh ban pynkup burom ïa ki nongkitkam bathymmai jong ka FASTOM na bynta ka samoi treikam 2023-2026 ha kaba u General Secretary FASTOM – Garo Region, u Elvis R.
Marak u la shim ïa ka bynta ban pynkup burom.
U Bah Diningroy Marweiñ, President ka FASTOM haba kren ha katei ka jingïalang u la ong ka jingseng ïa ki skul naduh ki L.
P.
haduh Higher Secondary ka la ïai bteng lyngba ka jingpynshlur bad kular jong ka Sorkar lyngba ka tnad pule-puthi ban ïarap halor ka jingsiew tulop bad ban ïarap ruh ban kyntiew ïa ki skul sha ki skul ‘Deficit’ hynrei kaba sngewsih ka long ba mynta la kumba 20 snem ka Sorkar kam pat lah ban pynurlong haduh kine ki sngi.
“Ngi sngewnguh ïa ka Sorkar MDA-1 kaba la pyrshang ban ïarap kyntiew ïa ki nonghikai ‘Adhoc’ bad ngi la ai por ruh ïa ka Sorkar ba kan shim rai ha kaba ïadei ban kyntiew noh ïa ki nonghikai ‘Adhoc’ kum ki ‘Deficit’ hynrei sngewsih bad sniewbok na ka jingwan ka ilekshon kitei ki jingangnud jong ki, ki la shu sahkut biang haduh mynta," ong u Bah Diningroy.
U la ong ruh ba mar ïa thaw ka Sorkar MDA-2 ki la leit mih man ka por bad ai ruh ïa ki dorkhas halor kitei ki mat jingdawa jong ki bad u la ong ba ka la dei ka por ba ka Sorkar MDA-2 mynta ka kynti kan shimkhia ban pynurlong noh ïa kitei ki jingdawa hapoh mynta hi u snem.
“Ngi kyrpad ïa ka Sorkar Jylla ba kan sngewthuh bad pyrkhat lem ïa ka jingeh jong ngi, ngi dei hok ki nonghikai bad ngi dei hok ruh ki nongshong shnong jong kane ka Jylla.
Ngi kyrmen ba ka Sorkar MDA-2 kan shimkhia lem na ka bynta jong ngi hapoh ka por kaba lyngkot," u la ong.
U la ong ruh ba ki nonghikai kiba dei na ki jaka sor bad ki khap sor ki la ud ba kim shym la lah siew bad pynbiang ïa ki jingdonkam ha ïing kumjuh ki nonghikai ha nongkyndong ki la ud ba kim shym la sngew ïoh lad shuh wat ban shna pynbha ïa ki ïing ki sem ba la rim ba la jot ruh kumjuh ruh lada ki pang ki bahaïing ha sem ki shem jynjar shibun ban leit sha ki jaka sumar ba bha.
U la pynkynmaw ba ka FASTOM ka la ïakynduh arsien ïa u Myntri ka tand pule puthi, lai sien ïa u Advisor ba donburom ka tnad pule puthi bad la ïakynduh ruh bunsien ïa ki ohpisar bapher-bapher jong ka tnad peit ïa ka pule-puthi.
“Ngi la donkam noh mynta ban tip ïa ka por ba ka Sorkar kan buh bad lymda  ka Sorkar kan buh noh ïa kata ka por ba lano kan pyndep ïa la ka kular ngi kum ka FASTOM ngin ym sangeh ban ïa ieng tylli ban dawa ïa kaei ba ngi dei ban ïoh," u la ong.
Shuh shuh u la pynpaw ruh da kaba ong, “Mynta ngi lah pynbiang ban ai ka jingnang jingstad kaba pura ïa ki khynnah skul hynrei ïa la ki khun pat ngim lah ban pynbiang bad ngi da sngewsih shibun eh.
".
Ka Khun Hynñiewtrep National Awakening Movement (KHNAM) ka la ong ba ka jingbym shimkhia jong ka Sorkar ban pynbiang ïa ka umbam umdih kaba khuid ba suba ka long kum ka jingpynkheiñ ïa ka hok ban im jong ki nongshong shnong ka Jylla katkum ka Riti Synshar ka Ri.
Kum ban shu kdew hangne, ka umbam umdih kaba la pyndonkam da ki 44 tylli ki shnong jong ka nongbah Shillong, ka long ka bym shngaiñ satia, ha kajuh ka por kaba buh jingma shi kat dei ïa ka koit ka khiah jong ki paidbah.
Ïa kane la lap dang shen da ka Food Safety and Standards Authority of India (FSSAI) hadien ka jingkhmih bniah ïa ki nongmuna jong ka um ba la lum da ka FKJGP na ki 46 tylli ki shnong ka nongbah Shillong ha ka 22 tarik u Nailar mynta u snem.
“La lah ban pynshisha ba ka don ka jingshim sting na ka tnad PHE," ong u Working President ka KHNAM, Bah Thomas Passah haba kren halor katei ka bynta.
U la kynthoh ruh ba lada ka Sorkar kam pat lah ban pynbiang ïa ka umbam kaba khuid ba suba sha ki paid nongshnong, kata kan ym don jingmut ïa ka (Sorkar) ban ïakren shaphang kata ka ‘Smart City’ ne kata ka ‘$10 Billion Economy’, kumba ong u Myntri Rangbah ka Jylla.
U la ong ruh ba ka jingangnud jong ka Sorkar ban poi sha katei ka thong ka long shaba palat liam namar wat tang ïa ka umbam ruh kam lah ban pynbiang.
“Hato hap leh hi ki paidbah ne ki kynhun seng ban phah peit bniah ïa ka um? – namar lada ym leh, ka Sorkar kan sngap jar bad kane kam ïahap.
Ha kajuh ka por, kan pyni ïa ka jingbym larkam jong ka," u la ong.
Haba kdew ba ka seng kan sa shim ki sienjam haba ïadei bad katei ka liang, u la ong, “Ha sor ym ju ïohi ban pynkhuid ïa ki top shnong bad kane ka buh jingma.
Ka dei ban don ka jingpynkhuid ïa ki top na ka por sha ka por na ka liang ka PHE bad Municipal.
"Haba ai nuksa halor ka rukom pynïaid ïa ki ‘pipe’ um, u Bah Passah u la ong ba ki ‘pipe’ ha ka jaka pynlang um ha Khlieh Ïew ki ïaid lyngba ki nala, ha kawei ka liang kaba pyn-i-sait-met ïa kiba bun balang.
Halor katei, u la ong ba ka seng ka la thoh sha ka Sorkar ha u snem 2016 ban pynbeit ïa ka rukom pynïaid ïa ki ‘pipe’ um.
“Lada ki paidbah kim ïoh ka um kaba khuid ba suba lyngba ka Sorkar, ka pyni ba don ka jingma ïa ka jingim bad lada don jingma ïa ka jingim, ka Sorkar ka pynkheiñ ïa ka hok ban im jong ki nongshong shnong ka Jylla katkum ka Riti Synshar ka Ri," ong u Bah Passah.
Haba ai khublei ïa ka FKJGP kaba la shimkhia halor katei ka mat, u Working President ka KHNAM u la pynkynmaw ba ha u snem 2016, ka seng ka phah peit bniah ïa ka um kaba la tong ha u klong uba khuid na ka jaka pynlang um jong ka Greater Shillong Water Supply Scheme (GSWSS), Upper Shillong.
“Ka kaiphod kaba la ïoh na Pasteur Institute bad Medical Research Institute ka pyni ba ka ‘pH’ jong ka um ka long 5.
7 bad kaba don ïa ki khñiang (bacteria)," u la ong.
Shuh shuh u la bynrap ba ka seng hadien katei ka la ïakynduh ïa u Myntri ka tnad ba dei khmih (PHE) kumjuh ïa ka tnad Municipal ban dawa shimkhia halor katei ka bynta ïa kaba ka tnad ka la leh ïa kata bad ka um ka la bit la biang.
Na ka liang ka seng ha katei ka por ka la dawa ruh na ka tnad ban thung noh ïa u ‘Chemist’ bad ‘Microbiologist’ ki ban khmih bniah ïa ka jinglong-jingman jong ka um na ka por sha ka por hynrei ka tnad kam shym la shimkhia halor katei ka liang.
U ophisar ba la shongthait na Khasi Hills Autonomous District Council (KHADC) Bah Poland Sohphoh u la rai ban pan tiket na ka seng UDP na Mawkyrwat konstitwensi na ka bynta ka ilekshon MDC ka ban long la shem snem.
Haba ïakren bad u Bah Poland u la ïathuh hadien ba u la kyrshan ïa u Bah Renikton Lyngdoh uba la ïoh jingjop ha ka ilekshon MLA ba dang shu dep u don jingkyrmen ba ki nongkyrshan ka UDP kin jied ïa ka kyrteng jong u na ka bynta ban ïakhun ïa ka ilekshon MDC 2024.
Nalor kane, u la ïathuh hadien ba la shongthait na ka kam kum u ophisar ka KHADC ha u snem 2017, ha u Kyllalyngkot 2018 u la ïakhun ïa ka ilekshon MLA na Mawkyrwat konstitwensi na ka tiket BJP hynrei ki paidbah ki la bun kiba ai jingkyrshan ïa u.
Shuh shuh u la ïathuh hadien ba u la sngewthuh ïa la ka jong ka bor u khlem ïakhun shuh ïa ka ilekshon MDC.
Ha u snem 2019 u la leit ban kyrshan noh ïa u Bah Carnes Sohshang uba la ïoh jingjop ha ka ilekshon MDC.
“Haba ka jingïadei paralok kam shym ïahap shuh bad u Bah Carnes nga la leit kyrshan ïa u Bah Renikton ha ka ilekshon MLA kaba ngi la ïoh ïa ka jingjop"u la ong.
U la ïathuh ba ka jingkwah ka jong u ban ïakhun ïa ka ilekshon MDC ka dei namar u kwah ban pynjanai biang ïa ka KHADC hadien ba u la shongthait na ka kam kum u ophisar.
Namar kata, u don jingkyrmen ba un ïoh ïa ka tiket UDP namar haduh mynta ki paidbah ki dang shaniah ïa u lada ym don ba pan tiket.
Ka tnad shipai liengsuiñ – Indian Air Force (IAF) ha ka Sngi U Blei ka la rakhe ïa ka jingdap 91 snem jong ka tnad.
Ka IAF kaba la sdang ïa ka jingtreikam jong ka ha ka 8 tarik Risaw, 1932 ha ryngkat 6 tylli ki ‘Indian Hawai Sepoy’, mynta ka la nang kiew ban long kum kawei na ki tnad shipai liengsuiñ kaba khlaiñ tam ha kylleng ka pyrthei.
Kum shi bynta jong ka jingrakhe ïa ka ‘Air Force Day’, ki shipai ka tnad IAF ki la pynsngew biang ïa ka jingbam smai ban shakri ïa ka ri ha ryngkat ka mynsiem ieid ri bad ka jingtbit ha ka kam da kaba bud ryntih ïa ki nongrim jong ka tnad.
Haba ïadei bad ka ‘Air Force Day’, baroh ki shnat hapoh ka Eastern Air Command ki la rakhe ïa ka jingdap 91 snem jong ka IAF da kaba pynlong ïa ki prokram bapher-bapher.
Haba kynmaw ïa baroh ki ‘riewshlur kiba la aiti la ka jong ka jingim ha ka jingshakri ïa ka kam, u Air Marshal S.
P.
Dharkar, Air Officer Commanding-in-Chief, Eastern Air Command u la leh burom da kaba buh ïa u syntiew ha War Memorial kaba ha Head Quarter, EAC, Shillong.
Shuh shuh u la phah ruh ïa ka kyrwoh jingaikhublei sha baroh ki shipai bad ki bahaïing hasem jong ka Eastern Air Command bad ban jur ba kin ïai bteng ban trei minot ha ka ban kyntiew ïa ka IAF bad ka ri sha ki kyrdan ba shajrong jong ka nam.
Kane ka long katkum ka kyrwoh na u PRO Defence, Meghalaya, Mizoram bad Tripura, Wing Commander, Sreeprakash J.
Saw tylli ki projek pynmih bording kynthup ka Kynshi projek ki don ha ka thup ban pyndonkam da ki buit katkum ka jingstad mynta na ka bynta ban tan um ban pynmih bording ilektrik lane Pump Storage Project (PSP) ha kaba ka National Hydroelectric Power Corporation (NHPC) ruh ka dang thawlad kumno ban ïoh kum kine ki projek khnang ban lah pynmih bording palat 20,000 mega watt ha ka ri.
Ka tyllong khubor ka ïathuh ba ka Meghalaya ka la don lypa kumba 4 tylli ki projek kiba lah ban leh da ka pump storage.
Ha kum kine ki projek donkam ban don ar tylli ki jaka pyllang um ha kaba kawei ka dei ban pyllang um na ka bynta ban pyllait ïa ka um ban pynmih bording ha ka por ba duna um.
La ong ba ka Kynshi projek ka dei kawei na ki projek kaba lah ban pyndonkam da kane ka buit bad shen ka Sorkar Jylla kan pynbit pynbiang kumno ban pynïaid sha-khmat ïa kum kine ki projek.
Kine ki projek ki donkam ïa ki kor ki bor bad jingstad ka juk mynta kumno ban pyllang um ha ka por ba jur slap bad ïa kata kajuh ka um kaba pyllang yn sa lah ban pyndonkam ha ka por ba ka pung kaba den ka la duna um.
Dang shen na ka liang u Myntri ka tnat bording, u AT Mondal ruh u la pynsngew hakhmat u Myntri ka tnat ka bording ka Sorkar Pdeng u RK Singh haba ïadei bad ka PSP.
U Mondal u la ong ba ki don 4 tylli ki projek ha Jylla bad kine ki don bha ka lad ban pynmih bording haduh 3,100 mega watt da kaba pyntreikam ïa ka pump storage, hynrei kaba donkam ka dei tang ka pisa ban leh ïa kane.
Kumta u Mondal u la kyrpad ïa u Myntri ka Sorkar Pdeng ban phaikhmat lem ban kyrshan ïa ka Meghalaya namarba kane ka lad ka dei kaba biang tam kum ka lad ban pynduna ïa ka jingkyrduh bording ha kane ka Jylla.
La ong ba ki don ki projek bording kiba la treikam lypa kiba lah ban leh ïa ka pump storage khnang ban pyllang um lypa ban ïoh pyndonkam ïa ka um ha ki bnai bym hap slap.
Hapoh ka jingïalam jong u Myntri Rangbahduh, u Narendra Modi bad ka jingpeit jong u Myntri Kam Pohïing bad Cooperation jong ka Sorkar Pdeng, u Amit Shah, ka Sorkar India ka la shim bun ki sienjam ban pynkhlaiñ ïa baroh ki cooperative society ha ka ri.
Ha kaba ïadei bad kane, u Myntri ba dei khmih ïa ka Tnat Kam Pohïing bad Coopera-tion jong ka Sorkar Pdeng, u Amit Shah u la shim ïa ka rai kaba kongsan ban pyndonkam ïa ki kor kompiwtor bad pynkup bor ïa ki registrar jong baroh 28 tylli ki jylla bad 8 tylli ki union territory, bad 1,851 tylli ki Agriculture and Rural Development Banks (ARDB) kiba treikam ha 13 tylli ki jylla.
Ha kaba ïadei bad ka skhim pyndonkam ïa ki kor kompiwtor ha baroh ki Primary Agriculture Credit Societies (PACS) ha ka ri, la mynjur ïa ka skhim kaba bei tyngka da ka sorkar pdeng ban pyndonkam ïa ki kor kompiwtor ha 1,851 tylli ki shnat jong ki Agriculture and Rural Development Banks (ARDB) ha 13 tylli ki jylla lyngba ka national unified software bad ka jingpyndonkam ïa ki kor kompiwtor ha ki shlem treikam Registrar of Cooperative jong baroh ki Jylla/ Union Territory kumba leh ha ka Central Registrar.
Haba ïadei bad kane ka skhim yn plie ïa ka Project Monitoring Unit (PMU) jong ka sorkar pdeng ka ban trei na ka bynta ka jingpyntreikam pura ïa ka jingthmu bad ka jinglut na ka bynta kane ka skhim kan long T.
225.
09 klur.
Ka jingpyntreikam ïa kane ka skhim yn tang ba kan ïarap ïa ki briew ban ïoh kloi ïa ki jingshakri ba ai da ki Tnat Cooperative jong ki jylla bad ki shlem treikam jong ki Agriculture and Rural Development Banks (ARDB), hynrei kan wanrah shuh shuh ka jingshai bad ka jingryntih ha ka jingpyntreikam ïa kine ki shlem treikam ka ban kham pynseisoh  ïa ki kam ba ki trei bad pyllait na ka jingsepei ka por.
U President ka UDP East Khasi Hills District, Bah Titosstarwell Chyne uba dei ruh u MDC ka Sohra konstitwensi, u la pyntip ba la bthah ïa baroh shiphew tylli ki jylli (circle) ka UDP ba kin pynpoi noh ïa ki kyrteng jong ki kyrtong kiba pan tiket na bynta ka ilekshon MDC ha u snem 2024.
U Bah Chyne u la pyntip ba kin pynpoi noh ïa ki kyrteng jong ki kyrtong hapoh mynta u bnai (Risaw) khnang ban ïoh bishar bniah shwa ban phah sha ka State Election Committee jong ka UDP.
Nalor kane, u la ïathuh ba ha kito ki konstitwensi kiba la don lypa ki MLA kum ha Maw-synram, Sohïong bad Mawphlang la aiti ha ki ba kin jied hi bad sa phah ïa ki kyrteng sha ka Dis-trict Election Commi-ttee.
Katba ïa ki MDC kiba la don lypa kim donkam shuh ban wad kyrtong, hynrei ki la dei lypa ki kyrtong ban ïa-khun ïa ka ilekshon MDC la shem snem kum ha Sohra, Shella, Lyng-kyrdem bad Nongkrem.
Shuh shuh u la pyntip ba kito ki konstitwensi ki bym don MLA bad MDC la bthah ïa ki President ba kin khot noh ïa ka jingïalang ba kin wad kyrtong khnang ban pynthikna ba ka UDP kan pynïeng kyrtong baroh shiphew tylli ki konstitwensi ha ka ilekshon MDC 2024.
Ka UDP kaba dei ka seng riewlum kan hap ban ïakhun pyrshah ïa ka NPP kaba dei ka seng kaba ïatreilang ha ka sorkar jylla.
Nangta ka seng riewlum ba dang thymmai kum ka VPP kaba ki paidbah ki dang sngewtynnad haduh mynta ïa ka jingrwai ha u Prah, bud sa ka seng Congress kaba ki paidbah ki dang shaniah hapoh ka jylla hadien ba ki paidbah ki la jied san ngut ki MLA ha kane ka ilekshon ba dang shu dep.
Ka jingjur slap kaba la neh la katto-katne sngi ha Ri-Lum Jaiñtia ka la ïalam pynban sha ka jingïam briew na bynta kawei ka longïing ha kaba saw ngut na ki dkhot jong ka ki la duh ei noh la ka jingim hadien ba ki la shah tep im ha ka khyndew kaba la twa halor ka ïing jong ki katba ki dang ïohthiah lyngngai.
Katei ka jingjia kaba sngewsih ka la jia ha ka shnong Pynthorlangteiñ kaba hap hapoh ka Jowai Police Station, West Jaiñtia Hills District ha ka por mynstep jong ka Sngi U Blei.
Ki dkhot jong katei ka longïing ki kynthup ïa kitei saw ngut bad baroh ki la khlad noh na jingban jong ka khyndew kaba la twa halor jong ki.
Kitei saw ngut ki long u kpa ka ïing, u Bah Biangki Phawa (31snem ka rta) bad ka kurim jong u, ka Kong Pynjanai Ryngkhlem (25 snem ka rta) lem bad 2 ngut ki khun kiba dangrit kiba kynthup ïa u Edify Ryngkhlem (6 snem ka rta) bad ka Wiladaroi Ryngkhlem ba dang 3 snem ka rta.
Ha ka jingïakren bad u Waheh Shnong, u Bah A.
Lipon, u la ong ba ha ka por ba jia katei ka jingtwa khyndew, ym shym la don mano-mano ba ïohi, hynrei dei tat ynda haba ki briew ki ïa khie thiah ki la ïohi ïa kaei kaba la jia ha ka por 5.
30 baje eiei mynstep.
Ki para shnong kiba la ïohi ïa katei ka jingjia mar-mar ki la pyrshang kat lah kat ïai ban ai jingïarap da kaba tih bad pynkhuid ïa ka khyndew hynrei ka khyndew kaba la twa ka la ïoh ban rung shapoh ka ïing, ha kawei ka liang kaba la ïalam sha katei ka jingjia ba sngewsih.
Ha kaba ïadei bad katei ka jingjia, ka Sorkar Jylla ka la bthah ïa u Deputy Commissioner ka West Jaiñtia Hills District ba un ai ïa ka jingïarap kaba long T.
16 lak, kata ka mar T.
4 lak sha ki bahaïing hasem jong kitei ki saw ngut ki lanot.
Na ka liang ka Dorbar Shnong Pynthorlangteiñ bad ka Balang Presbyterian Pynthorlangteiñ kin sa peit ïa baroh ki jingdonkam bad ki jingpynbit pynbiang na bynta ka jingleh burom ba khatduh ha u lum jingtep ka Balang ha ka 9 tarik mynta u bnai.
Kumba ka long, la pyllait noh ban leh ïa ka ‘Post Mortem’ kumba la kyrpad na ki bahaïing jong baroh arliang.
U jumai uba don 3.
0 ha u Richter Scale u la khie ha ka Sngi U Blei ha Ri-Bhoi distrik jong ka jylla, hynrei ym shym la don kano-kano ka jingmynsaw jong ki briew lane ka jingjulor ki jingdon jingem.
Ka National Centre for Seismology jong ka Sorkar India ka la pyntip ba utei u jumai ba 3.
0 ha u Richter Scale u la khie ha ka por 4:07 janmiet.
Une u jumai u la don ruh ka jingktah ba malu mala ïa ki jaka ba marjan.
Ka shnong Mawsiangbah, West Khasi Hills ka la ïai bteng ban wad ïa u rangbah uba la jah rngai bad khlem wan phai ïing shuh hadien ba u la leit wad dieng kseh ban thang.
Lah ban kdew hangne ba ïa utei u rangbah uba la jah la tip kyrteng kum u Lostar Nongphud (40 snem ka rta) bad u la jah bad khlem wan phai ïing shuh  naduh ka 4 tarik mynta u bnai hadien ba u la leit sha khlaw ban leit wad dieng kseh ban thang.
Ki nongkitkam ka shnong Mawsiangbah, ki la pyntip biang ba ka jingwad da ka shnong ïa utei u rangbah mynta ka la jam 3 sngi lynter hynrei haduh ka Sngi U Blei ym pat shym la lap satia ïa u.
Shuh shuh ki la ïathuh ba ka jingwad ïa utei u rangbah kan ïai bteng ha ka Lah Sngi U Blei, ha kaba nalor ka shnong Mawsiangbah la ong ba kiwei-kiwei ki shnong ba marjan ruh ki la pynpaw ka jinglong la kloi ban wan ïatreilang ban wad ïa utei u rangbah.
Ka puron ki phlim Khasi kiba ki paidbah ki kham sngewtynnad bha ka Kong Wanri Pyngrope ka la kyrpad ïa ka sorkar jylla ba kan ïarap shna cinema hall bad ka film city ha nongbah Shillong lada ka kwah ban kyntiew ïa ki phlim Khasi.
Haba ïakren bad ka Kong Wanri hadien ba ka la wan peit ïa ka phlim Johkhe.
com ha Bijou Cinema, Shillong ka la ong ba lada ka sorkar ka la ïarap ban shna hall bad film cinema kan sa long shisha ka lad ai kam ïa ki samla namar ki nongpynmih phlim kin sa lah ban siew dor kham heh ïa ki puron bad ki tyngshop bad ïa baroh ki nongshim bynta.
Ka la ong ba ki samla Khasi ki don shibun shisha ka sap rwai, ka shad bad ban ak hynrei kin sa plie shibun ïa ka sap lada ka sorkar ka la phaikhmat sha ki kam shna phlim.
Kumta ka la kyntu ruh ïa ki nongpynmih phlim ba kin shna ïa ki phlim kiba itynnad khnang ba ki paidbah kin ai jingkyrshan namar ki la pynlut ka bai kali haba ki wan na shnong.
Nalor kane, ka la ong ban don la ka jong ka hall lada ka sorkar ka ïarap ban shna namar haduh mynta ki nongpynmih phlim ki hap ap lada ym don ki phlim hindi.
Kane ka mut ki phlim Khasi ki la ïoh lad ban pyni ha Bijou Cinema hynrei lada don ki phlim hindi kiba kham paw ki hap ap da ki bnai ban ïoh pyni.
Shuh shuh ka la ong ba lada ka sorkar kan shna ïa ka film city ki nongpynmih phlim ki lah ban ringdur ha kane ka jaka lada donkam ki jaka bishar, ki jaka set ïa ki koidi, ki kolej, ki ïew ki hat, ki surok, ki rel ki liengsuiñ.
Khatduh ka la kyntu ïa ki samla kynthei bad shynrang lada ki kwah ban ïoh long kum ka puron ne u tyngshop ki dei ban trei shitom da kaba nang ban ak lada dei por ïam, ne dei ban dom ne ban rkhie, namar ka kam ak phlim kam dei kaba suk ban shu ïoh ban ak khlem da pynshitom ïalade.
Ka Kong Wanri ka la ïathuh ba mynta ka la pynkhreh ban ak sa ïa ka phlim ‘Snar’ ka ban pynmih da u Bah Commander Shangpliang bad ka Borsing ba la ring hi da u Kiki Garod.
Haba kylli balei kam shym la ak ha ka phlim Johkhe.
com ka phlim ba la ringdur da u lok u Kiki Garod, ka la ïathuh ba kiba pynmih ïa kane ka phlim ki kwah ban ak tang na ki thaiñ Jaiñtia.
Dei na kata ka daw kam shym la ïoh lad, hynrei ha kiwei ki phlim kan sa ïoh lad ban ak.
Ki shipai ka Israel Defense Forces (IDF) ki la ïoh ban pynïap palat 400 ngut ki dkhot ka Hamas ha Gaza Strip bad ka la ïoh ruh ban kem bun ngut kiwei pat naduh ba ka jingïakhun hapdeng ka Palestine-Israel ka la sdang ha ka Sngi Saitjaiñ, la ong u nongaiktien ka IDF, u Daniel Hagari, ha ka Sngi U Blei.
“Ngi la ïoh ban pynïap palat 400 ngut ki lehnoh hapoh Gaza, bad ki la don bun ngut ruh kiba la shah kem," la ong u Hagari katkum ka lad pathai khubor “i24 broadcaster".
Ka Israel ka la shah thombor da ki ‘nam ding na ka thaiñ Gaza Strip ha ka Sngi Saitjaiñ bad ki la don bun ngut ki lehnoh Hamas kiba la ïoh ban rung tuh sha Israel na ki thaiñ Shathie.
Ki shipai Israel ki la ïathuh ba ki lehnoh Hamas ki la siat palat 3,000 tylli ki ‘nam ding.
Ka sorkar Israel ka la phah ïa ki shipai jong ka sha ki thaiñ Shathie ban ïoh knieh biang ïa ki jaka na ki lehnoh Hamas, bad ki la thombor ruh ïa ki jaka ka Hamas ha Gaza.
Ka jingïap briew ha Israel ka la kot sha palat 600 ngut naduh ba ka jinghiar thma jong ka kynhun pyntriem Hamas na Palestine ka la sdang ha ka Sngi Saitjaiñ.
Ïa kane la pyntip da ka lad pathai khubor na Israel ïa kaba la tip kum ka Kan TV News.
Haba pyntip ba kitei ki jingkheiñ ki la wan na ki bor sorkar, ka Kan TV ka la ong ba kane ka jingïap briew ba palat 600 ngut ka dei kawei na kiba heh tam ha ka khana-pateng (history) jong ka Israel.
Na ka liang ka tnat ka koit ka khiah jong ka Israel ha ka Sngi U Blei ka la pyntip ba kumba 2,048 ngut ki briew ki la mynsaw bad napdeng kine, 20 ngut ki don hapdeng ka jingshitom kaba jur.
Ha kane ka sngi, na ka liang ka Security Cabinet jong ka Israel ka la pynbna ïar ba ka Israel ka don hapdeng ka thma, bad ka la ong ruh ba kan pynlong da ka jingïakhun da ki shipai ha Gaza ha ki sngi ki ban wan.
Ha kawei pat ka liang, ki la don kumba 413 ngut ki briew kiba la ïap ha Gaza hadien ba ka Israel ka la thombor kum ka nongkylliang jong ka jingwan thombor ki dkhot ka Hamas ïa ka Israel.
Nalorkata, ki la don ruh sa kumba 2,300 ngut kiba la mynsaw.
Hynnin ka miet, ka jingïakhun hapdeng ki shipai Israel bad ki lehnoh Hamas ka la don ha kumba 22 tylli ki jaka ha Israel.
Ki shipai Israel ki la ong ba ki lehnoh Hamas ki la rung jubor sha ki ïing sah jong ki briew bad kane ka la wanrah ïa ka jingduh noh jong ki mynsiem.
Palat 1,000 ngut ki nong Israel ki la mynsaw na ka jingshah siat kuli bad kumjuh ruh na ka jingther ‘nam ding ki lehnoh Hamas.
Ka Shillong Lajong Foot-ball Club kan sdang ïa ka jingïalehkai kaba nyng-kong shabar na la ïing ha ka lympung I-League 2023-24 pyrshah ïa ka kynhun kaba na Kolkata, ka Mohammedan SC ha ka 3 tarik u Naiwieng mynta u snem ha Bankimanjali Stadium.
Kane ka la wan hadien ba ka All India Football Federation ka la pyllait ïa ki prokram ïalehkai ha ka taïew ba la dep.
ïa kane ka lympung yn sdang ha ka 28 tarik mynta u bnai ha kaba ka Real Kashmir FC kan ïalehkai nyngkong ha la ïing pyrshah ïa ka Rajasthan United FC bad ka Gokulam Kerala FC ïa ka kynhun ba dang thymmai ka Inter Kashi.
Hadien hynriew sngi ka Lajong kan wanphai sha la ïing na ka bynta ban ïakhun pyrshah ïa ka NEROCA FC ha ka 9 tarik.
Ha kane ka lympung ki don 13 tylli ki kynhun ki ban ïashim bynta ha kane ka aïom ïalehkai 2023-24.
Kine ki kynthup ïa ka Sreenidi Deccan FC, Gokulam Kerala FC, Tiddim Road Athletic Union, Real Kashmir FC, Churchill Brothers FC Goa, Aizawl FC, Mohammedan Sporting Club, Rajasthan United FC, Neroca FC, Shillong Lajong FC, Delhi FC, Inter Kashi bad ka Punjab Namdhari Sports.
Ha kawei pat ka liang ka Indian Women’s League kan sdang ha ka 8 tarik u Nohprah ha kaba ïa ki prokram ïalehkai yn sa pynbna da ka AIFF.
Ka jingïalehkai kaba nyngkong kan long hapdeng ka lahduh jong ka aïom la lah ka Gokulam Kerala FC pyrshah ïa ka Sethu FC ha Kozhikode.
Ha kane ka lympung ki don hynñiew tylli ki kynhun ki ban ïashim bynta.
Kine ki kynthup ïa ka Gokulam Kerala FC, Kickstart FC, Sethu FC, Odisha FC, East Bengal, HOPS FC bad ka Sports Odisha.
Ki 27 ngut ki nongleit pilkrim na Meghalaya lem bad u Dr.
W.
R.
Kharlukhi, MP ka Rajya Sabha na Meghalaya, mynta ki la lait na ka jingma, bad ki la ïoh ban jam sha shiliang khappud na Bethlehem, Jerusalem sha Egypt.
Ka Indian Embassy ha Ramallah, ha ryngkat ka jingïasnohktilang bad ka Embassy ka India ha Cairo, ka la pyntikna ba kine ki nong India ki la ïoh ban jam shngaiñ sha shiliang.
Ïa mynta ki dang don ha lynti sha Taba bad kin leit pat sha Cairo ha shuwa ban wanphai, hadien ka jingleit jngoh jong ki ïa ka Egypt.
U Myntri Rangbah ka Jylla, u Conrad K.
Sangma haba pynsngew halor katei ka bynta, u la ong, “Kane ka jingpynkynriah kaba seisoh ka la urlong lyngba ki jingminot jong ka tnad kam bar-ri ka Sorkar Pdeng bad ka Indian Diplomatic Mission.
Ki nongshong shnong ka Meghalaya, kiba la sahkut hapdeng ki jingkynad kiba jur jong ka Israel-Palestine, mynta ki la poi suk poi saiñ sha Egypt.
"Shuh shuh u la bynrap, “Ngi la sngew suk mynsiem ban tip ba ki ophisar ki la pyntikna ba ki la poi ha Egypt, kaba pyntikna ïa ka jingmanbha jong ki nongshong shnong jong ngi.
Ki jingduwai jong ngi ki ïai bteng ban don bad ki ha ka leit ka wan jong ki haduh ba kin da wanphai sha la ïing.
"Kum ban shu kdew hangne, ka pyrthei baroh kawei ka la kyndit thret ha ka Sngi Saitjaiñ hadien ba ki dur khih bad ki dur ki la saphriang halor ka jingleit hiar thma ba kyndit kynsan jong ka kynhun Hamas na Palestine ïa ka Israel.
Nalor ba ki dkhot ka Hamas, kaba la shah kheiñ kum ka kynhun pyntriem, ki la leit rung sha ki ïing ki sem bad ki len shipai jong ka Israel, ka la ther ruh da ki ‘nam ding kumba 5,000 tylli ban pynjulor ïa ki ïing ki sem bad kiwei ki jaka ha Israel.
Halor kane, u Myntri Rangbahduh ka Israel, u Benjamin Netanyahu, u la ong ba ka Israel ka don hapdeng ka thma naduh ba ki lehnoh ki la thombor na ka liang ka Gaza Strip.
Ka Indian Embassy ha Israel ha ka Sngi Saitjaiñ ka la kyrpad ïa baroh ki nong India ha katei ka ri ban long kiba peitngor bad ban bud ïa ki kyndon ba la buh na bynta ka jingshngaiñ namar ka jingïakynad hapdeng ka Israel bad ka Palestine.
Ka jingïather hapdeng ka Israel bad ka kynhun Hamas na Palestine ka la rung sha ka sngi ba ar ha ka Sngi U Blei.
Katkum ki khubor, palat 600 ngut ki briew ki ïap ha Israel bad 413 ngut ha Gaza naduh ba ka jingïakhun ka la sdang ha ka step jong ka Sngi Saitjaiñ hadien ba ki lehnoh Hamas ki la wan thombor ïa ka Israel.
Na ka liang ka tnat ka koit ka khiah jong ka Israel ha ka Sngi U Blei ka la pyntip ba kumba 2,048 ngut ki briew ki la mynsaw bad napdeng kine, 20 ngut ki don hapdeng ka jingshitom kaba jur.
Nalorkata, ha ka thaiñ Gaza, ki la don ruh kumba 2,300 ngut kiba la mynsaw.
Ka jingpynlong ïa ka lympung ïakop jngi ba la tip kum ka 16th State Aquatic Championship 2023 da ka Meghalaya Swimming Association (MSA) ka la long kaba jop ha kaba la sakhi ïa ka nongwan ïashim bynta ha ka sngi Saitjaiñ ha pung Crinoline.
Ha kane ka jingïakop la wan ïashim bynta da 116 ngut ki nongjngi kiba kynthup ïa 29 ngut ki kynthei bad 87 ngut ki shynrang.
Kine ki nongjngi ki kynthup lang na kane ka nongbah Shillong, Shella, Umpung, Mawkyrwat ne wat naduh ri Lum Jaiñtia.
Ka kynhun kaba la ïoh ban khur bun tylli ki takma ksiar ka dei ka kynhun jong ka True North kaba la khur 26 tylli ki takma ksiar, 21 ki rupa bad 6 ki takma rnong.
Ïa ka kyrdan ba-ar la bud sa ka Shella kaba la khur 14 ki takma ksiar, 12 ki rupa bad 8 ki rnong.
Ïa ka kyrdan balai la ïoh da ka kynhun na Mawkyrwat  kaba la khur 8 tylli ki takma ksiar, 14  ki rupa bad 12  ki takma rnong.
Ïa ka kyrdan basaw la khur da ka Umpung kaba la ïoh kawei ka takma ksiar, mar ar tylli ki takma rupa bad rnong.
Kiwei kiwei pat ba la wan ïashim bynta ki la khur mar 8 tylli ki takma ksiar bad rupa lem bad 12 ki takam rnong.
U Secretary ka MSA u Bah Ian Lyngdoh u la pynpaw ba ka jingwan ïashim bynta ki khynnah rit ka dei kaba ai jingkyrmen ïa ka synjuk, ha kaba u la ong ba ka daw ba pynlong ïa kum kane ka lympung ïakob ka long ruh ban plie lad ïa ki khynnah ba kin wan shakhmat ban pynpaw ïa ki sap kaba ki don bad ban pynpaw pyrthei ïa katta ka sap kaba ki don ha ki kyrdan iakhun jong ka regional ne wat haduh ka national level.
U la pyntip ruh ba lyngba kane ka jingïakop, ka MSA kan jied ruh ïa ki nongjngi kiba tbit bad ba kynsai ki ban mihkhmat ïa ka jylla ha ki lympung ïakop jong ka Junior bad ka Sub-Junior Nationals bad kumjuh ha kiba bun ki lympung ïakhun ban long ha ka thaiñ shatei lammihngi.
Shuh shuh u Bah Ian u la ïathuh ruh ba kumba ka long mynta, la sngew donkam ban don noh ka North East Swimming Forum, ha kaba ki jylla na kane ka thaiñ ba kin ïakhun hapdeng para ma ki.
U Bah Lyngdoh u la ban jur ba ïa mynta, ka Jylla ka la donkam ba kan don noh ïa ka pung jngi kaba pura (Olympic size), ha kaba kane kan pynlong ïa ki khynnah ka Jylla ba kin mlien ban jngi ha ka pung kaba 50M namar haba ki mih ban ïashim bynta sha ki jingïakob kiba long shabar hadien ba ki la dep ban jngi shwa kumba 25 meter la 25 meter kiba sah pat  ki khynnah ka jylla ki hiar noh namar ba kim mlien ban jngi ha ki pung ba 50M.
Haba iadei bad ki coach, u Bah Ian u pynpaw ba ïa mynta ka jylla kam don ïa u coach ba pura, hynrei bunsien hap ban wan ïalam beit na shabar, hynrei u sngew pat ba kumba long ha kiwei kiwei ki jait jingïalehkai imat ka por ka la donkam ba ka Jylla kan don noh ïa u coach ban hikai jngi ba pura ha ka Jylla.
Ka Ladrymbai BSC bad ka Tpepswer SSWO ki la jam sha ka quarter final ha ka lympung ïalehkai 1st Division Football Tour -nament ba la pynïaid da ka East Jaiñtia Hills District Football Association (EJHDFA) ha madan Artificial Turf kaba don ha Diengshynrum, Khliehriat.
Ha ka jingïalehkai jong ka Pool-A, ka Ladrymbai BSC ka la pynliem da 2-0 kol ïa ka Musniang SC ha ka Lah Sngi U Blei.
Kane ka la wan urlong lyngba u Daukimiki Dkhar.
Haba phai sha ka jingïalehkai la ong ba naduh kaba sdang baroh ar  kynhun ki la pyrshang ban ïakhun tyngeh, hynrei dei ha ka minit kaba 24 ba ka Ladrymbai ka la ïoh ban pynkhih jar nyngkong eh lyngba u Daukimiki.
Wat la ka liang pyrshang ka la ïaleh kat lah kat ïai ban pynphai, hynrei kam shym la lah ban pynurlong bad hashwa ban wai u Daukimiki u la pynbud ïa ka kol kaba ar ka jong u ha ka minit kaba 78 na ka bynta ban khur syndon ïa ka jingjop.
Haba phai sha ka jingïalehkai jong ka Pool-B, ka Lumshken ka la jop da 1-0 kol ïa ka Shilliang Umshong.
Ïa kane ka kol la thep da u Markos Bareh lyngba ka penalty ha ka minit kaba 11.
Lyngba kane ka nam jop ka Lumshken ïa ka Shilliang Umshong ka la pynkylla ïa ka resol bad la rung quarter final da ka Tpepswer kaba wan ha ka kyrdan ba hakhlieh jong ka miej ïakhein dor thong.
U khlur ïalehkai kriket ka ri u Shubman Gill, uba dang ïai bteng ka jingpang khie shoh (dengue fever), un dang duh ban ïashim bynta ha ka jingïalehkai kaba ar jong ka Cricket World Cup 2023 pyrshah ïa ka Afghanistan, la pynthikna ka BCCI.
U Gill u la shah weng na ka kynhun ha ka jingïalehkai kaba nyngkong pyrshah ïa ka Australia ha MA Chidambaram Stadium kaba ha Chennai na ka daw katei ka jingpang khie shoh kaba la neh la kumba katto katne sngi.
Ka Mawpdeng Sport Club bad ka Ri Bhoi Youth Federation Mawleiñ Unit, ka khot bad wer ïa ki kynhun ïalehkai phutbol bapher bapher ban wan shim bynta ha ka Inter Village Knockout Football Tournament 2023 ka ban long ha ka madan phutbol Mawleiñ Mawkhan.
Ka lahduh ha kane ka lympung kan ïohpdiang ïa ka khusnam kaba T.
1 lak bad kaba wan ba-ar kan ioh T.
