Khatduh eh ki la bynrap ruh ba ka tnat bording nangne shakhmat ka dei ban pyntikna ba ka jingwan ka bording elektrik ka dei ban long kaba tikna bad kam dei satia ban thut bad lada lap ba ka bording kam lah satia ban ai jinghun ia ki paidbah kiba pyndonkam ia ka, na ka liang ka Synjuk bad ki paidbah kim banse ban pyrkhat da kiwei ki lad ba tyngeh ban pynsngewthuh ia katei ka tnat treikam bording kaba la long shisha ka diengpyngkiang ia ki paidbah nongshong shnong.
Shillong, 9 Naitung:Ki sengbhalang na ka thain Ri Bhoi sepngi ba kynthup ia ka WRBDC, FKJGP, HANM, CORP, RBYF bad ka WRBDSO ki la thaw noh da ka Western Ri Bhoi Joint Action Committee (WRBJAC) ban iatreilang hapoh kawei ka shatri na bynta ban rat dyngkhong ia ki jingsah dien jong ka thain Ri Bhoi sepngi.
Ia kane ka rai la shim ha ka jingialang kaba la long ha iing dorbar ha shnong Patharkhmah ha kane ka lah sngi U Blei.
Ha ka jingialang ka WRBJAC ka la rai ban khot ia ki ophisar ka MeECL ba kin wan ban pynshai sha ki paidbah halor ka jingduh light kaba la ktah ia ki paidbah bad ki longiing kiba donkam ia ka jingshai ha ka por mynmiet myniong.
“Ngin khot iakren shwa ia ki ophisar ka MeECL ba kin wan ban pynshai ia paidbah halor ka jingbym poi thikna ka light", la ong u bah Najim Kharmalki uba long u Chairman ka WRBJAC.
U la ong ba kiwei pat mat kiba iadei bad ka surok, ka network bad ki skim pynroi ka JAC kan sa shong pyrkhat ban ai da ka dorkhas sha ka sorkar jylla ban pynsngew ia ka jingeh ki paidbah.
La jied bad pynshkem ruh ia ki nongkitkam ka JAC kynthup ia u Chairman bah Najim Kharmalki (WRBDC), Vice Chairman bah Kodios Thongni (HANM), Secretary bah Lawlyer Sangkli (FKJGP), Asstt Secretary bah Gabreil Diengdoh (WRBDC), Organising Secretary bah Apnas Thngkhiew (FKJGP) Publicity Secretary bah Lumkur Lapang (CORP) bad Advicer bah Snomik Kalwing Ex MLA, Jirang Constituency lem bad 11 ngut ki dkhot ka Committee.
Jowai, 9 Naitung:Kumba la rai da u paidbah ha ka jingialang kaba la long ha ka 4tarik Naitung 2014 ha Phra mer, ka Movement for Indigenous People’s Rights and Livelihood-Meghalaya (MIPRL) kala phah da ka jingthoh sha U Member Secretary ka Meghalaya State Pollution Control Board (MsPCB) kaba dawa ba ka sorkar ka dei ban ai ia ka jingpynshai halor ka nongrim jong ki Form 1 bad 2, kumba la sam sha ki paidbah bad ruh ban batai pynshai ia ki ain kiba don halor ka um bad ka lyer.
La phah ruh ia ka jingthoh sha U Under Secretary, Mining and Geology, ka sorkar Meghalaya ban pyrshah bad ban weng noh ia ka Form 1 (Application for mining lease).
katkum katei ka jingthoh la batai ba katei ka phom, ka long ka jingpynkhein ia ka hok longtrai ki paid riewlum katkum ka riti synshar ri jong ka ri India bad ruh ka Sixth Schedule, kiba batai ba ka khyndew, ka shyiap, ki maw bad ki mar poh khyndew baroh ki long ki jong u paid ka bri u Khasi, Jaintia bad Garo.
Ki nongialam ka MIPRL kin leit leit iakynduh ia u Myntri Rangbah  ka Meghalaya U Dr.
Mukul Sangma  ha ka10tarik Naitung 2014 ban dawa ban weng noh ia ka jingkhang tih bad shalan dewiong, ong ka kaiphod da U Ma  H S Dkhar, Chairman ka komiti.
Ki pulit jong ka Brazil, ki don mynta ha ka jingphikir kaba pura bha, hadien ba ka kynhun ialehkai jong ka Brazil, ka la shah rem, ha ka jingia lehkai pyrshah ia ka Germany.
Ka Brazil, ka la shah pynliem da 7-1, ha ka jingiakhun ha ka Semi Final pyrshah ia ka Germany ha Belo Horizonte.
La iathuh ba ka la don ka jingshah thang jong kawei ka bos, ha ki bynta jong ka Sao Paulo, hadien ka jingshah rem jong ka Brazil, ha kaba ka bos, ka la ingkhong khait ha katei ka jingshah thang dusmon, ha ki riew runar.
Shillong, 9 Naitung:Ki paidbah ki hap ban ieng lain kumba ap tiket sinema ban sei pisa ha SBI, Bank namar bym don ka Auto Trailer Machine (ATM) ka SBi ha Patharkhmah, ki hap ban ieng lain da ki phew kynta.
Ki paidbah ki ieng lain ban ap la ka pali ryngkat ka bah la ki khun kaba long thik kumba iaknieh tiket sinema nalor ka jaka kaba khim sa ka jingbun briew kiba wan donkam ban thep ne sei pisa.
Teng teng ki hap ban pynlut por ar lai sngi haba ki donkam ban sei pisa na katei ka bank.
Kawei pat ka jingeh ba ki paidbah ki iakynduh haba ki leit ban sei pisa, la ong ba katei ka bank kam ju don pisa jan man ka por bad namar kane,  ki hap ban pynlut por kumba lai saw sngi ban pyndep ia ka kam.
Ki paidbah ki la kyntu ia ki heh ka SBI kan buh da ki ATM ha ka Patharkhmah branch kumba leh ha kiwei ki jaka bad kumjuh ruh ban pynheh shuh shuh ia katei ka ophis jong ka khnang ba ki paidbah kin suk haba ki leit ban pyndep ia ki kam ki jam jongki ha katei ka bank.
Hynrei na ka liang ki nongtrei katei ka bank ki la pynpaw ba ki shem jingeh ban pynbiang ia ki paidbah namar ba ki nongtrei ki dang duna kumta ki kyntu ia ki paidbah paidbah ban iai shah shitom lem shipor.
Iathuh ba ki nongtrei ha ki don tang kumba 6 ngut ki staff kynthup ia u Branch Manager, lai ngut cashier uwei field phisar bad u chawkidar.
Shillong,9 Naitung:Ka Meghalaya People’s Front ( MPF) kaba dei ka kynhun ki seng sain pyrthei kiba don ha ka liang pyrshah, ha ka jing leit rah ia ki mat jingdawa jong ki sha u Myntri Rangbah Duh ka Ri u Narendra Modi  dang shen ki la thoh ruh sha u Modi ha kaba ia dei bad ka jingiakhang tih dewiong ka National Green Tribunal ha kane ka jylla.
Ka MPF ka la thoh ba ka jingkhang tih dew iong ka NGT ha kane ka jylla naduh u iaiong mynta u snem ka la ktah ia ka ioh ka kot ka kamai ka kajih bad ka khai ka pateng ki paidbah ka jylla, bad katei ka jingshah khang dew iong ka pyni ia ka jingbym ler ka sorkar kaba u Myntri Rangbah u Dr.
Mukul Sang ma u la bat ia katei ka tnad Mining ha kine ki ar snem ba la dep.
Ka MPF ka la pyntip ruh sha u MRD ba u Dr.
Mukul u don shibun ki par dewiong kiba u la ai kyrteng ha ka lok jong u , bad katei ka jingkhang tih dewiong ka MPF ka la kynnoh ba ka dei ka jingthmu jong u Dr.
Mukul ban klun shalde ia katei ka kam khaii dewiong bad ban ym ailad ia kiwei ban kamai spah lyngba ka khaii dewiong.
Shillong, 9 Naitung:U nongshet ka 4th MLP battalion u Rajesh Kumar Singh u la shah kem namar ba la kynnoh ba u donkti ban tuh ia ka suloi Insas magazine lem bad ki kuli.
Ki pulit ki ia thuh ba utei u nongshet No 14 platoon jong ka 4th MLP battalion ha  William nagar u la shah kem ha dien ba u Havildar Shyam Thakur u la ujor ejahar da kaba ong ba ka magazine bad ki kuli bakhot ba la ai ha u, ki la jah.
Ki pulit ki dang pynlong ia ka jingtohkit halor kane ka jingjia bad ki la ioh kurup biang ia ki tiar na Singh.
Shillong,10 Naitung:Ka KSU Mawkyn roh unit  mynta ka sngi k ala wan ia kynduh ia u Myntri ka tnad PWD ka jylla u Ma Sniawbhalang Dhar, bad ka la dawa b aka sorkar jylla ka de ban maramot noh ia ka  surok  VIP kaba pynia soh na  Mawlai Maw roh, Mawkynroh-Um shing, Mawtawar sha  Shillong Airport.
“Ngi dawa ba ka sorkar ka dei ban mara mot noh ia ka surok VIP kaba la pynlut haduh T.
3.
6 klur tyngka hynrei kaba la shah iehnoh khunswet ha ka sorkar jylla" ong u President ka KSU Mawkynroh Unit u samla  S Hahshah  haba ia kren bad ki nongthohkhubor mynta ka sngi.
Ka KSU Mawkynroh ka la pynsngew ruh ia ka jinglong jingman ka surok ha katei ka thain , ba ka sorkar kam shym la leh eiei bad kaba la wanrah jingeh ia ki paidbah nongiaid nongieng.
Ka KSU ka la dawa ba ka sorkar kam dei ban maramot tang da kaba pyndap ia ki thliew ki syar jong katei ka surok hynrei ban siang rong syndon ia ka.
Na ka liang u myntri u la kular ia ka KSU ba un shimkhia ia katei ka kam bad shen un sa  phah ia ki Enjiniar ka tnad ban leit jurip noh ia kite ki surok.
Shillong, 10 Naitung:Ka Ri War College mynta u snem ka la lah ban sei bun ki sohthiang ha kaba bun ki khynnah ki la pas bha ha kane ka eksamin mynta u snem 2014.
U David Iawram u dei u wei u khynnah u ba la ioh kyrdan ba nyngkong ha kane ka resol jong ka BA final NEHU ha sobjek  Khasi (Honours).
Kane kadei ka sien kaba lai ba kane ka kolej ka la pymih bun ki soh thiang ha kaba ka jingpas jong baroh ki khynnah ka long 96 percent.
Ha u snem 2012 ka jingpas jong ki khynnah ka long 96 percent bad ha u snem 2013 ka jingpas jong ki khynnah ka la poi sha ka 97 percent.
Kane ka Kolej ka la khmih lynti ba ha u snem 2015-2016 kin pynmih kham bun ki top ten.
Ia kane ka Ri War Kolej la plie ha u snem 2009 ban kyntiew ia ka thain Ri War khnang ban lah ban weng ia ka jingsahdien.
ka jingsiew ha kane ka kolej ka long kaba tad tam haba nujor bad kiwei ki kolej hynrei ka bai scholarship pat ka long kaba heh ban ia ka bai siew.
Kane ka kolej haduh mynta kam pat ju ioh jingiarap eiei na ka sorkar ne na ki nongmihkhmat ne na kino kino ki kynhun.
Na ka liang jong u Secretary In Charge u Bah M Khongshei u la kyrpad ia kino kino ki briew kiba don ka mynsiem ban kyntiew ia kane ka kolej ba kin ia noh synniang lem khnang ban ai ka jinhshakri khambha ia kane ka thain.
Shillong,9 Naitung:Ka kong Quina Ma ry Kharumnuid, ka lok jong u Emanuel A Marak, uba la khlad noh, ka la iam pangnud haba ia kren bad ki nongthohkhubor khu bor mynta ka sngi sha phang ka jingiap u lok jong ka.
Ka kong Quina, mar sien dep ia kren bad ki nongthohkhubor ka la iap ler, namar ka jingtohmet bad ka jingpangnud palat shaphang ka jingiap u lok jong ka.
Haba ia kren bad ki nongthohkhubor ha ka por ba ka kiba ha ing hasem ki dang ap ia ka met iap ban pyndep  ia ka post mortem, ki la iathuh ba hadien, ba U Rangbah Shnong u la ioh jingtip ba ki la don kumba 4ngut ki khynnah rit ki ba dih dendrite ki la kem ia kita ki 4ngut ki khynnah, hynrei kham hadien pat ka kyn hun ba la ialam da u Rangbah dong jong katei ka shnong u ba la tip kyr teng kum u Prick Mukhim ki la wan sha ka ing sah jong u Emanuel.
Katkum ka jingiathuh jong ka lok jong u Emanuel ka kong Quina Mary Kharumnuid, ka lok jong u Emanuel ka la ong “Ki khot beit na ing, ha kata ka por nga ruh nga don ha ka jingpang bad u lok jong nga u dang ot jhur bad ki la ong ba ngi donkam bad ki la khot ia u sha bar.
Haba u la mih sha bar ngam iohsngew eiei ka la shu kynjah jar, hynrei ynda u la wanphai sha ing ki kjat jong u ki la phlei snam bad katto katne ki bynta ka met jong u.
Nangta ngi la sop la spain bad na katei ka jingmynsaw ka la thaw jingpang bad ngi la rah ia u sha Hospital, hynrei ngim poi pyrkhat ba kan jia ka ba kum kane", ong ka lok jong u Emanuel.
Haba iakren kham bniah bad ki nongthoh khubor, la sngewthuh ba ka daw ka dei namar ka la mih ka jingkynnoh na u Rangbah Shnong u bah Welcome Shangpliang ba u bah Emanuel u dei u wei na ki nongdie drok.
Katei ka jingjia ka dei ka ba la jia ha ka 19 tarik u jylliew ha ka shnong Nongsder.
Haba iakren bad ki nongthoh khubor ha khmat ka jaka buh metiap ha Civil Hospital, ka kong Quina Mary Kharumnuid, ka lok jong utei u rangbah, ka  iathuh ba ka daw ka jingiap u lok jong ka ka dei namar ka jingshah shoh ha u Rangbah Dong ka Nongsder, Rangmen Block I u bah Prick Mukhim.
Haba kren kham bniah halor katei ka kam u nongthoh khubor, u la ioh ban iakren bad kawei na ki para marjan jong utei u rangbah ba la iap ka kong Banisha Mary Syiemiong, ka kong Banisha Mary Syiemiong ka la iathuh ba ki briew ki ba la don kti ban shoh ia u bah Emanuel ki dei u bah Prick Mukhim u rangbah dong, u bah Jes, u Lyndum ba ki ju khot u ba dei ruh u khun jong u Rangbah Shnong.
Kitei ki dei kiba la wan khot ia u bah Emanuel bad shoh ia u ha ki jaka ba kynjah.
Ka kong Quina ka don arngut ki khun shynrang, u ba heh duh u don 4 snem ka rta bad u barit duh u don 7 bnai.
Hadien ka jingmynsaw ba la jur na ka liang ka lok bad utei u ba mynsaw ki la ujor sha ki pulit jong ka Damsait shaphang katei ka jingjia ha ka 3tarik mynta u bnai bad la pynkit hi ruh mar mar ia utei u ba mynsaw ha katei ka juh ka sngi.
Hynrei mynhynnnin ka miet ha ka por 11baje mynmiet u la khlad noh bad ki pulit ki la phah ban leh post morterm mynta ka sngi.
Haba iakren kham bniah bad ki bahaing ki la iathuh ba na ka liang ki bor pulit wat la, la dep ban ai ka jingujor hynrei kim shym la leh eiei ne ban tohkit na utei u Rangbah ba shah shoh, ki la dawa ba ki bor pulit ki dei ban kem beit ia u Rangbah Shnong bad Rangbah Dong.
Lah ban kdew ba ia katei ka kam la wan ban tuklar da ka seng CSWO ka ba la ialam da ka kong Agnes Kharshiiing bad ka kynhun ki seng Longkmie hapoh ka jingialam ka kong Nongpluh.
Katkum ka jingiathuh ki para marjan marpa jong utei u ba la iap ki la ong ba la ioh kem ia kitei ki khynnah rit ba dih dendrite ha ka por 8.
30 mynmiet katba la wan pat ban sei na ing ia u Emanuel ha ka por 11baje mynmiet.
Kham hadien la iathuh khubor, ba U Rangbah Dong bad ki 4 ngut ki dkhot ka VDP ki la shah kem ha ki pulit ka Umiam halor katei jingjia.
Shillong,9 Naitung:Ka PHC Mawlasnai kaba don ha khappud ka Meghalaya bad Assam jong ka Mawhati Constituency ka thain Block II kam shym la don doktor satia bad ia kane la lap da ka CORP ha ka jingleit jurip jongka ia katei ka jaka sumar ia ki paidbah baduk nongkyndong.
Ka CORP ka la ong ba ha ka jingshisha ki shnong ba marjan ki ia leit ban shim dawai bad shah sumar ia lade ha ka pang ka shitom, hynrei sngewsih ba katei ka hospital mynta ka bun bun bnai kam don ki doktor satia bad ki paidbah haba ki leit ba shim dawai ki teng teng ki hap ban wanphai iing da ka diaw bad pangnud haba kim ioh dawai.
U Working President ka CoRP sengkmie Bah Bandary Ryntathiang  ula ong ha katei ka hospital la phah tang da u doktor Ayush ban ai dawai bad une u doktor um wan thikna kumta ki paidbah ki shem jingshitom ban ioh jingiarap haba ki pang ne shitom, khamtam kito ki longiing kiba duk ki mad ia ki jingjynjar namar ban leit shah sumar ha ki kiwei ki hospital ruh kim kot bor.
“Ka sorkar ka dei ban shimkhia ban phah noh kloi ia ki doctor ha katei ka hospital khnang ba ki paidbah kin ioh lem ia ki lad jingiarap haba ki pang ki shitom khamtam ha kum ba kine ki por ba slap ki jingpang ba bun jaid ki shait jia," ong u bah Bandary.
Ula ong katei ka hospital ka long kaba itynnad ka iing haduh ki jaka sah ki doctor bad ki nurse bad la dei ban ai ka jingiaroh ia ka tnad ka koit ka khiah lyngba ka Engineering Wing kaba leh bha ha ka jingshna, hynrei haba phai ha ka liang ki nongtrei ka dang duna shibun naduh ki doctor haduh ki staff.
“Kam myntoi ban pynitynnad ia katei ka hospital haba kam lah ban iarap kiba pang ba shitom" ula bynrap.
Na ka liang ka seng, ka kyntu ia ki bor sorkar bad kumjuh ruh ia ki nongmihkhmat MLA/MDC ba kin shimkhia ban iakren bad ka sorkar ban phah doctor ha katei ka hospital na bynta ka jingbit jingbiang u paidbah.
Kawei ka samla kaba dang hapoh ka 20 snem karta ka la phasi ialade tang na ka daw ba ka Brazil ka la shah rem kput ha ka Germany ha ka jingia khun Semi phainal , katei ka samla ka dei ka nong kyrshan ba radbah ka Brazil ha kane ka jingialehkai World Cup 2014.
Ka  Pragya Thapa, 15 snem karta , ka dei ruh ka khynnah samla ba dang pule ka ka klas X, ka la bthat jubor ia la ka jong ka jingim ha u tyllai phasi ha ing sah jong ka hi kaba don ha ka shnong Bharaul bad kaba jngai kumba 250 mile na ka nongbah Kathmandu ha Nepal.
Katei ka samla ka la leh ia katei ka kam hapoh kamra thiah jong ka hi, la lap ia ka da ka kmie jong ka katba ka met ia ka dang sah ldui ha suin naba la teh tyllai phasi ha jrong sad.
Ka Thapa ka la ia shong ia sah ryngkat bad ka kmie, mei ieit paieid bad ha katei ka por ba ka la leh ia katei ka kam , u kpa jong u um  don ha ing bad u dang don ha ka jaka trei jong u.
La iathuh ba katei ka samla khyndiat por shuwa ban kan shim ia katei ka rai ban bthat jubor la ka jingim ka don hapoh kamra lajong bad ka dang khreh kot, bad hadien kaatto katne por ba ka la ia thuhkhana bad ki para lok jong ka shaphang ka phutbol kaba la Brazil ka la shah rem, ka la leh ia katei ka kam.
Ki pulit ki la ong ba mynta ki dang tohkit ia katei ka kam, bad mynta la phah ia ka metiap jong ka ban leh ia ka Post Mortem.
‘Ka tei ka smala ka thrang eh ba ka Brazil kan poi sha ka phainal, hynrei ka la shah rem noh ha ka Germany’ ong u Sharad  Thapa uwei na ki heh pulit ka Nepal.
Ki la don ki paralok jong ka kiba la pynshrai bad pyndodm ia ka ba ka ia shah Brazil, hynrei ha ka step kaba bud ka la shim pynban da katei ka rai ban phasi ialade hapoh kamra lajong’ ong u Thapa uba la iathuh ruh ba ka Pragya ka dei ka khynnah kaba sngewtynnad bha ha ki jingialehkai Sport, bad ka dang pule dha ka klas X ha  Morning Star Boarding School hapoh  Itahari.
Shillong,10 Naitung:U Myntri Rangbah ka jylla u Dr.
Mukul Sang ma ha ka jingiakren bad ki nongthohkhubor mynta ka sngi ha Secretariat u la ong ba ka sorkar pdeng  ka la  bthah ba ka sorkar jylla ka dei ban sangeh noh ia baroh ki jingiakren ia suk  bad ka seng lehnoh ka GNLA.
“ Ngi la ioh ia ka jingkyntu na ka sorkar pdeng ba kat ym don shuh ka jingiakren ia suk bad ka GNLA" ong u Dr.
Mukul haba kren sha ki nong thohkhubor.
u Dr.
Mukul u la ong ba ka sorkar pdeng ka la bthah ba ka sorkar jylla kam dei shuh ban  ia kren ia suk bad ka GNLA,  u la ong ba ka sorkar pdeng ka la kren shai ba baroh ki seng lehnoh ki dei ban sangeh shisyndon ia ki kam pyntriem lada ki kwah ban ia kren ia suk bad ka sorkar.
Haba pynkynmaw ba ka sorkar jylla ruh ka la khot  ban wan shakhmat ia ki seng ;lehnoh kiba leh ia ki kam pyntriem ha Garo Hils u Dr.
Mukul u la ong ba nalor ba la pynkynmaw ia ki bad khot ia kren ki dang bteng pat ban leh ia ki kam pyntriem kum ki jingrahbor, ki jingpyniap bad ki jinglute.
U Dr.
Mukul u la ong ruh ba dei sa tang ki jingpyndem wait kaba lah ban wanrah biang ia ka jingsuk ki lehnoh kiba leh ia ki kam pyntriem ha kylleng ka Ri-Lum Garo.
Kiwei pat ki lad khubor, ki iathuh ba ka sorkar pdeng ka la ai ksai sha ka sorkar Meghalaya ba kam kwah ban khot iakren ia ka seng lehnoh ha kane ka jylla ka Garo National Liberation Army (GNLA).
“Ka sorkar ka la ai ksaw ia ngi ban nym bunkam ban pyrkhat khot iakren bad ka GNLA", la ong u Myntri Rangbah u Mukul Sangma.
Kham mynshwa hadien ba la ioh ia ka jingtyrwa na ka GNLA, ka sorkar ka la phah ia ka jingtyrwa sha ka sorkar pdeng ia ka jingkwah iakren kane ka seng.
U Myntri Rangbah u la ong ba ka jingbym treh ka sorkar pdeng ban khot iakren ia kane ka seng namar ba ka dang bun kam ha ki kam runar.
"Ngan sa peit ia ka jingai ksai ka sorkar pdeng halor kine ki kam beain ka seng", la ong u myntri rangbah hynne ka sngi Palei.
“Wat hadien ba ka sorkar ka la iai kyntu ba kin nym leh ia ki kam beain hynrei kane ka seng beain ka la iai leh ban pyniap briew, ban rahbor, dawa pisa bad pynshong syier ia ki paidbah", la ong u Myntri Rangbah.
Ha kajuh ka por u Myntri rangbah u la kyntu ia kine ki seng beain ba ki dei ban wan shakhmat ban im kum ki briew bad ban sangeh ia ki kam runar jong ki.
New Delhi,10 Naitung:U myntri pla pisa jong ka sorkar India, ula mang T.
1,000klur, na ka bynta ban shna lynti rel sha ka dong shatei lam mihngi.
Ia katei la kren, da u myntri ha Lok Sabbha mynta ka sngi, haba wan rah ia ka mang pisa jong ka sorkar India, ha kaba ula pyni ruh ia ka bhah, kaba dei na bynta ka dong shatei lam mihngi.
Ha ka sngi hat majai, u myntri kam rel jong ka sorkar India, U  D V Sada nanda Gowda, ula mang T.
5,116 klur, na bynta ki projek bapher ha ka dong shatei lam mihngi bad ki don 23tylli ki projek, kiba dang pynkhreh ban pyn treikam sha ka dong shatei lam mihngi, ha kaba 11tylli, na kitei ki dei ki projek jong ka sorkar India.
U myntri pla pisa jong ka sorkar India, U  Arun Jaitley, ha ka jingkren ba nyngkong eh jongu, kum u myntri pla pisa jong ka sorkar India, um shym la pynmih ia kano iano ka khajna, kaba ktah ia u riew paidbah, lait noh, tang kaba pynkiewdor ia u sikret bad kiwei de ki jingduh duma, ha kaba la nang pynkiewdor ha kane ka mang pisa kaba mynta.
Ki tiar ki ban kham tad, na ka mang pisa thymmai jong ka sorkar India bad kitei ki long ka  television, LED/LCD TV kiba hapoh 19 inshi, ki juti kin shongdor T.
500 haduh T.
1,000 shijur, ki sabon,  ki Desktop, laptops bad tablets, ki tiar pynkhuid um, ka petrol nalor kiwei.
Ki ban nang kiew dor, kin long u sikret, u pan masala, u jarda, ki tiar electronic ba thied na shabar, ki mawlynnai nalor kiwei pat.
Na ka jinglut, kaba la mang ha kane ka mang pisa kaba mynta,  T.
98,030 klur, kan leit sha ka bha ka miat jong ki kynthei bad nangta sa T.
81,075 klur, na bynta ka bha ka miat jong ki khynnah bad nangta sa T.
53,706klur ia ka dong shatei lam mihngi.
La nang pynjynsur ruh ia kito kiba dei ban siew khajna, ha kaba kito kiba ioh kamai hapdeng T.
2 lak haduh T.
2.
5lak, kin ioh na ka jingsiew khajna bad ia ki riew rangbah, la buh T.
3 lak.
Ka sorkar, ka la dep mang ruh T.
4hajar klur, na ka bynta ban thaw ia ki iing ba duk, ha kaba ia katei ka pisa, yn ai sha ka National Housing Bank.
Ka sorkar India, ka la rai na ka bynta ban mang pisa kaba long  T.
14, 389klur, na bynta ka shim  Pradhan Mantri Gram Sadak Yojana, kaba dei na ka bynta ban ai surok sha ki nongkyndong bad katei ka surok, ka long na ka bynta ban pynmyntoi sha ki jaka rep bad nangta la mang ruh sa T.
3,600klur na ka bynta ban ai um bam um dih, kaba biang sha ki 20hajar tylli ki shnong ha ka Ri.
Shillong 10, Naitung:Ka ri China ka la nang tymmen bad namar kane, ka la dei ka kabu ia ka India ba kan shim ia ka lad namar ba ka dei ka ri kaba bun ki nongshong shnong ki dei kiba dang samla, la ong u Myntri Rangbah ka jylla u Mukul Sangma.
U Mukul u la ong  30 snem mynshwa, tang 5 percent ki nongshong shnong ka China kiba la palat 65 snem, hynrei mynta ki don haduh 123 million ne kaba long 9 percent  na ka jingdon jong ki nongshong shnong kiba la palat ia kane ka rta.
U la ong ba katkum ka kai phod ba kaba pynlait da ka sorkar, la iathuh lypa ba ka China kan long ka ri kaba  don bun kiba la tym men tam ha ka snem 2030.
Ha u snem 2050, ka jing don jong ki briew kiba la tymmen kan palat ia ka 330 million, lane shi pawa na ka jingdon ki nong shong shnong jongka.
“Ka China ka la nang tymmen bad kane ka la buh ka jingma ia ka khaii ka pateng bad ka ioh ka kot bad ka India ka dei ban shim kabu ia kane ban khring ia ki nongbei pisa ban kyntiew ia ki kam karkhana kum ha ka jain ka kup, ka jingtei bad ki karkhana shna tiar", la ong u Mukul haba kren ha Tura ha kane ka sngi Hatmajai.
Namar kane ka jinglong jong ka China, ka India bad ka Meghalaya bad kane ka thain shatei lammihngi ka dei ban shim kabu ban pyndap ia ka jingduna bad ka plie lad ruh ia ki samla ha ka ioh kam ioh jam namar ka jingdon jong ki samla, la ong u Mukul bad bynrap ba ki nongbei pisa na kylleng ki ri ka pyrthei kin nym peit khmat shuh tang ia ka Delhi bad ka Mumbai haba ki pyrkhat ban wan sha India.
U la ong ba ka sorkar Meghalaya ka la peit kliaw ia kane ba kan plie ia ki lad ki lynti ia ki samla.
U la ong ba ka jingbei pisa ne ka jingwan seng ia ki karkhana kan sa wan ha kane ka jylla Meghalaya bad kane hi kan plie ia ka ioh kam ioh jam jong ki samla ha ki tnad bad ki liang bapher bapher ha ki karkhana ban sa wan ban seng da ki kompeni bapher bapher.
U la ong ba ka sorkar Meghalaya ka la thmu ban hikai ia ki samla ha ki lain bapher bapher ha ki polytechnic bad ia mynta kumba 7500 ngut ki samla na Meghalaya bad na kiwei ki jylla kane ka thain shatei lammihngi kin ioh jinghikai.
U la ong ruh ba ka sorkar kan pynkiew bad kan pynbha ia ki skul polytechnic ha Shillong, Tura bad ha Jowai kum ki jaka pule ba tip top ne “Centre for Excellence".
Ia kine ki jaka pule un buh ha ka jinglut kaban long T.
500 klur ha kaba ka jylla kan sei nap la lajong tang 10 percent bad kaba tam, yn tip hi kompeni kiban wan ban seng.
U la ong ba ha kawei ba pawei na kine ki 3 tylli ki polytechnic, 2500 ngut ki samla yn ioh rung ban ioh jinghikai na ka jylla bad na kiwei ki jylla ka thain shatei lammihngi ka India.
U Myntri Rangbah u la iathuh ba ki kompeni shna kali ki la don kiba pynpaw ia ka mon ban wan sha kane ka jylla ban buh ha Garo hills.
Shillong,10 Naitung:U Anirban Nath, 28 snem karta uba ju lum pisa kaba la tip kum ka Insurance Premium ha ka kyr teng jong ka M/S Bajaj Capital Insurance Limited, u la pyndonkam bakla haduh T.
2,62,831 tyngka ka pisa kaba u la ioh lum na kiba bun ngut ki nongthep pisa, hynrei u khlem leit ban thep sha katei ka kompeni bad phet krad noh na Shillong.
Ki pulit ka jylla ki la buddien ia utei u nonglum pisa uba la thok la shukor ia ki paidbah, bad ha ka 9 tarik mynta u bnai ki pulit Special Team jong ka East Khasi Hills ki la ioh kem ia u Nath  na Tripura (West), Agartala bad mynta la wanrah ia u sha Shillong, ban pynngat ha ki kyndon ain.
Shillong,10 Naitung:Ki nongthohkhubor ka jylla ki la pynlong ka jingiasyllok ba kyrpang bad ki nongshon dur kiba la wan na kylleng ka Ri, kiba la wan ban ia shim bynta ha ka  Photography Workshop and Exihibition ba la pynlong da ka tnad Arts and Culture ka jylla, ha u SoSo Tham Auditorium.
Ha katei ka jingiasyl lok, la ia syllok shaphang ka rukom shon dur kiba dei n aka bynta ban pynmih khubor, la ia kren ruh shaphang  ka jingkit jingmut ka dur, kaba tang kawei ka dur ka lah ban batai ia baroh ki jingjia kiba la jia ha kano kano ka jingjia.
La ioh ruh ban ia kren bad ka rukom thohkhubor, ha ki jingjia kiba pher bapher, kiba katei ka jingiasyllok ka la ai jingmyntoi ia ki nongthohkhubor kane ka jylla.
Ha katei ka Workshop ki la don ki dur ba bunjait kiba ki paidbah ba la wan ban ia shim bynta ki la ioh ban peit ia ki dur kiba bunjait kiba la wah ha u SoSo Tham, bad kiba la shon da ki nongshon dur na kylleng ki jaka khamtam na ka thain shatei lam Mihngi bad nangne na nongbah Shillong.
Shillong,10 Naitung:Ka sorkar jylla ka la thaw ia ki komiti bapher bapher  na ka bynta ban wad ia ki lad ki lynti ban iada na ka jingwan rung kyrthep ki mynder sha kane ka jylla.
Haba ia kren bad ki nongthohkhubor mynta ka sngi ha Secretariat, hadien ba la wai ka jingialang ki Myntri sorkar  u Dr.
Mukul Sangma, Myntri Rangbah ka jylla u la ong ba ka sorkar ka la thaw bun ki lad ki lynti kum ka jingsngewkhia, namar ka jingwan rung kyrthep ki mynder sha kane ka jylla.
U la ong ba ka sorkar ka la thaw ruh katto katne tylli ki komiti  ban peit bniah na ka bynta ban pyntreikam ia ki ain kiba lah ban khang lad na ka jingwan tuid kyrthep ki mynder sha kane ka jylla.
Kawei na ki komiti ba ka sorkar ka la thaw ka dei kaba la khlieh da u Director ka Infiltration, bad katei ka komiti ka dei ban lum ia ki jingtip ia ka jaka rung jaka mih ki mynder kiba wan sha kane ka jylla, u la ong ba la ai por ar bnai ia katei ka komiti ban wanrah  ia kita ki jaka rung jaka mih ki bar jylla kiba rung bad kiba mih na kane ka jylla.
Kawei ka komiti ba ka sorkar ka la thaw ka dei ban peit ia ka Benami Transaction Act, ka Tenent Verification Draft Bill, kaba long ruh ka daw ba ki mynder ki ioh lad ban rung sha kane ka jylla.
Ia katei ka komiti yn khlieh da u Myntri Rangbah ba-ar ka jylla u bah Rowell Lyngdoh bad u ban iarap ia u bah Rowell pat u dei u bah HDR Lyngdoh , uwei na ki myntri sorkar bad yn ia donlang ruh kiwei ki tnad sorkar kynthup ia ka tnad Ain( Law) bad kam pohing( Home).
Sa kawei pat ka komiti ka ban peit ia ka jingrung be-ain ki bar jylla bad ki mynder sha kane ka jylla ka dei ka  komiti ka ban khlieh da u Chief Secretary ka jylla u bah PBO Warjri.
Hadien ki jingkren jong u Myntri Rangbah ki nongthohkhubor, ki la kylli  la katei ka ain ka dei kata ka ain kaba ia syriem hi kum ka ILP, namar ba ka sorkar kam lah ban pyntreikam ia ka ILP, katei ka jingkylli ka la pynkiew jingshit ia u Myntri Rangbah bad u la khluit tar ha kaba u la ong, “Kam don kano kano ka jingiakren shaphang kata ka ILP ne ka Modified ILP-ngi ia kren ia kawei pat ka ain ka lah ban pyrkhing ia ka jingwan rung kyrthep ki mynder"  ong u Dr.
Mukul, haba la kylli pat ia ka kyrteng ka ain u Dr.
Mukul, u la ong ia ka kyrteng yn sa ia peit pat hadien  bad ai ba ka kyrteng kan long kaba kumno kumno ruh hynrei ka dei pat ban long ka ain kaba pyrkhing mynder.
Lah ban kdew ba ha katei ka jingialang la ia don lang ki myntri sorkar ba kynthup ia ka kong Roshan Warjri, kong Ampareen Lyngdoh, bah Rowel Lyngdoh, bah HDR Lyngdoh bad u Prof.
R C Laloo.
U nongialam jong ka seng BJP, ula pynmih ia ka jingjyrwit kaba jur mynta ka kynti, da kaba u ong ba katei ka seng, kan pynioh kynthei samla, na Bihar, khnang ba ki shynrang kin ioh ia poi kha ha Haryana.
Ka Haryana, ka dei ka Jylla, kaba don shibun ka jingiapher ha ka jingdon ki shynrang kynthei bad la iathuh ba ki don tang 879ngut ki kynthei, na ka bynta ki 1,000ngut ki shynrang, katba kum ka jingkhein briew jong u snem 2011.
Katei ka dei ka jing kren jong u nongialam ba rangbah jong katei ka seng, uba dei ruh u nong ialam jong ka  National Ki san Morcha, U OP Dhan khar bad katei ka jingkren, ka la pynbitar jur ia u paidlang jong ka thain Purvanchal, ha kaba ki la dawa, ba u dei ban pan map.
U Dhankhar, ula kren ia kitei ki kyntien, ha ka jingialang paidbah ha ka sngi thohdieng ba ladep, kaba la long ha Nirvana, ha kaba ula ong ba lada ka BJP, kan wan ha ka bor, un thaw lad ban pyn ia shong kurim lut ia ki shynrang, kiba don ha katei ka Jylla, da kaba wan rah kynthei samla na Bihar.
Na ka liang jong u paidbah, uba don ha Purvanchali, ula byrngem ban pynlong, da ka jingiakhih paidbah bad hadien katei ka jingshah byrngem, U Dhankhar, ula ong, ba la shu thoh bakla, na kaei kaba dei ka jingkren ba shisha jongu.
“La kynnoh bakla da ki kotkhubor.
Nga shu ong, ba ia ki kynthei, kiba la kit ban die met sha Haryana, na ki jaka ba duk jong ka Bihar, dei ban niew burom bad ailad ba kin ia poi kha bad ki shynrang hangne" ong U  Dhankhar.
Shillong,10 Naitung:Ka Meghalaya for  Indigeneous   People Rights and Livelihood, kaba la khlieh da u bah Herald S  Dkhar  kum u Chairman bad u bah Kitbor C Rymbai kum u General Secretary, ka la ia kynduh ia u Myntri  Rangbah ka jylla u Dr.
Mukul Sangma ban ia kren halor ka jingshah ktah ki paidbah na ka jingkhang tih dewiong ka National Green Tribunal ha kane ka jylla.
Katei ka seng kaba don lang ruh u bah Sing Mulieh kum u dkhot jong ka, ki la wanrah ruh sha u Myntri Rangbah ia katto katne tylli ki rai kiba la mih na ka jingialang pyrshah NGT kaba la long ha ka 4 tarik mynta  u bnai ha Phra Mer, West Jaintia Hills.
Katto katne tylli ki rai katei ka jingialang ba ka MIPRL ka la wanrah sha u Myntri Rangbah ki long ba kin thaw ia ka Steering Committee ka ban pyrshah ia katei ka rai jong ka NGT, bad katei ka komiti kan lum ia ka jingpynsngew kiba bun na ki paidbah bad ban ia khun na ka bynta ka hok jong ki.
Ki la pyntip ruh sha u Myntri Rangbah, ba kum ka dak ka jingpyrshah ia ka jingkhang tih dewiong, shalan dewiong kin leit sha manla ki shnong ban phah soi kyrteng sha manla ki rangbah shnong ban pynpaw ba ki  pyrshah ia ka rai ka NGT, bad katei ka jingsoi kan long ha ka dur jong ka phom ba katei ka seng kan leit ban ialap paidbah ban soi ia katei ka  phom.
Ka la pynpaw ruh ba ka jingialang ka la rai  ban  pan por na u Member Secretary ka Meghalaya State Pollution Controll Board ban phah pynjlan por ha kaba ia dei bad ka Form I bad Form II kumba la hukum da ka National Green Tribunal, bad ka la iathuh ha u Myntri Rangbah ba ka seng kan pan jingpynshai halor katei ka Form I bad Form II.
Ka MIPRL ka la pyntip ruh sha u Myntri Rangbah ba kan phah  da ka jingthoh sha u Under Secretary ka tnad Mining and Geology jong ka sorkar jyla ban pyntip ba ki paidbah ka Jaintia ki kyntait ia ka Form I.
Ka la pynkhreh ruh ban phah da ka jingthoh sha u Myntri Rangbah Duh ka Ri u Narendra Modi ban tuklar halor ka jingkhang tih dewiong ka NGT ha ka jylla.
Ha kate ka jingiakynduh mynta ka sngi ia u Myntri Rangbah ka jyla ha Secretariat, ka MIPRL ka la pyntip sha u ba ki la don palat 1,50,000 ngut ki longing kiba la shah ktah jur ha katei ka jingshah khang tih dewiong.
Katei ka seng ka la pynkynmaw ia u Myntri Rangbah ba ki jingkren u Chief Secretary ka jylla ba ka jingtih dewiong ha jylla kam dei kaba tih thliew khnai, hynrei kaba ki briew kane ka jylla ki tih katkum ka jingstad jong ki.
U dkhot kane ka kynhun u Bah Erwin K Sutnga u la ong ba kane ka kynhun ka la kyntu ia u Myntri Rangbah ban iasaid bad ka sorkar pdeng ba kan thaw ia ki lad ki lynti ban pynlait na kane ka jingshah khang dewiong thliew khnai ha kane ka jylla.
“U Myntri Rangbah u la iathuh ba ka sorkar ka dang thaw ia ki lad ki lynti kumno ban pynlait ia kane ka jingeh", la iathuh u Bah Sutnga hynne ka sngi hadien ba la iakynduh ia u Myntri Rangbah.
Katkum ka jingong u Bah Sutnga, la iakren ba ka sorkar kam dei shuh ban pynjari da ki ain ban ktah ia ki trai jaka trai khyndew ha kane ka jylla.
“Ngi la iakren ba ka sorkar ka dei ban burom ia ki hok tynrai kum ki nongshong shnong kane ka jylla halor ka khyndew ka shyiap ba la pynkup da ka riti synshar ka ri ha ka 6th scheduled", la ong u Bah Sutnga.
Ha kajuh ka por, u la ong ba donkam ruh ban iada ia ka mariang wat ka jingtih dewiong kan iaid bad ym dei ban leh pathar.
Ki dkhot kane ka kynhun, ki la pynpaw ha u Myntri Rangbah ba ka  jinglong jingman ka la pynlong ia ki paidbah ban khie bitar bad ki la byrthen ruh ban pynlong ia ka jingiakhih lada ym lah ban weng ia kane  ka jingeh.
Shillong, 10 Naitung:U kurim jong ka kong Dwisphida Dkhar  ba 55 snem kaba shah pyniap ha shnong Laitmyn saw kaba hap Jhalupara Outpost, u la shah suba jur ba u donkti ban pyniap ia la ka lok.
Ka met iap jong ka kong Dwisphida Dkhar la ioh tam na lyngkha ba la shah ot pdok mynshem taiew.
U SP ka East Khasi HillS Bah M Kharkrang u la ong ba u lok jong ka Kong Dwisphida u don ha ka jingsuba jur jong ki pulit ba donkti ha kane ka kam runar bad mynta u dang phet rieh namar ka jingthwet jong ki pulit.
Ka kyrteng jongu, dei u Morning star Lyngdoh katkum ka khubor na ki pulit.
Shillong, 11 Naitung:Ha ka 10 tarik mynta u bnai, ka la don ka jing ia nia kaba jur hapdeng ki ar ngut ki samla , uwei u dei uba la tip kyrteng kum u Ranty Daimary, 27 snem karta bad u wei pat u Gubalang Daimary, ka la don ka jingiania kaba jur hapdeng kitei ki ar ngut , bad na ka tei ka jingiania ka la mih ka jingjia ba sngewsih ha kaba u Ranty u la thlieh da u sdie  ia u Gubalang, katei ka jingjia ka la jia ha ka 10 tarik ha ka shnong  Miangmawdar, kaba don ha West Khasi Hills.
Utei u samla ba la shah thlieh da u sdie u la iap namar ka jingmynsaw bad ka jingphlei snam kaba jur.
Shillong,11 Naitung:Uwei na ki nong pahara  u Personal Security Officer (PSO) jong u   Commander-In-Chief  ka GNLA u Sohan D Shira  u la shah siat iap ha ki pulit  ha ka por ba ki dang khynra ha ki bynta ka khlaw bah ka  Durama, mynta ka step.
Utei u  PSO u dei uba la tip kyrteng kum u Sadam Sangma, u Sadam u la shah siat iap ha ka por ba ki pulit ki dang leit sha Durama ban pynpra ia ka ktem u Sohan.
U Sadam Sangma  u dei na ka pyrton shipai b alai jong  ka GNLA na ka shnong Nengmandalgre kaba hap hapoh  Williamnagar,  East Garo hills district, iathuh ki bor pulit.
Katkum ki khubor pulit, la iathuh ba ha ka por ba ki pulit ki la leit ban pynpra ia ka ktem u Sohan ki la don kumba 10 ngut ki lehnoh ka GNLA kynthup ia u Sohan, hynrei ki la pyntip ba u Sohan u la ioh lad ban phet krad noh bad la iada dohiap dohim ia u da ki shipai jong u.
Haduh mynta ki pulit ki dang bteng ban khynra lehnoh ha katei ka jaka.
Shillong,11 Naitung:Ka North East Indi ginous People Federation (NEIPF), ha ka kyrwoh ba la pyllait da u Chairman u bah Marshal Biam, u la pynrem  jur halor ka jing shah pyniap u samla Mani pur uba la tip kyrteng kum u Kawilungbuo Chawang 28 snem ha nongbah Delhi, uba trei ha kawei ka BPO ha Gurgaon ha kine ki sngi ba la dep.
Ha kaba ia dei bad ka jingshah pyniap utei u samla  ka NEIPF ka la pyn paw ka jingsngew diaw namarba katei ka jingshah pyniap ki samla NE kam dei shuh ka sien kaba nyngkong hynrei ki dei ki jingjia kiba la ju jia na ka por sha ka por.
Ka NEIPF ka la ong ruh ba ki ba bun hi ia kum kine ki jingjia shah lehbein bad shah pyniap ki briew ka thain lam mihngi ka dei ia ki samla pule bad ki ba leit trei leit ktah sha kitei ki jaka.
Ka NEIPF ka dawa jur ruh na ka sorkar kmie ba ka dei ban ai ki jingiada kiba kyrpang ia ki paidbah ka thain North East, namar na ka por sha ka por kum kine ki jait kam lehbor bad pyniap klep ki iai jia ia ki samla jong ka jylla North East, kumjuh ruh ia ki nongleit nongwan da ki rel kiba juh shah nion bein ia ki.
Ka  NEIPF ka dawa na u myntri rangbah ka Ri India u Narendra Modi ba un shim khia ia kane ka kam, namar ki jylla ka thain shatei Lam Mihngi  ruh ki dei hi ki jylla jong ka Ri India.
Shillong, 11 Naitung:Ki dkhot ka KSU na ki unit bapher bapher jong ka shnong Mawlai ki la weng noh ialade na ka seng KSU da kaba ai daw ki kynrum kynram kiba don hapoh ka KSU.
Ha ka kyrwoh ba la pyllait mynta ka sngi ki dkhot jong ka KSU bapher bapher ki la rai ban weng noh ialade namar ka jingshah kyn thoh  ka shnong Mawlai, ka jingpynwai jubor ia ka KSU Mawlai Circle, ka jingbeh seng ia u President ka seng, bad ka jingiaid lait ia ka rai jong u paidbah ban dawa ia ka ILP ha ka jingialangn paidbah ha madan student ha ki bnai ba ladep.
Ki dkhot kiba la iehnoh ia ka seng ki kynthup u President ka Mawtawar unit u Roderick A Rani, General Secretary Banteilang Snaitang, Organising Secretary Iengskhemlang Khongwar, Asst Org Secy Benedick Nongrang, Edu Secy Bankerlang Diengdoh, Sports Secy Micheal Lyngdoh bad u Publicity Secretary Phrangsngi Sawkmie.
Kiwei pat ki kynthup u Issac W Basiawmoit na org secy Mawlai circle, Lateibok Warjri asst.
sport secy, Donlang lyngdoh, Jason Hyniewta, Ms Iba Lyngdoh, Kitboklang Thangkhiew, Jason Khongwir, Ms Kerdalin Biam baroh na KSU Nongpdeng.
Na Kynton Massar u Lailuid Pohtmi, Kitbok Kyndiah bad Mike Sohtun na Umjaiur.
Nalor kine, u Danny Z Mukhim na Mawdakbati.
Baroh kine ki la phah shithi iehkam sha u president ka seng kmie ha kane ka sngi Thohdieng.
Shillong,11 Naitung:Ka jingpynrung kyr teng na ka bynta ki nongioh jingmyntoi na ka Chief Minister’s Social Assistance Scheme ka dang iai bteng bad ia katei ka prokram la pynlong mynta ka sngi sa ha Umsning, Ri-Bhoi District ha kaba u Myntri Rangbah ka jylla u Dr.
Mukul Sang ma u la ia donlang uba long ruh kum u kongsan.
Ha katei ka ingialang kaba la long ha Umsning la ia donlang ruh u  Dr C Lyngdoh, Parliamentary Secretary uba dei ruh u  MLA ka Umsning, la donlang u Ma Ngaitlang Dhar Chairman ka  Meghalaya Commission on Resource Mobilisation bad u bah  H M Shangpliang, Director Social Welfare nalor kiwei pat.
Ia katei ka Chief Minister’s Social Assistance Scheme la wanrah paidbah ha u  2012 ha  Asanang , West Garo Hills.
Hapoh katei ka skhim ka sorkar ka iarap pisa T.
500 tyngka shibnai sha kiba dei ban ioh jingmyntoi.
Kam don kano kano ka jingbuh rta na bynta kito kiba duna dkhot met bad ki thei iaplok, hynrei tang kito kiba dei ban ioh ia ka bai bam tymmen ki dei ban don 58 snem shaneng na bynta ki kynthei katba 60 snem shaneng na bynta ki shynrang.
Ban pynphriang ia ka jingtip sha ki paidbah na bynta katei ka skhim bad kumjuh ruh ban pynrung kyrteng ia kiba die ban ioh jingmyntoi la pynlong ia ka jingpynrung kyrteng naduh ka 3 tarik u naitung haduh ka 16 tarik mynta u bnai.
Haba kren ha katei ka jingialang paidbah, u myntri rangbah ka jylla u Dr.
Mukul Sangma u la ong ka jingthmu ba la wanrah ia katei ka skhim ka dei namarba ka sorkar ka thmu ban pyndep ia ka jingangnud jong ka ban shakri paidbah bad kumjuh ruh ban wanrah ia ka roi ka par.
U Dr Sangma u la ong ruh ba hapoh katei ka skhim ym donkam ia uno uno u briew ba un hap ban dei na ka longing kaba duk ne BPL hynrei ka long salonsar ia baroh.
U la ong ba la pynlong ia katei ka prokram khnang ba kiba dei ban ioh jingmyntoi baroh ki dei ban ioh lut lyngba katei ka skhim.
U Dr.
Mukul u la ong ruh ba ka sorkar jylla ka pyrshang ban shim ia ki lad ki lynti, ban kyntiew ia ka ioh ka kot ha ki thian nongkyndong, u la pynkynmaw ruh ba ka sorkar ka don ka jingthmu ban kyntiew ha ka kam ri jingri ha ki lai tylli ki block ha Zikzak, Betasing bad Selsella ha Garo Hills bad lai tylli ki block ha Khasi Jaintia Hills kitei ki blok ki kynthup ia ka Mylliem, Umsning bad Mawryngkneng.
U myntri rangbah u la ong ba hapoh katei ka skhim 5000 tylli ki longing la buh thong ba kin sdang ia ka kam pynmih dud ha ka jylla.
Ha ka juh ka por u Dr.
Mukul u la pynbna ba yn thaw ia ka blok thymmai ha Umroi ban peit ba ka jingtreikam ka sorkar kan kham jan bad ki paidbah.
U Dr.
Mukul u la sam ia ki phom sha ki paidbah ba dei ban ioh jingmyntoi.
Shillong, 11 Naitung:U Executive Member (EM) ka KHADC u Bah Latiplang Kharkongor u la ong ba un sa buh pro kram shen ban leit kyn dang trading license sha kiwei kiwei ki jaka nabar ka sor Shillong.
Hadien ba la kyn dang ha ki bynta bapher bapher ka sor ha kine ki sngi, u EM u la pynpaw ba um lah ban shong kli kti ban shu leh tang ha sor Shillong namar ba bun ki jaka sha ki thain Ri-Bhoi, West Khasi Hills ruh, ki don bun ki bar jylla kiba leh ia ki kam khaii khlem da ioh trading license na ka KHADC.
“Ngan sa buh pro kram shen ha kine ki sngi ban leit khynra sha kiwei kiwei ki jaka jong Khasi Hills", la ong u Bah Latip lang haba iakren mynta ka sngi bad u nongthoh khubor.
Katkum ka jingong u EM, ka EC hapoh ka jingialam jongu, kan nym map satia ban kyndang ia ki bar jylla kiba leh ia ki kam khaii khlem da ioh ia ka trading license na ka Council.
“Ki trai dukan Khasi kiba aiwai ha u bar jylla bym don trading license, ki dei ban beh shi syndon bad ka Council lada ka lap, kan khangbeit bad kan shah ban plie biang tang lada ki ailad ia ki Khasi ban buh dukan", la ong u Bah Latiplang.
U la ong ba baroh kito ki dukan kiba la dep kyndang ha kine ki sngi, ym shah ban plie biang lada kim shong ne aiwai ha ki Khasi.
Shillong,11 Naitung:Kham mynshuwa ki 13 sengbhalang ki la kyntu  ia ka sorkar ba kan pyntreikam noh ia kita ki ain kiba ka la kular ha ka jingiakynduh ba khadduh eh ia ki sengbhalang ha u iaiong mynta u snem, kiba long ki ain ki ban ia pli  kat bym pat lah ban pyn treikam ia ka Inner Line Permit.
Hadien ba la kynjah jar la kumba katto katne bnai, u Myntri Rangbah ka jylla u Dr.
Mukul Sang ma mynhynnin  ka sngi u la pynbna ba ka sorkar ka la thaw ia ki lai tylli ki komiti ki ban pyrkhing ia ka jingwan tuid kyrthep ki mynder sha kane ka jylla.
Hadien ba u Dr.
Mukul  u la pynbna ia kitei ki lai tylli ki komiti ki ban peit ia kata ka ain kaba ym pat don kyrteng haduh mynta ruh , kum ka ain  ka ban pyrkhing mynder, ha ka jaka ka ILP, ka la mih bun tylli ki jingkylli na u ba bun ba lang hato kitei ki komiti eksamin ain u Dr.
Mukul ki la pynhun ne-em ia ki sengbhalang.
Halor katei ka bynta u Rupang u la ioh ban ia kren bad u nongialam jong ki 13 seng uba long ruh u Preident  Rangbah ka FKJGP u bah Joe Marwein, ban kylli na u hato kitei ki komiti eksamin ain ka sorkar ka la pynhun ne-em ia ka jingdawa ki sengbhalang ban pyntreikam kyrkieh noh ia ki ain pyrkhing  mynder.
Na ka liang u bah Joe u la ong ba haduh mynta ym pat lah ban kynthoh eiei namarba ka dei ka kam kaba hap ban ia pyrkhat lang baroh, u la ong ba lashai ka sngi kan don ka jingiakynduh ki 13 seng ryngkat bad ki Rangbah Shnong jong ki shnong bapher bapher ban ia pyrkhat  shaphang kita ki ain pyrkhing mynder bad ban pyrkhat ruh halor ki jingthaw komiti u Dr.
Mukul.
Lah ban pynkynmaw ba ha ka jingiakynduh ba khadduh eh ki 13 seng bad u Myntri Rangbah ka jylla, ki la shim ia ka rai kaba ia hunlang baroh arliang kata ban pyntreikam kyrkieh noh da kawei pat ka  ka ain pyrkhing mynder, namarba  ka sorkar kam lah ban pdiang ia ka ILP.
Lah ruh ban pynkynmaw ba ki nongialam sengbhalang hadien ka jingiakren bad u Dr.
Mukul ha ka jingiakren bad ki nong thoh khubor, ki la ong ba kata ka ain kaba ki la ia mynjur lang ka bym pat don kyrteng ka ia syriem kum ka ILP, ne ka Modified ILP.
Katba ha ka jingiakynduh bad ki nongthohkhubor mynhynin ka sngi u Dr.
Mukul u la bitar ban ong ba katei ka ain ka dei ka modified ILP bad u la ong ba kam don eiei ka jingiakren ia kata ka ILP ne Modified ILP hynrei da kawei pat ka ain kaba ia ka kyrteng u la ong yn sa peit pat hadien.
Shillong, 11 Naitung:Ka jingtohkit ba la thung da ka Meghalaya State Women Commission (MSCW) ba kynthup ia ar ngut ka dkhot ka vice-chairperson ka Gamchi Marak bad ka Angela R.
Ingty halor ka jingshah pynshitom ki 12 ngut ki kynthei ha Tura namar ka jingkynnoh donkti kam awria, ka la ong ba ia kitei ki kynthei la shu shim bad rah na surok ha kali ha Chaingre, Orchid Lodge  ha Asanang bad ruh la leit sei na iing jongki.
Kane ka Komishon ka la eksamin ia ki 44 ngut ki briew kynthup na kitei ki 12 ngut ki kynthei, ki kmie ki kpa jongki bad ki nongshong shnong bad ki pulit.
Katkum ka jinglap kane ka komishon kaba la pynlait ha kane ka sngi Thohdieng, la pynpaw ba kitei ki 12 ngut ki kynthei la set beain ha ka iing wai jong ka Jaynie Ningring Sangma ha Daldagre ha Tura naduh ka 1 tarik haduh 8 tarik Jymmang.
“Na ka jingiathuh jong kitei ki kynthei, la shu rah bad set beain ia ki bad la pynshitom ha ka bor jabieng bad ia ka bor met jongki ruh bad ki la shah byrngem ruh ha ka kyrteng ka GNLA bad ia kane ka kaiphod la aiti sha u Principal Secretary ka Social Welfare department dang shen.
Bun kiba sakhi ki la pynthikna ba ka jingpynshitom, ia ki kynthei da kaba shoh kaba tied, pyntieng, byrngem.
“Kawei ka kynthei ka la mut ban phasai ialade namar kane ka jingshah leh hynrei donbok la ioh ban khang lad noh", la ong ka kaiphod ka Komishon.
Haba kdew ia ka jingkynnoh donkti jong ki sengbhalang bad ki katto katne ki pulit, ka Komishon ka la ong ba u  SP ka West Garo Hills u SP Mukesh Singh um shym tip ia kane.
“Ka jingiadei kam shym la don ban pyntip sha kiba heh halor kane ka jingjia.
U pulit Circle Inspector BN Marak ka Tura um shym la iaid katkum ki ain bad u la leh tang da ka jingsngew khlem pynshisha ia ka jingkam jong ki sengbhalang kiba donkti ban pynshitom ia ki 12 ngut ki kynthei, la ong ka Komishon.
Katkum ka jinglap ka Komishon, utei u Inspector ym shym la phah ia kitei ki kynthei sha ka Women Cell ka Police station, hynrei u pyntip sha ki sengbhalang bad aiti ia ki sha ki, bad kane ka long kaba beain.
“Ka jingbym lah u Circle Inspector ban leh katkum ka ain ka la pynjyrwit bad kyllain ia ka kam", la ong ka Komishon.
“Ka la don ka jingpynkhein ia ka hok briew man briew ia ka jingpynshitom ia kitei ki kynthei", la ong ka Komishon.
Ka Komishon ka la ong ba u deputy commissioner ka West Garo Hills u Pravin Bakshi um shym la tip bha bad um tip ba ka Jaynie bad ka kynhun ki la set ia kitei ki kynthei.
U Bakshi  u shu tip ba ka Jaynie bad kiwei ki ai konseling  ia kitei ki kynthei.
U Deputy commissioner  u la ai jingmut ia ki lad pathai khubor ban iatreilang bad ki pulit ha ka por ba pynlong ia ka jingkhynra hynrei kane kam shym la urlong bad kane ka pyni ia ka jingbym don ka jingiadei kaba biang hapdeng ki pulit bad ka bor synshar district, la ong ka Komishon.
“Ki Balang ruh ki la shu tur ruma khlem da tip ia ki ain ba iadei bad ki kynthei.
Khlem da pynshisha eiei, ki la shu pynlong ban ai konseling ia kitei ki kynthei"  la ong shuh ka Komishon.
Ka Komishon ka la ong ba katkum ka jinglap, ka jingpynshitom ia kitei ki kynthei, la leh ha iing ki sengbhalang, ym ha police station.
Ha kajuh ka por, ka Komishon ka la ong ba bun bah ki kam beain kiba jia ha Tura District Jail ha kaba ki koidi ki ioh ban pyndonkam mobai phun katba mon.
Ka la ong ruh ba ki koidi ki la shah shoh hapoh phyllaw ka phatok hynrei ki bor ba dei peit kane ka phatok kim shym la leh eiei ban shim khia ban pyntip sha kiba heh.
Ka vice-chairperson ka Commission ka Gamchi Marak ka la ong ba kim shym la lah ban pynshisha la kine ki kynthei ki khaii met shisha ne em.
Shillong, 11 Naitung:Ban lait na ka jing kyrduh, ka jingkhuslai bad ban ioh ia ka jingkmen bad ka jingsuk, dei ban thaw ia ka longiing kaba rit.
Ia kane ka sur la pynsngew ha ka jingrakhe ia ka sngi u bynriew ha ka pyrthei kaba long hynne ka sngi ha Ganesh Das hospital, Shillong.
U Deputy Commissioner ka East Khasi Hills u Sanjay Goyal haba kren kum u kongsan ha kane ka jingialang, u la ong ba ka jingbun briew ka ktah ia ka ioh kot ka koit ka khiah bad ka roi ka par jong ka ri bad ka jaitbynriew.
U la ong ba ka la dei ka por ia ki briew khamtam ia ki shi jur ba kin jied ban thaw ia ka longiing kaba rit ban lait na ki jingeh.
Ha kane ka jingia lang, kiba bun kiba wan ban sngap ki dei ki long kmie bad tang khyndiat eh ki shynrang.
Ha ka jingshisha, kum kane ka prokram ka long kaba donkam ba ki longkpa bad ki longkmie ba kin wan ban shah shkor bha.
U Goyal u la ong ba ka kamram kaba kongsan ban pynphriang ia kane ka khubor ka long ban leh da ki nongtrei ka tnat ka koit ka khiah, ryngkat ka jingiatreilang ka shnong ka thaw, ki longiing longsem.
Ban pynduna khun, donkam ia ka jingiatreilang hapdeng ka lok bad u lok, ban shim ban pyndonkam ia ki lad jinghikai ba la ai da ka sorkar lyngba ka tnad ka koit ka khiah.
Shwa ia kane, ka Kong Patricia Mukhim ka la ong ba ki kynthei bad ki shynrang kim dei shuh ban lehrain hynrei ki dei ban shim ia ka jinghikai ba la ai da ka sorkar na ka bynta ban pynduna khun.
“Ngim dei ban lehrain, hynrei dei ban shim ia ka jinghikai ka koit ka khiah", la ong ka Kong Mukhim.
Ka la ong ba lada thaw ia ka longiing kaba rit, yn ioh ia ka jingsuk namar ba lah ban iasam lang wat tang i jingbam ba khyndiat ruh.
Hynrei ha kajuh ka por, ka la pynpaw ia ka jingsngewsih ia ka jingkynrei ka jingshongkha khynnah.
Katkum ka jingong ka Kong Mukhim, bun ki kynthei kiba dang dei ban leit skul, leit klas hynrei ki kdat noh sha ka lynti ka shongkha shongman bad kum ia kane, dei ban kiar.
La ioh ruh ia ka jingkren na ki doktor kiba pynshai ia ka jingdonkam ban seng ia ka longiing kaba rit.
Na ka bynta kito kiba kwah ban ioh jingtip bad jinghikai, ka tnad ka la buh ruh ia ki briew na ka bynta kane ka jingthmu ha katei ka hospital.
Shillong, 11  Naitung:U Myntri Rangbah ka jylla u Dr Mukul Sang ma  u la ai jingmut ba donkam ban don sa ka Special Road Programme (SRP) na ka bynta kito ki shnong ki bym la kynthup ha ka skhim PMGSY ban ioh surok.
“Ha ka skhim PM GSY, tang kito ki shnong kiba don ki nongshong shnong palat ia ka 250 ngut, kin hap ha kane ka skhim.
Namarkata, ka sor kar pdeng ka donkam ban don sa kawei ka skhim shna surok kaban kdup lut ia ki nongkyndong kum ka Special Road Programme khnang ba kito ki shnong bym ioh surok namar ka jingduna briew, kin ioh surok, la ong u Myntri rangbah ha kane ka sngi Palei.
U la ong ba ia mynta, la don shibun bah ki shnong kyndong ha jylla kiba duna ia 250 ngut ki nongshong shnong khamtam ha ki thain khappud.
‘Kan long kaba khraw lada ka sorkar pdeng kan thaw ia kane ka skhim", la ong u Myntri Rangbah.
Shillong, 13 Naitung:U Myntri rangbah ka jylla u Mukul Sangma la iathuh ba u la leit sha Brazil  ban peit ia ka jing ialehkai phainal ka FIFA World Cup ha pdeng ka Germany bad ka Argentina ha kane ka sngi Nyngkong.
Ka thymmei khu bor la iathuh ba u Myntri rangbah u la mih ha kane ka sngi Thohdieng sha Brazil.
Un sa poi ha Brazil ha ka sngi Saitjain.
Shillong,11 Naitung:La iohi ba ki shipai mynta ki la sdang ban pynieng ia ki paia ban ker kut noh ia ka jaka shipai kaba don ha khap Lum mawbah, ia katei ka jingker kynroh ki shipai ki la sdang ruh ban tei ha  ki jaka ba ki nong Lum mawbah ki ju pyndonkam ban ia lehkai bad ban saitjain.
U Rupang u la ioh ban ia kren bad u Rangbah Shnong ka Lummawbah u bah E.
Thangkhiew halor katei ka bynta, kumno ka shnong ka sngew ia kitei ki jingker sainar.
Haba ia kren bad u bah Thang khiew u la ong na ka liang ka bor shnong ka la ju ia kren na ka por sha ka por bad ki bor shipai ba kin pyllait ia ki kynroh na ka jaka ba ki nong Lum mawbah ki ju pyndon kam.
“Man ka por ngi la ia kren, ki ong ngin sa ia peit shi sa ia peit, hynrei ka jingeh pat ka dei namar ba  manla ka lai snem ki ophisar shipai ki ju kylla bad ka nang shim por, ngi la ia kren ia kane ha ka por ba u bah Pynshai M Syiem u la long u nongmihkhmat" ong u bah Thangkhiew.
U bah Thangkhiew u la ong ba haduh mynta naduh ba ki shipai ki la pynieng paia , kam pat don ka ingiakren na ka bor shnong, kaba haduh kine ki sngi ka dang iai ap lano ki shipai kin khot ia kren kumba ki la kular, “Ngi la don da ka jingmut ban shu leit pynsangeh ia katei ka jingker kynroh khnang ba kin khot ia kren noh" ong biang u bah Thangkhiew haba ia kren bad u Rupang.
U la ong ruh ba shen na ka liang ka bor shnong kan ia shong pyrkhat halor katei ka kam.
U Rupang u la ioh ruh ban ia kren  bad u bah Hamlet Dohling, u nongialam samla ka UDP uba dei ruh u samla na katei ka shnong uba la bat teng ia ka kam General Secretary ka KSU, u la ong ban a ka liang ka Party UDP ruh ka la thoh na ka por sha ka por sha ki bor shipai, “Ngi la thoh sha u R.
Pan, u Colonel ki shipai, bad u la ong ba un sa pyntip da ka jingthoh, ngi la thoh sha u shibnai mynshuwa ba un pyllait ia ka jaka saitjain bad ka madan ia lehkai phutbol ki khynnah" ong u bah Hamlet Dohling.
U bah Hamlet u la ong ba na ka liang ka shnong ruh ka ju kia kren borabor ia katei ka kam bad ki shipai, bad  u la ong ba shen na ka liang ka seng UDP ruh kan sa ia shong pyrkhat bad ki bor shnong  halor katei ka bynta.
Ha ka jingiakren bad ar ngut kitei ki riewkhmat ka Lummawbah, la sngewthuh ba ka jingker kynroh ki shipai ha ki khap ka Lummawbah ka wanrah jingeh ia ki paidbah nongshong shnong naba ha katei ka jaka ka don ka jaka saitjain bad ka madan ia lehkai ki khynnah.
Shillong, 11 Naitung:Wat la ki iabein, hynrei ha ka politik kam don jingkhang.
Katkum ka jingiakren bad u MLA ka UDP, ka Congress haduh mynta ka la iai khroh ia ka UDP ba kan wan ban ia thaw sorkar lang wat ha kane ka kynti ruh.
Haba iakren mynta ka sngi Thohdieng bad u MLA ka UDP na Nong thymmai u Dr Jemino Mawthoh, u la kubur ba ka long ka jingshisha ba ka Congress ka la iai khroh ia ka UDP ban wan ban thaw sorkar ha kane ka kynti khnang ban ioh ia ka sorkar kaba skhem.
Kane ka jingkhroh ka Congress ka long kham tam hadien ba ka sorkar ba don ha Delhi la synshar da ka BJP bad ka don ruh ka jingiakhih hapoh ka party ban bujli myntri rangbah ha jaka jong u Dr Mukul Sangma.
“Hynrei ngim dei kiba biej ia ka shuki ne ia ka myntoi shimet, ngi kum ki nongialam ngi hap ban pyrkhat ia ka jingbit jingbiang ka jylla", la ong u Dr Mawthoh.
U la ong ba ka Congress ka la wan ban khroh ia ka UDP mynta la katto katne por bad haduh mynta ruh.
“La bunsien mynta ki wan khot ia ngi ban iadon lang ha ka sorkar hynrei na ka liang ka UDP, kam shym la pdiang ia kane namar ba ka hap ban sngap ia ka sur jong u paidbah babun balang ka jylla", u la ong.
“Haba ngi leh ia kano kano, ngi hap ban pyrkhat bunsien ym ban shu kmen ne ban leh hak dak", la ong biang u MLA ka Nongthymmai.
U la ong ba ka UDP kum ka liangpyrshah kaba heh, kan trei ia ka kam kumba la bynshet u paidbah.
“Ngi hap ban jynsur mynsiem, lada ngi long khim jingmut, wat ka ARPA ruh ha KHADC kam nym neh", la ong u Dr Mawthoh.
Ka UDP ka 8 ngut ki MLA ha iing dorbar thawain ka jylla, katba ka Congress ka don 29 ngut bad lada kin iashong lang ban thaw sorkar, ka long 37 ngut.
Kumba long mynta, ka Congress ka la bunkam namar ka jingdon ki MLA shimet kiba kyrshan ia ka sorkar ha kaba kin hap ban pynhun ia ki.
Ha ka por ba la dep, ka UDP ka iathaw sorkar lang bad ka Congress bad ha ka elekshon ba la dep, ka Congress ka la kiew ha ka jingjop katba ka UDP ka la hiar.
Kan lah ban long, tang ha ki khyndiat kynta, ba ka Israel, kan hiar thma pyr shah ia ka Gaza, ong U President jong ka Palestine, U  Mahmoud Ab bas.
U Chairman jong ka Palestine Liberation Organization, u maham ba ka sorkar Israel, ka la dep mynjur, na ka bynta ban hiar thma beit ha ryngkew jong ka Gaza bad ba ka jinghiar thma kan lah ban sdang noh mynta ka sngi hi.
Ka jingkren jong U Abbas, ka long, hadien ba ki don bun ki jinghiar thma kiba la siat da ki nam ding, na ki bynta jong ka Lebanon, ba la siat shatei jong ka Israel.
Ka dei ha ka sien, kaba nyngkong ba ki ehrang na Lebanon, ki la siat nam ding, sha ki bynta ba shatei jong ka Israel, hadien ba ka la don ka jinghiar thma, kaba saw sngi kynthih, da ki ehrang na Gaza bad ym lah ban tip, la katei ka jinghiar thma, ka dei kaba don bynta da ki ehrang Hamas lane dei ba la leh hi, da ki ehrang Hezbollah, kiba don ha Lebanon.
U Abbas, u ong ba ka Israel, ka kwah ba kin mih noh, na kitei ki jaka jongki, hynrei, u ong  “Ngin nym mih satia nangne, hynrei, ngin ialeh pyrshah ha ka rukom kaba shai, wat lada ngim don tiar thma satia ban ia khun".
Ka jingialeh ha kine ki saw sngi ba ladep, ka la iai bteng khlem sangeh bad ki shipai ka Israel, ki la ther tyngeh ia ki bynta jong ka Gaza, ha kaba 100ngut ki briew, ki la iap, ba kynthup ruh ia bun phew ngut ki riew paidbah.
Na ka liang jong ki lehnoh Hamas, ki maham ia ki liengsuin bapher, ba kim bit ban her sha ka kad liengsuin Ben Gurion jong ka Tel Aviv, namar ba kin siat da ki nam ding jongki sha katei ka kad liengsuin, kaba dei ruh ka jaka leit jaka wan jong ki liengsuin na kylleng pyrthei ha katei ka jaka.
Shillong, 13 Naitung:Ki Congress kynthei ki la kyndit namar ba ka jingshah rem kput ka party ha kane ka elekshon MP bad ki la rai ban trei kham jur ban ioh biang ia ka jingjop.
Ka jingialang jong ki kynthei Congress ka la shim ia ka rai ha ka jing ialang kaba long ha kane ka sngi Saitjain ha Congress Bhavan, Shillong ki la ban ban don ka jingiatreilang ban ioh biang ia ka jingjop.
Ia kane ka jingialang la pyniaid da ka Shahnaz Haque kaba dei ka secretary All India Mahila Congress ba peit ia ka Meghalaya.
Ha kane ka jingialang, ka jingialang ka la iakren ia ka jingtreikam ka party ha kane ka elekshon Lok Sabha bad la kyntu ia ki kynthei Congress ban nym duh jingkyrmen na ka jingshah rem.
U president ka MPCC u Bah DD Lapang uba don lang ha kane ka jingialang, u ka ong ba ka MPCC ka long kaba la khreh ban leh ia kaba donkam jong ki kynthei Congress na ka bynta ban wanrah ia ka jingtreilang bad ka jingiatylli.
U Bah Lapang u la ong ba la donkam ban pynshlur ia ki kynthei ban don ka jingshaniah ha ki nongialam ka party hapdeng ki jingeh bad ki jingtynjuh ba bun.
Ka myntri kam pohiing ka jylla ka Kong Roshan Warjri ruh ka don lang ha kane ka jingialang kaba la wan ki longkmie ka Congress na kylleng ki jaka kynthup na Garo Hills ruh.
Nongpoh, 13 Naitung:Ka Khasi Students’ Union (KSU), Umsning Circle hadien katto katne sngi ba la don ka jingleh pathar jong ka Kompani ri syiar, ka Meghalaya Agrovet Pvt Ltd ha Mawthei, jan Khliehum trew, ia ka umdih ba ki nongshong shnong ka thaiñ Umsning ki pyn donkam ia ka um na ka skhim jong ka PHE kaba la don naduh ki phew tylli ki snem mynshuwa, hynnin ka Sngi Saitjaiñ, katei ka seng ki samla pule ka la hiar sha katei ka jaka ri syiar ban jurip ia ka jinglong jingman jong ka.
Katkum ka jinglap ki stad wad bniah ia katei ka umdih, kiba dei na ka King Edward VII Memorial Pasteur and Research Institute, ki la lap ba katei ka umdih kam long shuh ban bam ban dih, namar ka la long bih.
Kumta ka KSU ruh ka la pynrem jur hadien ba la lap pylleiñ hynnin ka sngi ia katei ka tyllong umdih kaba wan na ka Wah ha Khliehumtrew, Mawthei ban tan sha ka top um kaba don ha ka shnong Syad heh bad na katei ka top um ban sam ne pynpoi sha ki shnong ki thaw jong ka thaiñ Umsning bad kaba poi ruh sha ki shnong Nongjri bad kiwei kiwei, lait noh na ka shnong Nongthymmai kaba la ioh la kajong ka tyllong umdih.
Ka KSU hapoh ka jingialam u president jong ka Umsning Circle, u Samla Peterson Kylla, la synran lang da ki nongialam ka Circle, ki la leit jurip bad ki la pynrem jur ia katei ka kompani kaba la shna ia katei ka jaka ri syiar khlem da don ki jaka ba biang ban kynshew ia ka eit jong ki syiar, hynrei ka la pyntuid beit ia ki sha katei ka tyllong umdih kaba la wanrah ia ka jingma ia ka koit ka khiah jong ki shnong ki thaw kiba don ha ka thaiñ jong ka sor Umsning hi baroh kawei.
U Samla Peterson u la ong ruh ba dang shen ki Rangbah Shnong bad ka synjuk jong ki, ki la pynlong ia ka jingjurip bad dawa ba dei ban pynsangeh noh ia katei ka jaka ri syiar kaba la ktah ia ki paidbah wat ki bor district ruh ki la wan jurip ia katei ka jaka ri syiar hynrei haduh mynta ym pat shym la pyntreikam ban pynsangeh noh ia ka, kaba kum ka KSU ka la byrngem ba mynta ka kynti kam banse ban khang tala noh ia katei ka jaka ri syiar kaba la ktah ia ka bha ka miat bad khamtam ia ka koit ka khiah kumba la lap lyngba ki stad wad bniah ia ka jinglong jingman jong ka umdih.
Ka KSU kan leit kynduh ruh ia ka DC ha Nongpoh ban iakren ia kane ka phang bad lada kane ka jingiakren na ka liang ka DC kam shimkhia, ka Seng kam banse ban shim ia ka sienjam jong ka, ban khang tala syndon ia katei ka kompani kaba la pynjynjar ia ki paidbah ka thaiñ, u la ong.
Shillong, 14 Naitung:U State President ka BJYM u Egenstar Kurkalang u la phah jingthoh sha u Director ka Directorate Health Service (MI) halor ka jingeh ba ki paidbah ki iakynduh haba leit shim dawai bad leit donkam ha Jongksha PHC na mar la kumba ar taiew mynta ym ju don Doktor ha katei ka PHC.
Kumta u Bah Kur kalang mar ia ioh ia ka jingud jong ki paidbah wut wut u la thoh sha ki bor ba halor bad ba dei khmih ba kin thung noh ia ki doktor ha katei ka PHC khnang ban ym wanrah jingeh ia ki paidbah.
Nongpoh, 13 Naitung:Ka jingangnud jong ka KHADC ban kyntiew ia ki Ïew ki Hat ban pynkylla dur thymmai ia ki katkum ka jingiaid ka por ka la pynlong ia ki EM ka KHADC ban hiar jurip ia ka Ïew Byrnihat mynta ka sngi.
Katei ka Ïew ka long kawei na ki Ïew khappud jong ka Rilum Khasi kaba heh bha bad kaba don ha Ri-Bhoi district bad ba na ka liang ka KHADC ka thrang ban pynkylla ia ka kum kawei na ki Market Complex khnang ban kyntiew khambha shuh shuh ia ka ioh ka kot bad ka roi ka par jong ki paidbah ha ki kam khaïi pateng.
La ialam ia katei ka jingjurip da u Deputy CEM ka KHADC, u Bah Teinwell Dkhar, uba peit ia ka Development, Planning bad ka Art and Culture bad u Bah Donkupar Sumer, EM ka Market, u Bah Hadrian Lyngdoh, EM ka Council Building, ka Kong Rona Khymdeit, EM ka Law and Legal Matters, Marriage and Divorce, ki ophisar ka KHADC, ki nongialam shnong ba kynthup ruh ia u Bah Johny Syiem, Rangbah Shnong ka Lumnongrim, u Bah P Syngkli, Lyngdoh ka Raid Nongkyrla bad kiwei kiwei.
U Bah Donkupar Sumer haba kren bad ki lad pathai khubor, u la ong ba ka jingthmu ki EM ka long ban pynwan dur thymmai noh ia katei ka Ïew ia kaba la mang ban shna ia ka na ka 14 Finance Commission khnang ba yn lah ban kyntiew ia ka ioh ka kot ha ka khaïi pateng jong ki paidbah nongshong shnong kiba die ba thied bad kiwei kiwei ki jingdonkam.
U la ong ruh ba ia mynta hi la shem ba kane ka Ïew kam pat bit pat biang bha bad donkam ba kan don ki dukan kiba bha bad ki surok lynti syngkien hapoh jong ka kiba biang katba kum ka jingiaid ka por, yn pyrkhat bha ruh ban shna ia ki nala um ba paka bad kiba lah ban pyntuid um jaboh, khnang ban pynsuk ia ki nongwan thied wan pet bad ban pyllait ruh na ka jingsniew ha ka koit ka khiah.
Shillong, 13 Naitung:Ka bor synshar District ka la pynlong ka jingleit jurip ba kynsan kynsan ia kiba bun ki dukan ha Iewduh bad ha kiwei ki jaka sor hadien ba ki la ioh ka jingujor ba ka la don ka jingpynkiew dor ba kynsan kynsan ia ki mar bam mar dih kham tam eh ia u piat haduh 70 tyngka shi kilo.
Ka  bor district ka la leh ia kane namar ba ki ioh jingtip ba don ki briew ba pynkiew dor dusmon ia u piat na ka 30 tyngka sha ka 70 tyngka ha ki jaka kum ha thain Laban bad ha kiwei ki jaka sor.
Kumba long mynta ka dor jong u piat ha iew ha Iewduh ka long kumba 35 haduh 40 tyngka shi kilo hynrei ki don ki jaka ba la die ia u piat haduh 70 tyngka shi kilo.
U Deputy Commissioner jongka East Khasi Hills u Sanjay Goyal u la iathuh  ba ki bor synshar District ki la shim khia ia kane ka kam hadien ba ki la ioh ka jingujor na kiba bun ba lang halor kajingkiew dor jong ki mar ki mata khamtam eh u piat bad ki la leit jurip ruh hynnin ka sngi sha kiba bun ki jaka ba la lum thup ia ki mar bam mar dih jongki paidbah.
Hynrei ha kane ka jingjurip, khlem ioh kem iano iano namar ba ki dukan ki kam ba ki die beit kumba long ka dor iew bad ki khlem pynkiew dor eiei.
U DC u la iathuh ba ki bor synshar district kin iai bud dien bad talasi ia katei ka kam bad lada ki lap ia kiba leh tam kin kem bad pynngat ia ki ha ki kyndon ain ba pyrkhing bha.
Ki shipai Comman do jong ka Israel, ki la hiar da ka thma sha ki bynta jong ka Gaza mynta ka step, kaba dei ruh ha ka sien kaba nyngkong eh jong ka jinghiar thma ha ryngkew da ka Israel ban ialeh pyrshah ia ki ehrang Hamas.
Ha katei ka jingjia, la iathuh ba ki don saw ngut ki shipai jong ka Israel, kiba la mynsaw bad ka jingthmu jong ka Israel, ka long ban pynjot thiaw ia ka jaka, kaba dei kaba la ju pynher nam ding ban siat sha Israel.
Ki shipai jong ka Israel, ki la pynhap ruh ia ki kot lyngkdop, ba ki nong Palestine, ki dei ban mih na la ki iing jongki ha ki bynta ba shatei jong ka Gaza, ha shwa ba kin hiar thma bad la iathuh ba ha kane ka jingjia haduh mynta, ki don 160ngut ki briew kiba la iap na ka liang jong ka Palestine, ha katei ka jinghiar thma kaba lyngkot bad kaba shipor jong ka Israel, kaba sdang ha ka por 9baje mynstep, ha ka por jong ka GMT.
Ym pat don uwei ruh u nong Israel, uba la iap, ha kane ka jing siat nam ding jong ki ehrang ia ki jaka bapher jong ka Israel.
Ka Israel, kam shym la sngap, ia ka jingkhot jong ka pyrthei ban sangeh noh, na ki kam ialeh thma, hynrei, ka la ther da ki liengsuin iapom jongka, hynnin ka sngi, ha kaba kawei ka liengsuin iapom, ka la bret bom ha kawei ka iing, ba ki shong ki sah, ki briew kiba anna bad kaba la pyniap ia 2ngut ki briew bad pynmynsaw ia 4ngut kiwei pat.
Kawei pat ka jingther bom, ka leit khyrwit ia ka iing sah jong U  Taysir al-Batsh, u heh pulit jong ka  Gaza bad nangta ka la pynjot thiaw ruh ia kawei ka iing mane Muslim, ha kaba la pyniap ia 18ngut bad pynmynsaw ia 50ngut kiwei pat, kiba dang ia duwai janmiet, kaba dei hynnin ka sngi hi.
Mynta ka sngi, la sdang pynkynriah ia 800ngut ki nong Palestine, kiba don ia ki passport jong ki Ri kiba na shabar bad sa 300ngut ki nong America, na ki bynta jong katei ka jaka kaba don jing ia kynad ha Gaza.
Ka Israel, ka ong ba ka jinghiar thma ha khyndew, ka dei kawei na ki lad jong katei ka Ri, ha kaba la pynkhreh ia 20,000ngut ki shipai ba kin hiar thma, wat la bun bah, ki jinghiar thma, ki long kiba na suin, ha kaba la ther haduh 1,200sien ha ki bynta jong ka Gaza.
Shillong,13 Naitung:Ka seng BJP ha ka ne ka jylla ka la kynthoh halor ki jingmih khubor ha kine ki sngi kiba u MP ka Shillong u bah Vincent Pala, u la kren ha ki lad khubor kaba ong ba un ieng pyrshang ia kino kino ki jingkhanglad na ka sor kar pdeng ban khang ia ka jingot doh masi.
Halor katei ka bynta na ka liang ka BJP ka la kynnoh ba kitei ki jingkren u bah Pala ki dei tang ki jingthmu ban ialam bakla ia ki paidbah.
Ha ka kyrwoh ba la pyllait paidbah mynta ka sngi, ka BJP ka la ong ba kitei ki jingkren u MP ki dei tang ki jingthmu ban ialam bakla ia  ki paidbah ka jylla, ha kaba ka la ong ba na ka liang ka sorkar BJP kam shym la don kano kano ka jingiakren ban khang lad ia ki jingot bad die doh masi ha ka jylla.
Ka BJP ka la ong ba ha ka jingshisha u MP, u la dei ban ai jingiaroh ia ka sorkar u Modi kaba la shimkhia bad mang tyngka kyrpang na ka bynta ka thain shatei Lam Mihngi, bad kaba la mang hadudh T.
53,706 klur tyngka na byngta ka lynti rel, ka lynti suin bad ki surok , bad ia katei ka kam ruh ka la leh tang hynriew taiew hadien ba ka la song vha ka shuki, ka la kynthoh ba u MP u dei ban kiar na kiba kum kitei ki jingkren.
Ka BJP ka la kynnoh ruh ba kitei ki jingkren u bah Pala ki dei ki jingkren tad-dor tang da ka jingsngew briew, ka la kyntu ia u bah Pala ba ai ka jingiatreilang bad ka sorkar na bynta ka roi ka par ka jylla, kaba ka la ong ba ka dei ka kam kaba um shym la lah ban leh ha ki san snem ba la dep.
Shillong, 13 Naitung:Ka  CoRP  ka la kam ba ka jingtrei torti jong ka tnad PWD ka sorkar Jylla ka la paw tyngkrein ia ka surok Kyrdem-Khyndew saw kaba la jot bad pra noh tang hadien ar bnai.
Ka  ka surok ka  jngai kumba 10 kilometer.
Hapoh ka jingialam u  Working President Bah Bandary Ryntathiang lem bad ki dkhot ka Eastern Zone ryngkat ki nongkitkam ka shnong Sohriewblei kynthup ia u Bah PD Wanbah, Rangbah shnong, Bah Wansbun Rynghang Secretary shnong Sohriewblei, Bah Marius Lamare Rangbah Shnong barim ka shnong Umraling lem bad kiwei ki rangbah ki la jurip ia ka katei ka surok ha ka sngi Saitjain.
Ha kane ka jingjurip ki la kam ba ki la lap ba ka rukom pyntrei ka long shisha kaba la leh torti da ka tnad PWD bad u kontrctor tang ban ioh myntoi shimet.
U Bah Ryntathiang ula ong, ba u kontraktor uba la ithuh kyrteng Bah Thomas Nongtdu ula shu trei tang ban dep rukom ha kaba ula siang da ki maw ba la klong na ki wah khlem da rol bha bad kumjuh ruh ka rukom siang rong ruh ka long kaba stang.
“Kane ka long ka jingniew bein ia ki paidbah nongkyndong naba ka surok ka la jot noh tang hadien ar bnai ba u kontrator ula pyndep ban siang rong" ula ong.
Ia ka surok la pyntrei na ka skim Special Plan Assistant (SPA)  ha ka jinglut kaba T.
4 klur tam na bynta 10 kilometer.
U nongialam ka CORP u la ong ba ka jingleh torti ka tnad PWD ka lah ban don eiei sha lyndet bad u kontractor, ula kynnnoh.
“Ka seng ka ai por 1 bnai ia ka tnad PWD ba kan pyndep ban siang rong biang ia ki jaka ba la pra bad u kontractor u dei ban ban trei bha, khnang ba katei ka surok kaba long u budlum ia ka roi ka par jong ka Raid Madan Kyrdem kan long shisha kaba ai jingmyntoi ia ki paidah ha ka lawei ban wan", u la ong.
Ula ong ba ka seng kan shim khia ban bud dien ia kane ka kam bad kan sa leit ban iakynduh ia ki bor ba halor ka sorkar jylla.
Katba u Bah PD Wanbah Rangbah shnong Sohriewblei ula ong ba katei ka surok ka pyniasoh ruh ia ka Jaintia Hills bad ka Block-II bad kumjuh ia ka shnong Mawlasnai lyngba ka Khyndewsaw.
Ula ong ba ka shnong ka la leit ban ujor sha u Chief Engineer ka tnad PWD halor katei ka jingjia “Kaba sngewsih ka long la mih pynban ki briew kiba leit ban kynshoit ia ki paidbah ha shnong ban pynkhein rangbah shnong ia nga" ong u Bah Wanbah tang namar ba nga leit ban ujor sha ki bor ba halor ka tnad PWD, halor kane ngam sngew eiei naba nga leh na bynta ka jingbha ki paidbah kumba ka shnong ka la ai bor.
Kumjuh ruh ula pynpaw ia ka jingsngew kmen ia ki nongialam ka CoRP kiba la wan ban jngoh ia ka shnong bad jurip lem ia katei ka surok na bynta ka jingbit jingbiang lang jong ki paidbah ka Raid Madan Kyrdem bad ka thain ri habroh kawei.
Shillong,13 Naitung:Ka State Co-Ordination Committee of coal Owners, Miners & Dealers Forum, ka la phah shithi sha u Modi, ban kyntu ban iarap lem ban ia kren halor ka jingshah khang tih dewiong ha kane ka jylla kaba la ktah haduh katta katta ia ki paidbah nongshong shnong kane ka jylla.
Katei ka seng ka la leit ruh ban ia kynduh  ia lain gut ki MP nba kane ka jylla ba kynthup ia u Ma Vincent Pala, MP ka Shillong, u Purno A Sangma u MP na Tura bad ka kong Wansuk Syiem, ka MP Rajya Sabha ba kin buddien bad ban shim khia ban ia kren halor katei ka kam.
Ha ka jingthoh kaba la soi da u Sonny L Khyriem, u Chairman katei ka Forum u la iathuh ha u Modi ba ka jingtih dewiong ka dei ka jingtrei ba ki paidbah ka jylla ki ioh kamai bad im ja kpoh, u la pyntip ruh ba ka jingkhang tih dewiong ka lah ban ktah wat ia baroh lai tylli ki District Council kiba don ha ka jylla naba kitei ki ADc ki ju ioh lum bun tam eh ki khajna na u dewiong.
Ki la ong ba ka jingkhang tih dewiong ka lah ruh ban pynduh pyndam noh wat ia ki ADC, kiba peit ia ka riti ka dustur bad ka khyndew ka shyiap ha kane ka jylla kaba hap hapoh ka Schedule Area.
Katei ka seng ka la pyntip ruh sha u Modi ba ka jingkynnoh ka Dima Sa Student Union ba ka jingtih dewiong ka pynjakhlia ia ki um ki wah, ka dei kaba bakla namarba ym pat ju don ki tyllong um bad ki wah ba la jakhlia na ka tih dewiong haduh kine ki sngi.
Lah ban pynkynmaw ba ki la don bun ki seng kiba la phah jingthoh sha u Modi ba kynthup ia ka seng ki nongniah trok bad trai trok, ka seng ki nongkhaii dewiong bapher bapher na kylleng ka jylla bad kiwei pat ki seng.
Silchar, 13 Naitung:Namar ka jingkhang ban shalan dewiong na Meghalaya, mynta ka mih ka jingeh, ba ka jaka shna kot sada jong ka Hindustan Paper Corporation Ltd (HPCL), kaba don ha Ca char, kan hap ban khang noh shen bad halor katei ka phang, ki nongtrei jong ka Cachar Paper Mill, ki la thoh sha u myntri rangbahduh, ba un shim ia ki lad ki lynti ban pynbiang dewiong ia katei ka karkhana, ba katei ka karkhana, kan nym hap ban khang noh shen satia.
Ki nongtrei jong ka jaka shna kot sada ha Cachar, ha ka lama jong ka Cachar Paper Project Workers’ and Employees’ Union bad ka  Cachar Paper Mill Officers’ and Supervisors’ Association, ki la thoh da ka dorkhas sha u myntri rangbahduh bad kumjuh sha u myntri ki kam karkhana, ha ka sngi palei bad kitei ki nongtrei, ki la ong ba lada kim ioh dewiong noh mar mar, na Meghalaya, kaba ka jing jngai ka long tang 25 Kilometre, kumta ka jingshna kotsada ha ka distrik Hailakandi jong ka Assam, kan hap ban khang noh tang hapoh une u bnai uba mynta.
Katei ka dei ka karkhana, kaba heh tam, kaba don shathie jong ka Assam, ka dei kaba shna ia ki kot sada ban thoh bad ban shon kot ruh, kaba la trei kam naduh u snem 1998.
Ia mynta ki don 1,200ngut ki nongtrei bad da ki lak ngut kiba im ja, na katei ka kam shna kotsada.
Ki nongtrei jong katei ka karkhana shna kot sada, ki iathuh ba ka jingpynmih kot sada, ka dei kaba haduh  1,00,000 ton ha ka shisnem shisnem bad kumta ka donkam ia u dewiong kumba 550 haduh 600 ha ka shisngi shisngi bad mynta, namar ba ka jingdon dewiong, ka long tang 12,000 million tonne, kumta ka jingtreikam katei ka karkhana,kan lah ban neh, sa tang shibnai eiei mynta.
La ong shuh shuh, ha katei ka dorkhas, ba ka jingdon jong u siej mynta ha katei ka karkhana, ka long  90,000 MTG kaba shongdor T.
35klur bad lada jia ba pynsangeh noh ia ka jingtrei, kumta kitei ki siej, kin sa pyut noh bad kan long ka jingduh kaba khraw ia katei ka karkhana.
La ong ruh da ki nongtrei, ba ka lad ban kit dewiong sha katei ka karkhana, kam don satia na kawei pat ka lynti, hynrei, kaba suk bad kaba jan eh, ka dei beit lyngba ki par dewiong, kiba na ka Jylla Meghalaya.
Shillong,13 Naitung:Ka jingiakynad kaba jur kala jia ha ka janmiet sngi saitjain hapdeng ki nongshong shnong jong ka Upper Mawprem bad katto katne ki  bar jylla kiba la wan sha katei ka shnong da ka jingthmu ban ialeh sngewbha ha ka ïing jong kawei ka Long kmie Khasi.
Haba iakren bad uwei na ki nongthoh khubor,  u Bah D.
Wah lang, Asst.
Rangbah Shnong ka Upper Mawprem, u la ia thuh ba katei ka jingjia ka la sdang naduh ki katto katne snem mynshuwa, ha kaba kitei ki  bar jylla  ki ju wan bad pynlong ia katei ka ïing sah jong ka Kong Santa Rynjah kum ka jaka leh sngewbha bad ha kajuh ka por ruh ka ju don ka jingtem jingrwai kaba la palat ia ka por kaba la buh da ka aiñ jong ka shnong.
Utei u rangbah shnong u la  iathuh ba ha ka step jong ka 12 tarik mynta u bnai ha ka por kumba 2.
00 baje eiei, katba ka jingrwai ba la pynheh kam pat kut satia ha katei ka ïing, ki paidbah jong ka shnong kim banse ban leit ha ka ban kyntu ia katei ka longïing ban pynsangeh noh ia ka jingtem, namar ba ka por kam shah shuh.
U la ong ruh  ba ha ka por ba ki briew jong ka shnong ki la poi ha ïing jong ka Kong Santa, kitei ki 5 ngut ki  bar jylla kiba dei ruh ki  bar ri ki la sdang ban pyni bor ia ki briew jong ka shnong bad ka la poi ruh sha u pud ha kaba uwei na kitei ki ‘ bar ri’ u la sdang ban ktah kti ia ki khynnah samla ka  shnong.
La iathuh ba haba ki longkmie jong ka shnong ki la iohi ia kane, ki la leit da ka jingkyrmen ban tem noh ia katei ka jingjia, pynban kitei ki ‘ bar ri’ kim shym la map satia ia ki ruh bad ki la pynmih da ki ktien khlem akor pyrshah ia ki.
Ki longkmie jong ka shnong ki la iathuh ruh ba kane kam dei ka sien kaba nyngkong ha kaba kitei ki ‘ bar ri’ ki la wan ha katei ka ïing bad ki la kynthoh ruh ha kajuh ka por ka trai ïing hi ka ju mlien ban wan ialam ia ki shynrang briew ha ïing jong ka bad ba ka long kum ka nongkhaïi kaba ju pyniaid ïew ha ka ia die ia thied ia ki kynthei.
Naka liang jong ka shnong, ka la khot hajir ia kitei baroh kiba la shah kem bad ka la rai ban ai jingsneng ruh da kaba tyngeh, namar da ka jingailad ia uwei ne kawei, kan pynshlur pat ia kiwei ha ka ban leh ia kum kitei ki jait kam.
Ki nongshong shnong ki la iathuh ruh ba don napdeng jong kitei ki ‘ bar ri’ u bym lah satia ban mih na kane ka jylla namar u don ha ka ‘ case’ ba la bynshet halor jong u ha kaba iadei bad ki kot ki sla ba kynthup ia ka ‘ Passport’, ‘ Visa’ bad kiwei kiwei.
Ha katei ka jingjia ki pulit ki la kem noh ia 8 ngut ki briew ba kynthup ia 5 ngut ki ‘ bar ri’, 2 ngut ki kynthei lem bad ka trai jong katei ka ïing, ka Kong Santa Rynjah.
Shillong, 13 Naitung:Ka CSWO  ka la ong ba ka kaiphod halor ka jingshah pynshitom ki 12 ngut ki kynthei ha Tura ba la pynmih da ka Meg halaya State Commission for Women (MSCW) ka long kaba shah shiliang bad khlem pynshong nong rim katkum ka jingshisha.
Ha ka kyrwoh ba la pynlait sha ki lad pathai khubor hynne ka sngi u Blei, ka president ka CSWO ka Kong Agnes Kharshiing ka la ong ba ka seng ka la ujor ejahar sha u DGP halor ka jingsam ia ka dud ba sniew sha ki ICDS, hynrei na ka liang ki pulit ki khlem leh eiei.
Ka tnad Social Welfare ka bitar ia kane bad ka la pyrshang ban buh kput ia ka CSWO, la ong ka Kong Kharshiing.
Ka la ong ba ka CSWO kan nym tuklar ia ka jingtohkit hynrei kan wad ia ki kot ki sla lyngba ka RTI bad kan sngwbha ban ai jingiaroh lada ka Women Commission kan ai ia ka kaiphod kaba khlem iashah liang da kaba shim bad iathuh ia ki jingshisha.
Ka CSWO ka la ong ba don 12 ngut ki kynthei ba shah pynshitom ha Tura hynrei tang 11 ngut ki ioh ia ka medical certificate ba la ai ha kawei na ka jingtohkit.
Ia kine ki kynthei la law ia ki sopti jongki hakhmat jong ki shynrang ha Tura Women Police Station bad la shon dur ia ki ha kaba la sam sha ki lad pathai khubor ruh  hynrei ka Commission pat kam shym la pynlong ia ka jingtohkit halor kane.
La shon dur ia ki khlem ka mon jongki, la ong ka CSWO.
Ka CSWO kam sngewthuh balei ki pulit ha Tura ki la beain ia kitei ki kynthei mynmiet hadien ba la leh ia ka medical examination  ha ka 8 tarik Jymmang 2014 bad la shah ia ki ban law ia ki jain ha ka sngi ba bud da kawei ka pulit kynthei ka Janice Sangma da ka jingiarap jong ki shynrang kiba peit bad pynbat ia ki sopti jong kitei ki kynthei ban shon dur kaba la pynjah burom ia ki.
Hato kane kam dei ka kam kaba sngew khia ia ka Commission? Hato ka jinglaw jain ha Tura Women Police Station kam dei ka jingleh bein ia ki? Hato lah ban law lyngkhuid ia ki kynthei hapoh Police Station?, la buh jingkylli ka CSWO.
Ka CSWO ka la ong ruh ba ka medical certificate bad ka jingtohkit jong u IAS ophisar u Sadhu ka don 11 tylli ki kaiphod khlem don tarik, ka por kaba dei ban kdew katkum ka ain.
Kumno ka  Inquiry Commission ka MSCW kan long kaba biang, haba ki jingdkoh ki la paw tyngkrein?, la ong ka CSWO.
Ki pulit kim lah ban kohnguh ia ka hukum jong ki sengbhalang namar ba ki dei ban iaid katkum ka ain hynrei ka jingpynmih kaiphod ka Commission ban iashah ia k pulit ka long kaba sngew phylla.
U  DC u la tip ia ka jingdon jong ki kynthei ha iing kawei na ki nongialam sengbhalang hynrei u khlem leh eiei bad hangne ruh ka Commission ka la iashah ia u DC.
U Balsan Marak uba khlad ha ka kti jong ki pulit, namar kane ka jingjia, bad ka don shibun ki jingdkoh bad khlem kdew eiei ia u Marak ha ka kaiphod ka Commission uba khlad na kane ka jingjia bad ka paw ba la don ka jingleh ban iada ia ki pulit kiba donkti ban pyniaid ia ki kam awria ha kaba kawei ka kynthei la shalan sha Goalpara.
Balei khlem kdew ha ka kaiphod ia ka jingwan jngoh u Special Rapporteur NE  ka NHRC u Anil Pradhan  sha Tura District Jail, ha ka 18 tarik Jymmang 2014 ha kaba ia ka jingtip la ai da ki koidi sha ka Inquiry Committee jong ka MSCW ha Tura.
Katkum ka jingiathuh ki koidi, u Anil Pradhan u la pynpaw ia ka jingsngew khia ia ka jinglong u Balsan Marak hynrei u khlem leh eiei ban rah ia u sha jaka sumar.
Ka dei tang ha ka sngi kaba bud ka 19 tarik  Jymmang ba la rah ia u Balsan sha jaka sumar bad u khlad noh ha ka 20 tarik Jymmang 2014.
Hato kane kam dei ka jingpynkhein ia ka hok briew man briew, la ong ka CSWO.
Lada lah ban ioh ia ki rkod baroh, ka CSWO  kan ujor pyrshah ia ki dkhot ka Meghalaya Women Commission  halor ki nongrim kynthup ka jingpynjah ia ki sakhi halor ka jingpynshitom ia ki 12 ngut ki kynthei ha Tura, ka jingiada ia ki pulit kiba law jain ia ki kynthei ha police station, bad halor ka jingkhlad kyndit u Balsan hapoh phatok, la ong ka President ka CSWO.
Shillong, 13 Naitung:Ki Rangbah Shnong kiba don ha kane ka nongbah Shillong, ki la pan por shi bnai na ki sengbhalang ban pule bniah ia ki ain pyrkhing rung ia ki briew nabar.
Ki rangbah shnong ki la hap ban pan por hadien ba ki la ioh sngew ia ka jingbatai jong ki sengbhalang ia ki ain ba ki la phah sha ka sorkar ban tehlakam ia ka jingwan rung ki briew nabar.
Kumba 60 tylli ki Dorbar Shnong ha kane ka nongbah ki la wan ban sngap ia ka jingiakren pynshai halor ki ain ban tehlakam ia ki mynder ha ka jingialang kaba la long ha Community Hall ka Jaiaw Shyiap & Lum Pyl lon ha kane ka sngi Saitjain.
Ha kane ka jingialang, ki sengbhalang ki la shim ia ka bynta ban pynshai sha ki nongialam shnong halor ki ain ba ki la dep phah sha ka sorkar jylla ha ka 29 tarik Iaïong mynta u snem.
Haba iakren bad ki nongthoh khubor hadien jong ka jingiakynduh bad ki Rangbah Shnong, u President ka Khasi Students’ Union ( KSU) u Bah Daniel Khyriem u la pynshai ba ki kyndon ba ki 13 tylli ki Sengbhalang ki la tyrwa sha ka Sorkar ban pyntreikam ki dei kiba khlaiñ bad biang eh ban pyntreikam na ka bynta ban tehlakam ia ka jingioh lad ki briew ba nabar bad ki mynder ban rung sha kane ka Jylla.
Shillong,14 Naitung:Ki nongtrei bylla hapoh ka skhim MNREGS ki la kynnoh ba u Gram Sevak bad u Secretary ki la bam ei ia ka bainong ki nongbylla 100 sngi, bad ki la ujor ia kane sha u BDO.
Katei ka jingjia ka la jia ha West Garo Hills ha ka shnong Sil kata, kaba hap hapoh ka Salsella Block.
Ki nongtrei bylla kiba don kumba 350 ngut kiba bylla hapoh ka skhim MNREGA, ki la iathu hba u Gram Sevak bad u Secretary ki la sei ia ka bainong ba ki la trei kaba long 14 sngi, hyn rei la siew pat sha ki tang 4 sngi shiteng kaba la kot tang T.
700 tyng ka, katba ka bainong jong ki pat ka long haduh T.
2030 tyngka.
U Gram Sevak katei ka Block uba dei peit ia katei ka shnong u dei uba la tip kyrteng kum u Hussain Ali Sheikh katba u Secretary VEC pat u dei u  Sofiqul Islam, u BDO u dei u D.
Roy.
La iathuh ba kitei ki nongbylla ki dei kiba trei ia ka jingtrei kaba dei na bynta ban shna ia ar tylli ki  surok shnong hapoh katei ka shnong kiba la kot sha ka  T.
19, 78,380 bad T.
19, 82,380 tyngka.
Ki la don ki nongbylla kiba la iathu ba ki la trei haduh 14 sngi katba ki la io bainong tang 4 sngi shiteng, ki la don pat kiba la kam ba ki la trei haduh 22 sngi bad la soi tuh ia ka kyrteng jong ki bad la sei lut ia ki bainong, ki la iathuh ruh ba ha ka kot sei bainong ki la don ki kyrteng jong ki briew ba la iap ruh.
Ha kaba iadei bad katei ka jingujor na ka liang u BDO ka Salsella u la ong ba haduh mynta u dang phah ia ki ophisar ban tohkit halor katei ka jingkynnoh bad haduh mynta u la iathuh ba ki dang lap ba ki dang don tang 10 ngut ki nongbylla ki bym shym la ioh hok ia ka bainong jong ki.
Silchar, 14 Naitung:Ka dkhot jong ka Lok Sabbha, kaba mih khmat na Silchar, ka  Sushmita Dev, ka la iakynduh ia u myntri ba peit ia ki kam karkhana, U  Anant Geete ha New Delhi, ha kaba ka la kyrpad, ba un pynbeit kyrkieh noh ia ka  jingeh jong ka karkhana shna kotsada ha Cachar.
Katei ka karkhana, kaba dei ka sant jong ka  Hindustan Paper Corporation Ltd (HPCL), ka dei kaba shna kot sada, da kaba thang da u dewiong.
Ka Sushmita Dev, ka iathuh ba lyngba ka jingkhang ia ka jingshalan dewiong na Meghalaya, katei ka karkhana, kaba lah ban pynmih kotsada haduh  1,00,000 ton ha ka shisnem, kan don ha ka jingeh kaba khraw, ban bteng ia ka kam jongka.
La ong da ka MP na Silchar, ba katei ka dei ka karkhana, kaba heh tam shathie jong ka Assam bad ka jingdonkam dewiong jong ka karkhana, ka long  500-600 ton ha ka shisngi shisngi bad mynta, ka jingdon dewiong, ka long sa tang  12,000 million ton bad kan treikam sa tang shibnai eiei bad lada jia ba katei ka jingkhang dewiong, kan dang iai bteng, khlem pep, kan don ka jingktah kaba jur ia katei ka karkhana, kaba la ai kam ia 5hajar ngut ki nongtrei bad nangta ia 20,000ngut ki longiing kiba shaniah na katei ka kam.
Shillong,14 Naitung:Ka Kur Syiem Mawnai Mawlong  kum ka dak ka jingkynmaw  ieid bad burom ia u Tirot sing Syiem kan leit ban buh syntiew ha u mot Tirot Sing Syiem ha Mairang ha ka 17 traik  mynta u bnai.
Ka jingthmu  jong katei ka kur ban leit  buh syntiew ka long ka jingsngew  burom ia ka sngi iap ba 179 u Syiem Tirot Sing, u Syiem ka Hima Nongkhlaw, wat la u Tirot sing Syiem u la iap noh la slem bha hynrei ka nam ka jong kam shym la jah noh.
La kyrpad ia kiba haiing hasem jong ka Kur baroh na kylleng sawdong kiba don ha ka Hima Khadsawphra bad shabar ka Hima ba kin iapoi lang ha katei ka sngi.
Bad shwa ba kin leit buh ia u syntiew ha u tei u mot kan don ka jingiakynduh lang shwa  ha Lad Mot Tirot Mairang ha ka por mynstep.
Nongpoh, 14 Naitung:Ki pulit ka Assam ki la pynpra ia ki katto katne tylli ki ïing ha ka shnong Khanapara, Ri-Bhoi district mynta ka sngi, kaba kum ki bor shnong ki la pynpaw ia ka jingpyrshah jur halor katei ka kam pynpra ïing, la ong u Bah Jeromi Lyngdoh, Rangbah Shnong ka Khanapara.
Katei ka jingpynpra jong ki pulit ka Assam ka la sdang shuwa na ki pud ka Assam hi ha kaba ki la pynpra naphang lin bad ki la wan ruh sha ki pud ka Meghalaya ban pynpra ia ki dukan jong ki briew kane ka jylla.
U Rangbah Shnong ka Khanapara, u la ong ruh ba ka shnong ka thaw baroh kawei ka sngew lyngngoh halor katei ka jingleh donbor jong ka Assam, kaba khlem da pyntip sha ki bor shnong ka la shu wan pynpra beit ia kit ei ki dukan bad ki ïing kiba don hapoh u pud u sam jong ka jylla.
Ki pulit ka Khanapa ra bad ki magistrate ka district ki la hiar mar mar sha katei ka shnong hadien ba ki la ioh jingtip ban pynlong ia ka jingtohkit bad haba la pyrshang ban wad jingtip pat, ka long kaba sngewlyngngoh ba ki bor district ki la ong pynban ba kitei ki ïing bad dukan ba la pynpra kim hap shuh sha Meghalaya hynrei ki la hap sha Assam bad dei na kata ka daw ba ki pulit ka Assam ki la pynpra ia ki ban khanglad ia ka jingtei beaiñ ha ki nala um kaba long ka daw jong ka jingshlei um ha ka jylla Assam.
Hadien kane ka jingjia, na ka liang ka KSU North Khasi Hills district Unit, haba la ioh iakren bad u Samla Vincent Makri, general secretary, ka seng ka la dawa ba ki bor district bad kumjuh ruh ia ki bor ka Khasi Hills Autonomous District Council (KHADC) ba ki dei ban tuklar mardor halor katei ka kam pynpra ïing bad dukan ki pulit Assam kiba la wan pynpra jubor kumba la kam da u Rangbah Shnong ka Khanapara ba ki dang hap hapoh u pud u sam jong ka jylla.
U Samla Makri u la ong ruh ba ka seng hi kam kwah ba wat tang shi inshi ka khyndew ka shyiap jong ka jylla kan hap sha Assam bad u la ong ruh ba lada ki bor district bad ka KHADC kim lah ban shimkhia halor kane, na ka liang ka seng kam banse ban shong pyrkhat kam bad ban shim da ki lad ki lynti kiba tyngeh syndon halor kine ki jingjia leh donbor bad thombor da ki jylla kiba na shabar.
Shillong, 14 Naitung:Ka UDP ka la rai ban buddien beit ban sei madan halor ka jingdonkti jong ki politishian bad ki seng lehnoh ha Garo Hills.
Haba kren bad uwei u nongialam ka UDP u la ong ba ka jingpaw pyrthei halor ka jingkynnoh donkti jong ki politishian bad ki lehnoh ka long ka kam kaba khia haduh katta katta namar ba ka ktah ia ka jylla hi baroh kawei.
“Ngi la dep ai jing thoh sha u Myntri Rang bahduh ka ri halor kane bad ngi kyrmen ba ka sorkar pdeng kan leh eiei khnang ban sei madan ia ki jingshisha halor kane ka kam", la ong uwei u MLA jong ka UDP.
Ka UDP bad ka NPP nalor ki MLA shimet ki la rah ruh ia kane ka mat hapoh iing Dorbar Thawain dang shen ha kaba ki la dawa ba dei ban thung da ka jing tohkit kaba laitluid ban wad ia ka jingshisha khamtam hadien ba la mih ka jingkynnoh ba u khlieh jong ka sorkar u Myntri Rangbah u donkti bad ki seng lehnoh.
Katkum ka jingong jong une u MLA ka UDP ka party kan nym shongthait ban buddien ia kane ka kam haduh ban da lap ia ka jingshisha.
Ka jingkylla ka sorkar ha Delhi ka la kham ai mynsiem ia ki party riewlum ba don ha kane ka jylla kaba synshar da ka Congress katba ha sorkar pdeng la synshar da ka BJP.
“Ngi donkam ia ka jing tuklar ka sorkar pdeng khnang ban sei madan ia ka jingshisha halor ka jingkynnoh ka jingdonkti ki politishian bad ki seng lehnoh namar ba ki briew kiba shah kynnoh ki don ha ka bor synshar bad kam long kaba suk lap ia ka jingshisha “, la ong shuh shuh une u nongialam ka UDP.
Kham mynshwa ka UDP bad ki paralok liang pyrshah jong ka, ki la dawa ba u Myntri Rangbah ka jylla u Mukul Sangma u dei ban hiar shuki noh hadien ba u la shah kynnoh ba u ia don kti bad ka seng lehnoh.
U Pastor Nebowel Lait phlang, Khun jong i (L) Guramuel Gatphoh bad (L) Linete Melin Laitphlang, pastor in-charge ba la shong thait jong ka Balang Presbyterian Maw shai Laishnad kaba hapoh ka Riwar Mihngi Synod, uba shong ba sah ha Nongjrong ula khlad noh ha ka 19 tarik u Naiwieng, 2013 ha Woodland Hospital hadien ka jingpang kaba shipor.
Shillong, 19 Naiwieng:Ka UDP Ranikor circle ka la khot ia kino kino kiba kwah ban iakhun elekshon MDC ha kane ka snem ban wan na ka bynta ka Langrin constituency.
Ha ka kyrwoh ba la pyllait da u general secretary ka UDP Ranikor circle u Bah GG Bung  Snaitang u la ong ba ka tarik ba khatduh ban pynpoi ia ki Application kan long ha ka 10 tarik u Nohprah 2013.
Ka bai thep kyrteng kan long san hajar tyngka kumba la btah da ka Central Election Committee.
Lada ki nongtyrwa kyrtong ki don palat ia uwei yn phah beit sha ka Central Election Committee lyngba ka District Election Committee  bad uno uno u kyrtong u ba la jied da ka Central Election un long u kyrtong jong ka Party.
Shillong,19 Naiwieng:Lah ban pynlong da ka tamasa kaba heh ha Sohra ha ka sngi lyngkhuh sngi iap u myllung Soso Tham.
Katkum ka jingioh lum jingtip la iathuh ba ia katei ka tamasa ha Sohra yn pynlong katkum ka kolshor jong ki Khasi kata ka mut ha ki jinglong tynrai.
Ia katei ka tamasa la shu antad ba la kumno kumno yn pynlong noh ia ka ha  ka taiew ba –ar u nohprah.
Lah ban kdew ba ha ki snem kiba la dep ka la don ka tamasa ssynrai bad kiwei pat ki tamasa ba la pynlong ha kip i aiom tlang ha Sohra bad mynta u snem  ruh ka don ka jingpyrkhat kaba kum kata.
Shillong, 19 Naiwieng:Ki liangpyrshah kyn thup ka NPP  bad ka UDP ki la rai ban thaw ia ka Coordination Committee na ka bynta ka elekshon Lok Sabha.
Haba kren hynne sha ki nongthoh khubor, u James Sangma u la ong ba ka rai halor kane ban thaw ia ka Committee la shim ha ka jingialang jong ka MPF ha kane ka sngi Nyngkong.
“Kane ka Committee kan leh ia ka kam ban iawer ia kiwei ki seng sain pyrthei ha ka jylla ban wan iasnohlang ban iakhun pyrshah ia ka Congress", la ong u James.
U Bah Paul Lyngdoh u lah ban long u kyrtong MP ka UDP na Shillong Parliemantary constituency ha ka elekshon Lok Sabha ban long shen.
U Dr Donkupar Roy u president ka UDP un long u Convener ka Committee.
Shillong,19 Naiwieng:Nyngkong ka la mih ka jingujor na u Nintu Kuri na ka shnong Lyngkhat ba u sordar ka Lyngkhat u la byrngem byrsit ban thang ia ka ing bad ka dukan jong u lada um mih napoh shnong hapoh lai sngi, mynta pat utei u jur u briew u la ujor biang sha ki pulit ba ka jingkhang jong ka dukan jong u ka la shah thang ha Lyngkhat bad katto katne ka la don ka jingjulor.
U Kuri u la ujor sha ki pulit ba ha ka miet 14 tarik mynta u bnai ha ka por 11 baje eiei u la lap ba ka jingkhang dukan jong u ka la shah thang.
Ki pulit ki dang tohkit ia katei ka kam.
Ha kawei pat ka khubor , ha ka 17 tarik mynta u bnai ha ka por 8 baje mynmiet,  ki runar ki bym lah ban ithuh ki la shoh la dat ia u Bah Earnestar Khongsar, 30 snem karta.
Katei ka jingjia ka la jia Urksew,Wahpathaw –Pynursla.
Utei u rangbah u la mynsaw bad la pynkit ia u mar-mar sha woodland hospital ban phah sumar.
Shillong,19 Naiwieng:Ka MDC elekshon ka ban sa long tang kumba sa ar bnai eiei ka lah ban neh kumjuh kum ha ka elekshon MDC jong u snem 2009.
Ka phiah konstitwensi ka lah ban ym pat treikam na ka bynta u 2014 namar kumba long haduh mynta ka komiti phiah konstitwensi ba ka KHADC ka la thaw kan ai iaka ripod jong ka haduh ka taiew ba nyngkong jong u nohprah, bad hadien kane ki MDC ka KHADC kin hap ban dang ia shong pyrkhat bad hadien kata ka rai kaba mih na ki kin phah sha ka sorkar la kan pdiang ne-em bad katei kan shim por hi la kumno kumno shi bnai tam bad kat haduh ban da ioh ka rai ka elekshon ka la poi.
Ha kaba ia dei bad ka phiah konstitwensi kiba bun ki MDC haba la leit ban wad jingtip na ki kim pat lah ong eiei bad ki dang ia artatien  la katei ka kam phiah konstitwensi kaba lah ne em ban pyntreikam   shuwa ban long ka elekshon.
Lah ban kdew ba ka komiti phiah konstitwensi ka dang pynlong iaka jingpynsngew paidbah ba nyngkong eh jong ka ha Nongpoh bad kaba sah sha kiwei pat ki jaka kum ka nongstoin, Mawkyrwat.
Jowai, 19 Nohprah:Ka nongtrei jong ka SBI Ladthalaboh Branch, ka Ripaya Jat, 36 snem ka rta ka la shah kem ha ka 18 tarik.
Kane ka donkti ha kaba sei tuh ia ka pisa ba T.
4 lak na ka account jong uwei u heh spah, u Bah Balen Thubru ha ka 16 tarik.
Ki pulit ki la ioh ujor na utei u heh spah bad ki la kem ia katei ka longkmie.
La ioh kurup biang ia ka pisa na ka met jongka, haduh T.
3.
97 lak.
Shillong,19 Naiwieng:U Deputy Commissioner ka East Khasi Hills u la pynbna paidbah ba la pyllait ia ka jingiarap ban siew bailutksan sha ki lanot kiba la shah lynsho ha ka snem 2012 bad 2013 kaba hapoh ka Mawsynram,Mawphlang,Pynursla bad ha Mawkynrew Block.
Shillong, 19 Naiwieng:Ki seng sain pyrthei bym dei ka Congress kynthup ka HSPDP, KHNAM bad ka BJP ki la ong ba kim pat ioh pdiang ei ei ka jingthoh na ka UDP halor ka jingtyrwa ban kyrshan ia u kyrtong na Shillong Parliamentary seat.
Ha ka jingshisha, ka UDP ka la kam ba ka la phah jingthoh sha ki kham myn shwa ban ai ia ka jing kyrshan ia u kyrtong katei ka seng, ha ka elekshon MP ban wan.
“Ngim pat ioh pdiang ei ei ka jingthoh na ka UDP ban kyrshan ia u kyrtong jongka", la ong president ka HSPDP Bah Hoping Stone Lyngdoh mynta ka sngi.
U Bah Hoping u la ong ba ka  seng kam pat rai ruh ban kyrshan ia u kyrtong ka People’s Candidate Forum (PCF) u Rev PBM Basai awmoit.
“ Ngin shong jingialang ban iakren ia kane ka kam ha u 22 tarik Naiwieng.
Ngim pat shim kano kano ka rai ban kyrshan iano iano ruh", la ong u Bah Hoping bad ong ba ka party kan sa peit kaei kaba lah ban leh la ban pynieng ne em ha kane ka elekshon MP ban wan.
U general secretary ka BJP u Dipayan Chakraborty u la ong ba haduh mynta ym pat ioh jingthoh na ka UDP halor ka jingpan kyrshan na ka bynta ka MP elekshon.
‘Tang ka ktien ka UDP ka la kyrpad ban ai ka jingkyrshan ia u kyrtong" u la ong.
U Chakraborty u la ong ba ka long kaba eh ia ka party ban kyrshan ia ka UDP namar ba kam shai, la kan don ha ka shatri ka NDA ne em.
“Ka North East Regional Political Front (NERPF) kaba ka UDP ka don bynta ka la leit sha ka jingialang jong ka Third Front ha ka nongbah dang shen,", la ong u heh ka BJP.
U la ong ba la don ka jingpynbor na ki nongtrei ka party ban pynieng kyrtong hi na Shillong bad na Tura.
Ha kajuh ka por, u president ka  KHNAM u Bah Pyndapborthiaw Saibon u la ong ba ka party kam pat ioh jingthoh ei ei na ka UDP halor ka jingpan jingkyrshan na ka bynta ka elekshon Lok Sabha.
Ha nga marwei, nga la kyntu ia ka UDP ban pyrkhat arsien shwa ia ka rai jongka ban pynieng ia u Bah Paul Lyngdoh na Shillong Parliamentary seat.
U Bah Paul u donkam ban don ha jylla namar ba lada un leit sha Delhi, kan don ka jinglait kaba khraw ha jaka jongu ha kane ka jylla"  la ong u Bah Pyndap.
Ka UDP kham mynshwa ka la rai ban pynieng ia u Bah Paul na Shillong Parliamentary seat.
U Bah Pyndap u la ong ba lada u Bah Paul un jop kum u MP, ka Shillong West constituency kaba u mihkhmat mynta, yn ioh ei ka Congress.
‘Nga ai jingmut ia ka UDP ban pynngeit ia u Rev PBM Basaiawmoit ban iakhun ha kane ka elekshon na ka party.
Kane ka dei ka lynti kaba biang eh ba un long u kyrtong monlang ban pynliem ia ka Congress," la ong u president ka KHNAM.
Ba phiah konstitwensiShillong,19 Naiwieng:Ki 6 sengbhalang ba kynthup ia ka JPMF, JYF, JSU, HANM, HNPF, FKJGP  bad ki Rangbah shnong bapher bapher ha Ri Lum Jaintia ki la pynpaw ia ka jingsngew pyrshah kaba jur ia ka jingphiah Konstitwensi ka JHADC kaba la leh da ka EC jong u Ma M.
B Rymbai.
Ki la kynnoh ba katei ka jingphiah konstitwensi ha JHADC ka dei ka jingleh donbor jong ka EC u Ma rymbai kaba la pynkhein ruh ia ka  ain 1961, Article 244 jong ka Riti synshar ka ri India kumjuh ia rule jong ka Meghalaya Autonomous District Council 1951.
Ki la kynnoh ruh ba la phiah jubor  hapdeng ka jingpyrshah kaba bun na u paidbah ha ka Public Hearing kaba la long ha ka 23 bad 24 tarik u Risaw.
Ki 6 seng ryngkat bad ki Rangbah shnong ki la ong ba ka jingphiah konstitwensi ka JHADC ka dei kaba la shu leh kyrkieh ha kaba wat ki para MDC ruh kim ioh lad ban ia kren ia phylliew jingmut lang ,kumjuh ruh kam shym la don kano kano ka jingiakren ne ka jingpan jingmut na ki  riew pawkhmat kum ki Dalloi, Rangbah Shnong, Sengbhalang bad kumjuh ki paidbah nongshong shnong ka District baroh kawei.
Ki la ong ba katei ka jingphiah ka long ruh ka bym shym iaid ryntih kat kum ki jaka ba dei ban iaid, hynrei ka long kumba ia ryngkoh na kawei ka jaka sha ka wei pat, don ruh ki shnong kiba la pait  arliang hapoh u juh u Rangbah Shnong.
Ka jingheh ne jingbun paid na ka wei ka Constituency sha kawei pat kam shym ia ryngkat katba ka skhim MDC pat ka long mar katjuh.
Ki la kynnoh ba kate ka jingleh ka JHADC ka dei tang ka jingpyniohnong ia ki katto katne ngut ki MDc ha kane ka elekshon ban wan.
Ki  Sengbhalang bad ki Rangbah Shnong kila iawer ia ki paidbah bad ia kiwei pat ki Rangbah Shnong bad Sengbhalang ban iasnohkti lang ha kaba yn lah ban pynsangeh shwa ia kane ka jingthmu jong ka JHADC ha kane ka kynti.
Ki la kyntu ruh  ia ka sorkar jylla ba kam dei ban ailad ne shah ia ka jingthmu jong ka JHADC bah pynurlong ia ka jingthmu phiah Constituency jong ka.
Ki la ong ba kin pynpaw ia ka jingpyrshah jong ki ia katei ka jingphiah konstitwensi da kaba kin iaid sha khmat sha ki bor jong ka ain.
Ka la pyntip paidbah ba kito kiba kwah ban kyrshan ki dei ban ai jingtipda kaba shu phone ha ki nombar 8014973782 / 9615336251, ong ka kyrwoh na u  Baitlang Pohsngap President ka JPMF bad ma Shaniah Suchen President HANM Jaintia Hils Unit.
Shillong,19 Naiwieng:Ka Don Bosco Past Pupils’ Association, Shillong  ryngkat ka jingiatreilang  jong ka Indian Red Cross Society  ka la pynlong ia ka programme ban sumar  bad  ai dawai  ei  ia ki nongpang jong ka Langtor, Nongdom, Tiehbah, Dombahkseh bad Bynther ha ka  sngi saitjain ba la lah ka 16tarik  mynta u bnai ha Langtor L.
P.
School.
Ia katei ka  prokram la plie da u S.
D.
O.
Civil Sub-Division Mairang, u Arun Kumar.
U   SDO u la ai ka jingiaroh ia ka Seng  Don Bosco Past Pupils bad kumjuh ruh ia ka Indian Red Cross  kiba la  kner ia la ki kti ban ai jingkoit jingkhiah ha ki thain nongkyndong kiba donkam eh ia ka jingiarap.
La kdew ba na ka Sorkar India bad Sorkar Meghalaya ki la mang shibun ka pisa  ban  pynioh ia ka koit ka khiah ha ki jaka kyndong hynrei, ka pisa kam dap satia namar dangbun ki bym pat ioh ia ka  koit ka khiah ha kine ki jaka.
U la kyntu ruh ia ki Sengbhalang  bad ia ki Riewshimet ruh  ban long ki ba la kloi  ban kner lem ki kti  na ka bynta ki jaka kyndon  kiba dang donkam palat ia ka jingiarap ha ki liang baroh.
U myntri jong ka Hima Nongkhlaw, u Bah Lawrence Basaiawmoit bad u Bah Bill Richmond Marbaniang, u pulit rangbah  duh barim jong ka Meghalaya,  ki la pynpaw ia ka jingsngewnguh ia  ki Doctor bad ki Nurse kiba la kloi ban  pyllait por  na ki kam ba bun ban wan ai jingsumar ha kane ka programme.
4 ngut ki Doctor na NEIGRIHMS, 2 ngut na Civil Hospital Mairang, 4 ngut ki Sister Holy Cross Mairang 1 u Doctor na Nongstoin C.
S.
Office bad 1  Doctor Kynthei ba la shongthait  ki la ia don bynta ban ai jingsumar bad dawai  ha kane ka  sngi ha kaba  palat 400 ngut ki la wan phah check bad  shim dawai.
Ia ka jingialang  la pyniaid da u President Past Pupils  Don Bosco, u Bah George Warjri bad la pynpaw ia ka jingsngewnguh da u Secretary  jong kane ka juh ka Seng, U Bah Felix Rani.
Shuwa kane la pdiang  sngewbha da u Sordar Shnong.
Shillong,19 Naiwieng:Hadien shi bnai tam ka jingjia ia kulmar ha pdeng ki paidbah bad ki pulit ha Motphran hadien ba la wai ka shong kyrain ka CSWO ha Madan Student kaba la long ha ka 25 tarik u Nailur.
Ki pulit ki la kem ia u Bah Anthony Kharbuli,48 snem karta, uba dei u nongialam barim ka KSU bad uba ju don ha syndah U bah Bull N Lyngdoh ha ki snem ’90 bad nangta ha kine ki sngi, u dei ruh uwei na ki dkhot jong ka seng sain pyrthei KHNAM.
Ha ka jingthoh lyng kot, ba la phah da U Bah M Kharkrang, la  kynnoh ba U Bah Anthony Khar buli, u dei uwei na ki nongkynshoit ha ka jing ia pyni bor hapdeng ki paidbah bad ki pulit ha Motphran ha ka nohsngi jong ka 25tarik Nailur 2013, ha kaba la ong ruh ba ha katei ka jingjia, ki la don katto katne ngut ki pulit ba ki la mynsaw.
Ki pulit ki la kem ia u Bah Anthony mynta ka sngi na Springside.
U bah Anthony Kharbuli, ula dei U Vice President, ha ka por ba U bah Bull N Lyngdoh, u long U President jong ka KSU, ha ki snem 90.
Shillong, 19 Naiwieng:Ka jingthmu jong ka sorkar Congress, ban pyntreikam ia ka skhim sam khaw baduk, ha ka Jylla, kaba dei ban sdang naduh mynta u bnai, kam pat shym la iohi dak eiei ruh em haduh ha kine ki sngi bad ka daw jong katei ka jingslem, la sngewthuh ba katei ka tnat sam khaw, haduh mynta, kam don ia ki jingkhein kiba biang, ia ka jingdon ki khlieh briew ha kylleng ka Jylla, kiba dei ban ioh ia utei u khaw tad dor.
Katkum ka jingiathuh u Joint Director ka Food & Civil Supplies u Bah PM Syiem u la ong ba ka jingsam khaw tad sha ki paibah kan dang shim por hi katto katne por, namar ba ka tnat sam bam haduh mynta, kam pat ioh ia ka Khanasamari jong ka ioh ka kot ba la leh da ka C&RD bad ka Municipal.
“Ka jingsam khaw tad kam pat lah ban treikam mynta bad ka dang shimpor ban sam namar ba kim pat ioh ia ka khana samari jong ka ioh ka kot", la ong u Bah PM Syiem.
Ha kajuh ka por u Bah PM Syiem u la iathuh ba hadien ba la ioh ia ka khana samari, ka shong pat ha u DC bad u SDO ba kin jied ia ki briew ki ban ioh jingmyntoi na u khaw tad bad na ka liang ka tnad Supply kan shu pynbiang ia kiba donkam.
Kumba 21 lak ngut ki nongshong shnong ka jylla kin ioh ia u Khaw tad dor jong ka sorkar ba shongdor tang T.
3 shi kilo bad yn sam san kilo shi khlieh briew ha ka shi bnai, bad ia kane yn sam lyngba ki dukan sam reshon.
Ha nongkyndong ka sorkar ka la mang kumba 75 percent ki paidbah nongshong shnong ki ban ioh ia u khaw tad bad 50 percent la mang na bynta ki paidbah ha sor.
Ki paidbah kin ban ioh jingmyntoi na u khaw tad yn sa sam ha ki ia card reshon.
Ka sorkar pdeng ka sam khaw tad lyngba ka Food Security Bill hadien ba ka sorkar ka la pas ia ka Ordinance Bill ban sam ia u khaw tad dor.
Shillong, 19 Naiwieng:Ka jingialang ba nyngkong jong ka ministerial committee ban iatai ia ka Meghalaya Regulation of Landlords and Verification of Tenants Bill kan long lashai ka sngi Balang ha ka por 11 baje mynstep ha Central Library.
U myntri sorkar u Bah Prestone Tynsong uba dei U Chairman ka ministerial committee halor Meghalaya Regulation of Landlords and Verification of Tenants Bill u la ong ba ka Committee kan pyni sha ki khynnah skul halor kane ka Bill kaba thmu ban tehlakam ia ki briew ba wan sah iingwai ha kane ka jylla.
“Ngin pyni bad ngi batai ia ki bad ngi kwah ban ioh ia ka jingmut na ki halor kane ka Bill," la ong u Bah Tynsong.
Ka Committee kan pynlong ruh ia kajuh ka jingialang ha kiwei ki jaka jong ka jylla ban pan jingmut na ki paidbah halor kane ka Bill.
Lashai ka jingialang kan long beit tang ia ki khynnah kolej.
Katkum ka jingong u Bah Tynsong, kan don bun ki jingialang halor ki mat ba ka sorkar ka pynkhreh bad khot ia baroh ki riew shemphang, ki nongialam sengbhalang, ki riew pawkhmat ban wan ai jngmut halor kane ka mat.
Shillong, 19 Naiwieng:Ka kynhun liang pyrshah ka Meghalaya People’s Forum (MPF) ka la rai ban ujor sha u Lat ka jylla pyrshah ia ka sorkar ba ialam ka Congress ka Meghalaya United Alliance (MUA) II halor ka jingbym lah ka sorkar ban tehlakam ia ka jingsuk ha ka jylla.
Ka MPF kaba kynthup ia ka United Democratic Party (UDP), National Peoples’ Party (NPP) bad ki MLA shimet, ka la shim ia ka rai ban ujor sha u Lat ka jylla u Dr KK Paul namar ba kane ka sorkar kam lah ban tehlakam ia ka shongsuk shongsain ha ka jylla na ka jingiakhih jong ki sengbhalang ban dawa ia ka Inner Line Permit (ILP)  bad ka jingkynrei ki kam lehnoh ha ka thain Garo Hills haduh ba san ngut ki pulit ki la shah siat iap dang shen.
Ka MPF kan sa leit iakynduh ia u Lat shen.
U nongaiktien ka MPF uba dei ruh  u working president ka UDP u Bah Paul Lyngdoh u la ong ba ka daw ba kongsan ba ki liangpyrshah ki la rai ban rah sha ka skhor jong u Lat ka long ba ka sorkar kam shym la lah ban tehlakam ia ka jingsuk kaba la synjor ha kane ka jylla.
“Ngi la thikna ba kaei kaei kaba u Lat u la ioh ka dei tang shiliang ba la ioh na ka sorkar, hynrei un lap ia ka jingshisha da ka jingleit kynduh ki liangpyrshah ia ka jinglong jingman", la ong u Bah Paul.
U Bah Paul u sngew ba ka jingsynjor ka ain ka nun, ka pynthut ia ka shongsuk shongsain ha ka jylla bad ka MPF ka kwah ba ka jubab ka bym dei kaba shah liang sain pyrthei na kane ka jinglong jingman.
U la ong ba ka MPF kan leit iakynduh ia u Lat ban batai ia ka jinglong jingman katkum ki jingshisha bad ban pan ia ka jingtuklar jongu halor kane.
Lada ka jingialang bad u Lat kam seisoh, ka MPF kan sa pyrkhat ban shim da kiwei ki lynti, hynrei kam dei ban long ka jingshim kabu sain pyrthei ne ban pynkhyllem ia ka sorkar.
U la ong ba ka MPF ka don ki daw ban ngeit ba u Lat un pyndonkam hok ia ka ophis jong u na ka bynta ka jingbit jingbiang ka jylla.
Katba u nongialam ka NPP u James K Sangma u la ong ba ka la don ka jingsynjor ka suk ka sain ha ka jylla khamtam ha ka Garo Hills namar ba ka jingkharoi ki kam lehnoh.
U la ong ba kaba dang shu dep jia ka long ka jingshah rahbor jong saw ngut ki nongkhaii na Amal Aseng bad ka jingiap jong ki riew lui lui.
U James u la ong ba haduh mynta khad khyndai ngut ki paidbah ki la iap ei na ki kam lehnoh bad khyndai ngut ki pulit ki la duh ia la ka jingim ha ka thain Garo Hills.
Kaba dang shu jia shen dei ka jingshah siat iap san ngut ki pulit ka jylla ha South West Garo hills district.
U la ong ba haba ianujor bad ka jingkhein ha u snem 2009, tang uwei u riew lui lui u la iap na ki kam lehnoh bad kam don satia kano kano ka jingduh na ka liang ki pulit.
“Haba ha nongbah tang 8 baje mynmiet la kynjah la lai taiew, kumno phin ong ba kiei kiei ki biang", la ong u Bah Paul.
Ka MPF ka la takrain ia ka sorkar MUA II ka Congress ka bym la leh ei ei ban pynneh ia ka suk ka sain ha ka jylla.
U James  u la ong ba ka daw ka jingmih ki seng lehnoh ha Garo Hills dei namar ba ka sorkar kam leh ei ei.
Ka long ruh kaba sngew sih ba ka sorkar kam shym la leh ei ei ban thaw ia ka lad ka lad lynti ban pynkut ia ka jingiakhih dawa ia ka ILP jong ki sengbhalang ha kane ka jylla, u la bynniaw.
Shillong,20 Naiwieng:Ka KSU Myntriang Unit ka la kynnoh ba u Rangbah shnong katei ka shnong u la pyntreikam bakla ia ka jingtrei kaba la wan na ka scheme NGRES, da kaba u pyntrei ha ka mon la jong khlem ka jingtip ki paidbah ne ka dorbar.
Ka KSU ka la kynoh ba utei u Rangbah shnong u ba long ruh ha ka juh ka por u secretary ka VEC u Ma Wolding Lamurong u la pyntrei ia katei ka kam hapoh Ing mane Presbyterian ym hapoh ka dorbar shnong kaba dei ka rukom pyniaid shnong.
Ka seng ka la kynnoh ruh ba utei u Rangbah shnong u la pyndonkam bakla ia ka bor jong u da kaba sop sarong ban ia shoh bad ban ia khun ia ki briew kiba wad ia ka jingshisha halor ka jingpyntreikam ia katei ka scheme.
Ka seng ka la ong ba utei u Rangbah Shnong u la kop ban ia leh da ka bor lada don ba nud, ka la kynnoh ruh ba katei ka jingleh jong u ka dei ka jingthmu ban ialam biang iaka shnong sha ka juk maw.
Shillong,20 Naiwieng:Ka Deputy Commissioner ,South WestKhasi Hills district Mawkyrwat ka kong R.
Lyngdoh IAS ka la pyntip paidbah ba hadien ka jingleit jurip ba man ka por da ki bor district ia ka jingkieng Wah Umngi (photumbah) baduh ba la pyllait ia ki bus bad kiwei ki kali heh ban iaid lyngba katei a jingkieng, la lap ba ka don ka jingma kaba khraw ia ki paidbah nongshong kali bad ki paidbah nongleit nongwan kiba iaid lyngba katei ak jingkieng.
Namarkata, ka DC ka la pyntip ba khnang ban lait na kino kino ki jingma ia ki paidbah nongshong kali bad nongleit nongwan kiba iaid lyngba katei ka jingkieng , la shim ia ka rai ban khang noh shwa ia baroh ki Bus bad kiwei pat ki kali heh ban iaid lyngba katei ka jingkieng Wah Umngi(photumbah).
Kane ka hukum kan treikam mardor naduh ka 21 tarik mynta u bnai tad haduh ban da pynbna da kum wei pat.
Shillong, 20 Naiwieng:Ka seng Ieng Rasong Sports Social and Cultural Club ryngkat ka jingiatrei lang bad ka tnad jong ka Soil and Water Conservation Sohra lem bad ka District Planning office Shillong ki ladep ban pynlong ia ka seminar Cum Awareness on Environment ha ka 15 tarik mynta u bnai ha Community Hall Sohra Rim.
Ha katei ka seminar ba dang long shen ka kong Natalie West Kharkongor I ba dei i Officer jong ka Indian Institute of Management  (IIM) Shillong ka long ka Kongsan ha katei ka sngi, i la kyntu ia ki nongshong shnong badki bor shnong ba ki dei ban don ka jingkitkhlieh ha kaba iadei kumno ban ri ban sumar ia ka mei mariang bad kumno ban pynjyrngangam pat ia ka da kaba thung ia ki dieng ki siej.
Ka Kong Natalie ka la kyntu ruh ba ia ki ba kidei ban wad ki lad ki lynti kumno ban trei ia ki kam ki jam kiba lah ban pynriewspah ia ka ri bad ka jaidbynriew bad ki dei ban don ka thong ban pyndon burom ia la ka shnong ka thaw kumba long ka shnong Mawlynnong.
La ioh ruh ka jingkren na u Bah HS Kharpran uba dei u Projek Manager ka Cherrapunjee Ecological.
Ha katei ka seminar la don ryngkat lang da ki nongpyniaid shnong ka shnong Sohra rim, ki nongshong shnong jong ki sn tylli ki shnong ba markhap bad ka sohra rim, ki Self Help Group, Seng samla, Seng kynthei jong ki shnong bapher bapher.
Shillong, 20 Naiwieng:Ka seng Khasi Rilum Pdeng kan pynlong ia ka lympung ba ar jong ka ha Laitkyrhong kaba jngai tang kumba 30 kilometre eiei na Shillong.
Katkum ka kyrwoh khubor ba la pyllait da u President ka seng u Bah Teibor khonglam u la ong ba ka seng ka iawer ia baroh ki para kur parakha u bri Hynniew Trep  skum ban iawan sha kane ka lympung ka ban long ha ha ka 8 tarik u Nohprah 2013.
Shillong, 20 Naiwieng:Ka jingialang ban iatai halor ka jingthmu ka sorkar ban pyntreikam ia ka ain shongwai ha kane ka jylla, ka la kylla long ka drama kaba kham phylla bha, ha kaba ki hynriew ngut ki dkhot jong ka ministerial committee ba la khlieh da u myntri sorkar Bah Prestone Tynsong ki la shah takrain ha ki samla pule kiba tar ia ka kopi jong ka Bill hakhmat jongki bad dawa ba dei ban iakren ha ka ktien Khasi.
Hadien ba la iatainia, u Bah Prestone u la hap ban pyndem ha ki samla kiba dawa ba dei ban iakren ia kane ka Bill ha ka ktien Khasi, ym da ka phareng.
Ha ka jingshisha, u Chairman ka Committee u Bah Prestone u la kyrpad ia ki samla ban iakren ia kane ka Bill ha ka ktien phareng hynrei ki samla pule ki la kyntait ia kane ka jingkyrpad u myntri bad ki la pyneh ba dei ban iakren da ka ktien Khasi bad ha kaba khadduh u myntri u la hap ban pyndem ia kane ka jingdawa ki samla ban kren da ka ktien Khasi.
Ha kane ka jingiatai, ki samla kiba la kyntait mardor ia ka Tenancy Bill ka sorkar namar ba kam don ei ei ban iada ia ki trai muluk.
U samla pule Law ka NEHU u Robert Kharjarin u la buh jingkylli ia ka sorkar kaba la khot iasyllok ia kane ka Bill shongwai, hynrei balei pat ia ka Education Policy bad ka Industrial policy.
Bun bah ki samla pule kiba kren ha kane ka jingiasyllok, ki dawa ba ka sorkar ka dei ban pyntreikam ia ka Inner Line Permit (ILP) ha kane ka jylla, bad ki la ong ba ka Tenancy Bill kam don ei ei ban iada ne khag lad ia ki briew nabar sha kane ka jylla.
Watla bun ki daw ba la pyni da ki dkhot ka ministerial committee ia ka jingeh ban pyntreikam ia ka ILP, ki samla pule ki la kyntait ia ki jingainia jong ki minister bad ki la dawa ba ka sorkar ka dei ban bret shi syndon ia ka Tenancy Bill hynrei ban shna da kawei ka ain kaba khlain ban khang lad ia ki briew nabar lada kam lah ban pyntreikam ia ka ILP.
“Haba ia ka ILP  lah ban pyntreikam ha kiwei ki jylla jong ka North East, balei pat ym lah ha jylla Meghalaya," la ong uwei u samla pule haba iashim bynta ha kane ka jingialang bad bynrap ba ki paidbah ka jylla kim ym lah ban klet ia kane.
Ki samla pule na ka St Edmunds College ki la pan jingshai kaei ka ban jia ia ka Tenancy Bill lada treikam ha ka Cantonment bad Punjabi Lane, ha kaba ki rangbah shnong la long da ki bar jylla.
“Lada ka sorkar UPA kam burom ia ka jingkwah jong ki paidbah ka jylla, ngin ai ia ka jubab kaba biang ia ka Congress ha kane ka elekshon Lok Sabha ha 2014"  la ong uwei u samla pule.
Ki samla pule na IGNOU ki la ong ba ka sorkar ka dei ban thaw ia ki lad ki lynti ban pynthikna ia ka jingiada kaba biang ia ki trai shnong kane ka jylla.
Hadien ba kim hun ia ka jingpynshai na ki dkhot ka komiti, ki samla pule ki la mih kyndat noh na jingialang, da kaba pyrta artad, Khlem ioh ILP, ym shong thait bad ki la tar lyngkhot lyngkhai ia ka Bill hakhmat ki dkhot katei ka komiti.
Haba kren sha ki nongthoh khubor hadien, u chairman ka Committee u Bah Prestone Tynsong u la kam ba ka Committee ka sngew hun ia ka jingialang kaba nyngkong jongka.
U la ong ba kane ka dei ka jingsdang bad ka sorkar kan pynlong shuh shuh ia ka jingiasyllok bad kiwei de.
U dkhot ka Committee u Bah Ronnie V Lyngdoh u la ong ba ka sorkar ka la ailad ia ki riew shimet ban pynpaw ia ka jingsngew jongki halor kane ka mat.
“Lada ki paidbah kim kwah ban iashim bynta ha ka jingialang, kumno ngin pynbor ia ki", la ong u Bah Ronnie.
Shillong, 20 Naiwieng:Ka Jaintia Youth Organisation (JYO) ka la ong ba kan leit ban kyndang naphang ia ki trok kiba kit palat pud ha ka thain Amlarem ka West Jaintia Hills hadien ba ka jingujor ka seng sha u SDO (civil) kam poi shaei shaei ruh.
Ha ka jingpynlait khubor, u Bah Banker Lymba u la ong ba katkum ka jingpynbna, ki trok ki dei ban kit hapoh 9 ton hynrei ki la kit palat haduh 20-22 ton u dewiong ban leit buh sha Bangladesh bad kane ka la wanrah ia ka jingma ia ka iaid ka ieng kaba ktah pat ia ki paidbah lada jia ei ei.
U Bah Lymba u la ong ba kane ka jingioh lad ki trok ban kit palat pud, dei ka jingbym leh ei ei u SDO (civil) ka Amlarem wat ha ka jingshisha ka seng ka la dep buh jingujor halor kane.
“Ngim banse ban leh hi da ka seng namar ba u SDO um sngap ia ka jingthoh ba la ai", la ong u president ka seng JYO.
Shillong,20 Naiwieng:Ka rai ia ki nongbatbor kiba la donkti ban batbor ia kawei ka khynnah kynthei mynshem snem ha William nagar ka la  shim por ban pyndep  namar ka jingleit ujor ki 7 ngut ki ba la shah kem sha ka Ing bishar ba ha khliehduh ka jylla ka High Court pyrshah ia ka rai jong ka Tura Fast Track Court kaba la kyntait ban pynshisha ba ki dang dei ki khynah rit.
Ia katei ka kam ka  Tura Fast Track Court (TFTC) ka la bat ha ka jingtohkit jong ka la shisnem eiei mynta bad katei ka kam ka lah ban poi noh sha kaba kut bad kaba sah mynta ka long tang ka sakhi ka ban ioh sngew na uwei na ki nongsakhi uba dei ruh u ophisar uba shim ia ka jingtohkit bad ia katei ka kam yn sdang noh lashai ka sngi palei.
Unongiaisaid paidbah  u  PL Sebastian u la pyntip mynta ka sngi ba u oophisar uba tohkit  Investigation Officer (IO) un wanrah ia ka ripod tohkit jong u lashai ka sngi palei namarba la don katto katne ngut ki ba la shah kem ki la leit ban ujor sha ka High Court pyrshah ia ka hukum jong ka Fast Track Court.
Katkum ka tyllong khubor ba na ka 7 ngut kiba la shah kem , saw ngut ki la phah da ka syrnod kaba thok ban pynshisha ba ki dang dei ki khynah rit, kham mynshuwa 9 ngut na ka 16 ngut ki ba la shah kem la phah sha ka juvenile board.
“Ka Court kan shim ia ka jingbishar jong ka bad kaba sah ka dei sa tang ka ripod bad ka jingkynthoh na u sakhi uba dei u IO , ngi dang ap ia ka hukum ka ing bishar halor ka jingkyrpad ba la phah da kiba la shah kem" ong u  Sebastian.
Kum ban shu pynkynmaw ba ha ka 13 tarik u nohprah mynshem snem , kawei ka khynnah kynthei ka la shah batbor bad ia katei ka kam la leh kham bun ngut da ki khynnah rit, ka dei ka jingjia kaba la jia hajan ka Sacred Heart School ha Williamnagar kaba hap hapoh ka  East Garo hills district.
Katei ka khynnah kynthei ka la shah batbor katba ka dang wan phai bada ki paralok jong ka na Simsang Festival.
Shillong,20 Naiwieng:Ki pulit ka Tura mynta ka sngi ki la ioh ban kem ia 2 ngut ki dkhot ka GNLA , kitei ki 2 ngut ki GNLA ki dei kiba la tip kyrteng kum u Goera  D Sangma 27 snem bad u   Sengsal R Marak 22 snem.
Ki pulit ki la ioh ban kurup ia shibun ki tiar siat na kitei ki dkhot ka GNLA, ki la kurup 2 tylli ki pistol, 2 ki magazine , ki mobile phone bad kiwei pat ki tiar siat.
Ka khubor pulit ka la iathuh ba kitei ki dkhot ka GNLA ki la wan sha Tura ban lute bad ban rahbor.
Shillong, 20 Naiwieng:Ka Meghalaya Rural Bank Officers’ Association, kan pynlong ia ka Biennial General Body Meeting ha Ee Cee Hotel Conference Hall, Khyndailad, Shillong ha ka 23tarik mynta u bnai ha ka por 10.
30 mynstep.
Katkum ka kyrwoh na u  Bah Michael L Chy ne, General Secretary, la kyntu ia baroh ki ophisar ba trei ha Meghalaya Rural Bank ban wan khnang khnang sha katei ka jingialang.
Shillong,20 Naiwieng:Hadien 145 snem ka jaka ai jinghikai  ia ki nonghikai ne ka Teacher’s Training Centre ha Sohra ka la ioh ia ka ing dewbilat kaba nyngkong eh jong ka mynta u snem.
Kane ka long ka sien ba nyngkong eh ha ka history jong ka Training Centre ki nonghikai ha Sohra ban ioh ia ka ing Dewbilat (RCC Building).
Katei ka jaka hikai  ka dei tang ka ing ba la sop tang ki tin kiba la shna  la slem bha , hadien ka jingplie ia katei ka ing mynta ka sngi, ka la don ka ing dewbilat kum kiwei pat ki jaka pule ha kane ka juk mynta.
Ia katei ka ing la plie mynta ka sngi da u MLA/MDC ka Sohra u Bah Titos W Chyne ha ryngkat ka jingiadonlang ki nongpyniaid jong katei ka jaka ai jinghikai ba kynthup ia ka Principal ka kong M B Khongwir, Pastor NS Phawa, Pastor Bareh , u Principal ba la rim tam ka Centre uba la bat ruh haduh 42 snem ia ka kam Principal u Tymmen basan W.
Knight.
La wan ban pynshngain ruh ha katei ka sngi da u BDO ka Shella –Bhologanj C&RD Block u Bah L.
Kynjing uba long ha ka juh ka por u symbud kongsan , ki ophisar na ka tnad Soil&Water Conservation bad kumjuh ruh ki nonghikai kiba dang shah hikai ha katei ka Training Centre.
Katei ka ing kaba u Bah Titos Chyne uba long u kongsan u la plie mynta ka sngi ka dei ka ing kaba la thmu ban pynlong ia ka kum ka jaka sah ki nonghikai shynrang kiba wan shah hikai ha katei ka jaka hikai, hynrei mynta shipor la pyndonkam ia ka kum ka jaka buh nam ia ki tiar ba la pynwandur bad shna da kitei ki nonghikai ba dang shah hikai bad kumjuh ruh la pyndonkam kum ka Laboratory Room.
Haba kren hakatei ka sngi u kongsan u la ong ka jingioh ia ka ing dewbilat ha ka sien kaba nyngkong eh mynta u snem ka pyni shai kdar ia ka jingsahdien ka thain Sohra khamtam ha kum kitei ki jaka ba la tei naduh kip or u Phareng.
Lehse ki jingkren jong u MLA ka Sohra  ia kitei ki kyntien ka dei ka jingsiat pharshi  jong u ia ka jingbym ler ki nongmihkhmat barim ka Sohra ki  bym shym la leh eiei na ka bynta katei ka jaka hikai.
Haba phai sha ka liang ki nonghikai u Bah Titos u la ong ba ki nonghikai ki dei ki nongsain dur ia ka lawei ki khun ki kti jong ngi , “Ki kmie ki kpa kim don por shuh namar ki khun ki pynlut por tang khyndiat kynta bad ki ha ing hynrei  kham bun  ka por jong ki ka dei ha skul bad ki nonghikai" ong u Bah Titos uba la kyntu ruh ia ki nonghikai ba ki dei ban long kiba aiti lut ha ka jingshakri jong kin a ka bynta ban saindur ia ka lawei ki khynnah.
Shuwa ban plie ia katei ka ing la pynlong ia ka jingduwai kaba lyngkot da u Pastor N S Phawa uba long ruh u President ka Managing bad ha ka juh ka por u chairman uba la pyniaid ia ka jingialang, la ioh ki jingkren na u BDO ka Shella Bhologanj Block, ki jingkren na ka Principal ka kong MB Khongwir kaba la iathuh ia ka khana jong ka ingiaid lynti katei ka jaka hikai , ka kong Khongwir ka la ong ba ia katei ka ing ba la plie mynta ka sngi la ioh jingiarap ha ka por ba u Bah Jopthiaw Lyngdoh u la long u Deputy Commissioner ka East Khasi Hills uba la noh ka jingiarap haduh T.
5 lak tyngka.
Shillong,20Naiwieng:U Working President ka  Ka Khun Hynñiewtrep National Awakening Movement (KHNAM) u Bah Adilbert nongrum ha ka kyrwoh kaba u la pyllait paidbah mynta ka sngi u la ong ba u Bah Anthony Kharbuli um dei dkhot ba shit rhem ka KHNAM kumba la kynnoh ki pulit hynrei u dei pat u briew uba don ka jingkitkhlieh ia ka iap ka im ka jaitbynriew.
“U Bah Anthony um dei u dkhot ka KHNAM hynrei ka jingiadei jong u bad ngi ka dei na bynta ka jingkitkhlieh ia ka iap ka im jong ka jaitbynriew" ong ka kyrwoh na u Bah Adilbert.
Ka KHNAM ka la pynpaw ba ka  pynrem jur ia ka sorkar kaba la phah kem ia u Bah Anthony bad kiwei pat ki kum ka kong Agnes Kharshiing ki briew kiba nud ban kren ia ka jingshisha, ka la kynnoh ba ka jingkem pathar ia ki briew ba lui lui ka dei ka jingpyntieng kohtympan ia kiba kren pyrshah sorkar.
“Kum kane ka jing leh dei ban pynrem da baroh bad kum ka jaitbynriew ngin nym dei ban shu hun tang ban shu peit, ngi donkam ban leh ei ei hashuwa ba ka por kan dier namar kiba leh beiñ ia la ki jong kidei ki nongshun pyrshah ka jingiatiplem" pynkut ka kyrwoh na u Bah Adilbert Working President ka KHNAM.
Shillong,20Naiwieng:Ka Wah Lukha mynta u snem ka la kylla rong biang ha kaba ka um ka la kylla rong blue bad katei a jingkylla rong ka la sdang naduh ka 15 tarik mynta u bnai ha ka por shiteng synnia.
Kane ka jingkylla rong kynsan jong kane ka wah ka wanrah biang iaka jingiap pathar ki dohkha ha kaba ka pynbynnud haduh katta iaki paid nongshong shnong ba marjan kane ka Wah.
Kane kam dei ka sien ba nyngkong, hynrei ka shait jia man la u snem tang shu poi u Naiwieng kaba la sdang nyngkong naduh u snem 2007 hadien ka jingwan mih ki Company  Factory ha katei ka thain.
Ka KSU Narpuh Circle bad ki paidbah ki dap da ka jinglyngngoh kaba khraw ia kane ka jingai bih ia ka Wah Lukha ba man la u snem, bad kaba pynduh jingkyrmen ia ki paidbah ka long baka sorkar ka sngap jlam jlam  khlem leh eiei,ne ban wad ki lad ki lynti ban ioh kem ia kiba donkti bad leh dusmon  ia kane ka Wah Lukha kaba bna nam ha ka jingbun ki dohkha.
Ka sorkar ka lehbein shisha ia ki paidbah jongka thain Elaka Narpuh khamtam ia kito ki shnong kiba don hajan Wah Lukha kiba ioh jingmyntoi na ki dohkha ba don hapoh kane ka wah da kaba khwai.
Ym tang ki nongshong  shnong kiba pynpaw iaka jingsngewsih namar kane ka jingjia ia ka Wah Lukha, hynrei jan baroh kito ki riew ieit khwai dohkha kila pynpaw lem ka jingbynniaw halor kane.
Kane ka jingber bih dusmon ia ka Wah Lukha ka wanrah ka jingma kaba khraw ia ki paidbah khamtam ia ki khynnah bapli ki bymtip ia ka bneng ka khyndew,kiba leit sum bad jngi sngewbha ha kane ka wah bad dih ruh iaka um namar ki lah ban ioh ei  iaki jingpang sniehdoh, kiwei kiwei pat ki jait jingpang.
Ka KSU Narpuh  ka la  pynpaw shuh shuh ia ka jinglyngngoh ba kumno  kane ka jingkylla rong blu bad ka jingiap pathar ki dohkha ha katei ka Wah ka shait jia beit tang  hapoh ka 20 tarik u Naiwieng kata ruh tang shu dei ka por pynhap jar ban riam dohkha da kito ki nongthied wai(Contract) ia ka Wah Lukha.
Katkum ka kaiphod bala pynmih daka Meghalaya State Pollution  Control Board ( MSPCB) haka jingkylla rongblu ba nyngkong katei ha u snem 2007, la pynpaw ba ka jingkylla rong bad jingiap ki dohkha ha katei ka Wah kadei na ka jingdon ki par dewiong bad par mawshun hapoh katei ka District.
Hynrei kaba pynlyngngoh  ia ka seng ka long ba kumno katei ka lah ban long ha kaba ka jingkylla rong bad jingiap ki dohkha ka shait jia tang haki aiom bymdon slap.
Jin lada dei naki daw u dewiong  ym nymdon dohkha shuh wat  tang iwei ruh ha katei ka Wah haduh mynta kumba jia ha kiwei ki Wah kumba jia ia ka Wah Kupli bad Wah Lunar hapoh Thain  Jaintia kiba shah ktah na u dewiong.
Ka jingbymshimkhia ka sorkar halor ki jingjia ha wah lukha ka pynshlur shuh ia kito ki nongai bih ban leh dusmon ia kane ka wah ba bun dohkha, ong ka kyrwoh na ka seng.
"Ngi dawa jur ia ka sorkar bad ia u DC ka East Jaintia Hills Dist ban jurip mar mar ia kane ka wah ban lap dalade,bad lada ka sorkar kam treh ban shimkhia ban sumar sukher bad ban pynneh pynsah ia ki dohum ha kane ka wah,ka seng kam banse ban pynkhih paidbah pyrshah ia ka sorkar lane wat ban ujor syndon da ka PIL, la pynkut ka kyrwoh na u Vice President ka KSU Narpuh Circle , Samla Phanuel Tongper.
Ka Seng ka dawa ruh naka sorkar ban pyntreikam iaka Water  Policy naka bynta ban iada bad ban pynbha ia katei ka Wah ba pawnam ha poh Jaintia naka jingshah pynjot bad shah pynsniew haki riew shim kabu.
Shillong, 20 Naiwieng:Ki samla pule kolej ki la tar lyngkhot lyngkhai ia ka ain shongwai, Tenancy Bill jong ka sorkar ha phyllaw ka State Central Library,Shillong mynta ka sngi, hadien ba ki la mih noh shabar na ka jingialang ba la khot da ka sorkar.
Ia ka jingialang la pyniaid da u chairman ka ministerial committee u Bah Prestone Tynsong.
Ki samla pule ki la dawa ba ka sorkar ka dei ban bret noh ia ka ‘Meghalaya Regulation of Landlords and Verification of Tenants Bill, 2013’ bad ha jaka jongka, dei ban wanrah da ka Inner Line Permit (ILP) ne da kano kano ka lad kaba lah ban pyrkhing bad tehlakam ia ka jingwan rung ki briew nabar sha kane ka jylla.
Ki samla pule ki la ong ba ka Tenancy Bill ba la pynkhreh da ka sorkar ban pyrkhing ia ka jingwan ki briew nabar, kam don satia kano kano ka kyndon kaba thmu ban the lakam ia ki briew nabar, hynrei ka ai lad pynban ia ki briew nabar ban wan sah hangne.
Da ki spah ngut ki samla pule na ki jaka pule bapher bapher ki la mih jyndat na jingialang ba la long ha U Soso Tham auditorium,  kum ka dak ka jingpyrshah bad kyntait mardor ia ka jingthmu ka sorkar ban wanrah ia ka Bill.
Hadien ba la bitar ia ka jingthmu ka sorkar ban wanrah ia kane ka Bill, ki samla ki la tar ia ka kopi jong ka Bill ba la ai sha ki, da kaba pyrta,"Ngi kyntait ia ka Tenant Bill, sorkar, pyntreikam da ka Inner-Line Permit (ILP), lada ym lah pyntreikam da kawei ka lad ban khang lad ia ki briew ba wan sha kane ka jylla’.
Hapoh ka jingialang, la sakhi ia ka jingiatainia kaba khluit bha ha kaba ki samla ki la pan jingshai na ki kyndon ba bun ha kane ka Bill bad da kawei ka sur, ki la pynpaw ba ki pyrshah beit ia ka Bill.
“Kane ka Bill ha ka nongrim jongka, kam iadei ei ei bad ka jingwan rung ki briew nabar.
Lada ka sorkar ka sngewkhia shisha ia ka jingwan ki briew nabar, ka dei ban thaw da ka Bill kaba khlain ban khang lad ia ka jingwan rung pathar ki briew nabar", la ong u Robert June Kharjarin, uba pule Law ha NEHU.
Katkum ka jingong u samla Robert, kane ka Bill kam lah ban batai mano ba dei kiba wan rung bad mano ba dei kiba shu wan bylla.
“Lada ngi pule ia ka Bill, la sngewthuh ba la phi dei ki trai jaka ne ki bym dei, la pynngat kum ki nongshong wai.
Ka long kaba shai ba ia kane ka Bill lada pyntreikam, ki samla trai muluk kiba wan na jaka nongkyndong ban wan pule, kin shah khein kum ki nongwan naei naei" la ong u Robert.
U la ong ba kane ka Bill kam dei kaei kaei hynrei ka jingpyndik ia ki trai shnong  kiba hap ban leh affidavit lada sah wai.
Ka Bill ka dei kaba shah shiliang, namar ba ki nongtrei sorkar pat kiba wan sah, ki lait na ka jingtreikam kane ka Bill bad na ka liang jong ngi, ym lah satia ban pdiang ia ka da lei lei ruh.
U Robert uba dei u nongialam barim ka Khasi Students’ Union (KSU-NEHU Unit)  u la ong ba lada kane ka sorkar kam don da  kiwei kiwei ki lad ban pyntreikam ban khang lad ia ka jingwan rung ki briew nabar, ka dei ban pyntreikam shi syndon ia ka Inner-Line Permit (ILP)  kumba la dawa da ki sengbhalang.
“Lada phim lah ban thaw ia ka ain kaba thymmai, ka sorkar jylla ka dei ban ong ia ka sorkar UPA ba kan bsuh ia ka Garo Hills ha ka Bengal Eastern Frontier Regualtion Act 1873,", u la ong.
U la ong ba u Myntri Rangbah u Mukul Sangma uba ong ba ka Tenancy Bill ka dei kaba khlain, ka long kaba thamula.
“Ban  ong ba kane ka Bill ka long kaba khlain, nga sngew ba u Myntri Rangbah u la shah ialam bakla ha ki IAS ophisar bat jylla".
U la ong ba ki samla pule ha ka jylla kin ai ia ka jubab kaba biang ia ka sorkar Congress ha ka elekshon Lok Sabha ha 2014,  lada kam lah ban pyntreikam ia ka jingwan rung ki briew nabar.
U samla pule na Shillong College u Phrangsngi Pyrtuh  u la ong, “Nga pyrshah jur ia kane ka Tenant Bill namar ba kumba long ha Assam, ka don san tylli ki Tenancy Act hynrei ki trai jaka ki la nang ring stait ha ka jingbun paid.
“Nga sngew ba ka don ka jingthmu barieh jong ka sorkar halor ka jingwanrah ia kane ka Bill", u la ong.
U la ong ba ka jingpyrshah mynta ka sngi ka dei ka khubor ba ki paidbah kim kwah ia ka Tenancy bill ha kane ka jylla bad ka sorkar kam dei ban shu pynlutkai ia ka por ban leit iasyllok ia ki paidbah.
Bun bah ki samla pule ki la pynpaw ba kane ka Bill kan knieh noh ia ka bor jong ki shnong ki thaw bad kan khynra lut ruh ia ka Sixth Scheduled  jong ka riti synshar ka ri.
U nonghikai na Sankerdev College u P Syiemlieh  u la ong ba ka Bill  kam peit ia ka jingbit jingbiang jong ki trai muluk hynrei kan iada pynban ia ki briew ba nabar.
Ha kawei ka liang, u Bah Prestone Tynsong uba long ruh u Chairman jong ka Ministerial Committee  u la iathuh ba ka Committee kan shim khia ia kane ka jingsngew jong ki samla bad yn aiti sha ka sorkar ban leh ia kaba donkam.
Shillong, 20 Naiwieng:Ki nongtrei ka Megha laya Transport Corporation (MTC) hapoh ka lama ka Meghalaya Transport Corporation Workers Union ki la ai por 15 sngi ia ka sor kar ban pynlait noh ia ka tulop ba san bnai kynthih.
Ha ka kyrwoh ba la pynlait ha kane ka sngi Balang, u general secretary ka MTC Workers Union u Bah K Rumnong u la ong ba ka Union kan pynlong ia ka jingiakhih ba tyngeh lada ka sorkar kam pynlait noh ia ka tulop jongki kaba la set la san bnai kynthih.
Ki nongtrei ka MTC ki la ong ba ka jingbym pynlait ia ka tulop khamtam ia kito ki nongtrei ba kham rit ka la pynbor ia ki ban iakynduh jingeh khamtam ban siew ia ki jingdonkam ia ki khun ha ki skul nalor ba kim ioh ia ka jingai haba ki pang ne shitom.
Katkum ka jingong jong ka MTCWU, ka bor pyniaid kim pat pynlait ia ka tulop naduh u Naitung mynta u snem bad kane ka la wanrah jingeh ia ki nongtrei ban siew ia ki jingdonkam ba man ka sngi.
Ka seng ka la ong ba ki la dep iakren ia kane ka kam bunsien bad ki bor ba dei peit hynrei khlem poi shaei shaei ruh bad wat ia u myntri ka kit ka bah ruh.
Shillong,21Naiwieng:Ka FKJGP,Central Body ka la ai ka jingiaroh kaba kyrpang ia ki samla pule jong ka jylla kiba la nud ban mih shakhmat ban pyrshah ia ka ain shongwai ba la wanrah da ka sorkar jylla ban pyn treikam ia ka ha ka jaka ka ILP.
Ka seng ka la ong ba ka jingkyntait ki samla pule ia ka ain shongwai ka sorkar ka dei ka jingiohi jngai jong ki ia ka lawei ka jaitbynriew.
Shuh shuh ka seng ka la kynthoh ia ka jingialang ba la khlieh da u Bah Prestone Tynsong  ban ia mir jingmut bad ki samla pule, namar ka jingbym lah ban pynshai ia kiba bun ki jingkylli kiba ki samla pule ki la wanrah.
Lah ban kdew ban mynhynin ka sngi ki samla pule ki la kyntait mardor ia ka ain shongwai ha ka jingialang kaba la pynlong ha U soso Tham Auditorium.
Shillong, 21Naiwieng:U Indian A Sangma u dkhot ka GNLA u kyllon iap hashen  hadien ba ka jingiather kuli hapdeng ki pulit SWAT bad Commando ka la neh kumba katto katne por.
Katei ka jingiather kuli hapdeng ka GNLA bad ki pulit ka jia mynta ka sngi ha ka shnong  Sonabil  kaba hajan Garobadha ha  West Garo hills district.
Ka khubor pulit ka la iathuh ba ki pulit ki hiar sha katei ka jaka ban khynra ia ki lehnoh GNLA dei lyngba ka jingialam u dkhot jong ka uba la shah kem u Jackuis A Sangma , ki la ong ba u Jackius u la ialam ia ki pulit ha katei ka shnong ba don ki GNLA.
U Indian Sangma u dei u dkhot ba dang 23 snem , u la kyllon iap hashen ha ka jingiather kuli kaba markylliang.
Ki pulit ki la ioh ban kurup kawei ka pistol bad ka Magazine na utei u dkhot ba la iap.
Shillong,21Naiwieng:Ka Jaintia Youth Organisation, JYO  lyngba u President jong ka u Bah Banker Lymba ka la pyntip ba shen kan sa leit ban jurip dalade hi ia ki trok kiba kit dewiong kiba leit sha Bangladesh bad kiba kit palat pud.
Ka seng ka la ong ba kham mynshuwa u DC u la pynbna ba ym shah ban kit palat ia ka 9 ton hynrei mynta pat ki trok ki kit kumba 22 ton eiei bad katei ka wanrah jingma ia ka surok ba pyndonkam paidbah.
Ka seng ka la ong ba kan leit ban jurip bad ban khang dalade hi ia kitei  ki trok namarba ka sorkar kam shym la leh eiei watla ka seng ka la dep ban ujor la slem.
Shillong, 20 Naiwieng:Ia U bah Anthony Kharbuli, uba dei u nongialam ba rim jong ka Khasi Students Union (KSU), la pynshong haduh hynniew sngi kyn thih ha Sardar Police Station, ba un shah tohkit ha ki pulit bad katei ka dei ka rai jong ka kashari mynta ka Sngi.
Haba iakren bad U Bah Albert Kharbuli, uba dei u para trai jong U Bah Anthony, mynta ka miet, u iathuh ba la pynngat 7sngi ia U bah Anthony, ha ka jingtohkit ki pulit.
La iathuh da U bah Albert, ba ki pulit, ki dang kynnoh hi ba U bah Anthony, haduh mynta, u dang dei u dkhot KSU bad ki kynnoh ruh ba ha ka jingialum paidbah ha ka 25tarik Nailur 2013, ha Motphran, U bah Anthony, u mut ban knieh ia ka suloi jong ki pulit bad ki ong ruh ba u dei u dkhot jong ka seng sain pyrthei KHNAM, ong U bah Albert.
U Bah Albert, u iathuh shuh shuh, ba la kem ia U bah Anthony na phyllaw iing jongu, hynnin ka sngi, ha ka por 3.
15 na Nongthymmai.
Halor ka jingshah kem jong U bah Kharbuli, la ong da u para jongu “Ngim sngew phylla eiei, namar ym dei bat uh ba thied, u leh na bynta ka jaitbynriew".
U Bah Albert, u iathuh ruh ba haduh ha kine ki sngi, ka mynsiem jingieid ia ka KSU, ka dang iai don beit ha u hynmen jongu.
U Bah Albert, ula kyntait ruh ba u hynmen jongu, u pynmih jingkulmar bad kynshoit ha katei ka jingialum paidbah ha ka 25tarik Nailur ha Motphran.
“U shu ong haba iakhih iakhih na ka mynsiem" ong u para, haba iathuh ia ka jingkren jong u hynmen jongu.
“Kam don ka jingpynshit" ula ong shuh shuh.
La ong biang U bah Albert, ba ha katei ka sngi, ki paidbah, ki mut iaid paidbah na Motphran, namar ba ka dei ka jaka pdeng bad ki ia poi lang hangtei ruh, ba ki mut ban ia leit phai sha la iing, hynrei haba ki pulit ki khang paidbah, ba kin iaid, kumta ka la mih ka jingkhluit na u paidbah.
Kiwei ki lad khubor, ki iathuh ba ka don ka jingthmu ban pynngat ia U bah Anthony ha ki kyndon ain Meghalaya Prevention Detention Ordinance (MPDA) bad lada kan dei kumta, kumba la iakren ha ki bor pulit, kan dei ka sien kaba ar, ba yn pyngngat ia katei ka ain, ia utei u nongialam barim ka KSU bad kham mynshwa ruh U bah Kharbuli, ula shah pynngat ha katei kajuh ka ain, ha u snem 1987, ha kaba ki la shah set lang bad U Bah Bull N Lyngdoh sha Silchar.
Shillong,21Naiwieng:Lashai ka sngi kan long ka sien ba nyngkong  eh ha ka khana jong ka I-League ba ka Shillong kan ia khun para shillong, kata ka jingiakhun hapdeng ka rangdajied bad ka Shillong Lajaong.
Wat ha ka I-League hi kam pata ju jia koit kum kane ka jingiakhun kaba ar tylli ki kynhun na kajuh ka jylla kin ia aireng para maki lait noh ka Mohunbagan bad ka East Bengal kiba dei ki klop na West Bengal.
La khmih lynti ba ka jingiakhun hapdeng kitei ki ar kynhun kan long aba shongshit bha, ha kaba la khmih lynti  ba ka madan Polo kan dap mam lashai ka sngi da ki paidbah ieit phutbol.
Katei ka jingialehkai kan long ha ka por 5:30 baje janmiet ha Madan Polo, bad yn pyni paidbah ha ka  Live Telecast ha ka Ten Action.
Lah ban kdew ba kitei ki kynhun , ki la ia aireng teng ruh ha ka SPL bad kiwei pat ki jingiakhun League hapoh nongbah, kumjuh ruh ha ka por ba ka Rangdajied ka dang dei ka Ar Hima.
Hynrei ka jingiakhun kaba la shai ka sngi kan long kaba kham pher namar ka dei ka jingiakhun heh.
Shillong, 21 Naiwieng:Ka HNYF Mairang circle ka la kyntu ia ki paidbah ka Mairang Civil Sub-Division ba ki dei ban kyntait shi syndon ia ka Tenancy Bill ka sorkar kaba thmu ban pynlong mraw ia ki trai shnong.
Haba pynlait khubor ha kane ka sngi Palei, u Publicity secretary ka HNYF Mairang Civil Sub-Division, u Bah P Lawri niang u la ong ba ka seng ka pynrem jur ia ka sorkar kaba la thmu ban wanrah ia kane ka ain kaba thmu ban pyrkhing ia ki trai shnong bad ban ai laidluit ia ki briew kiba nabar.
“Ngi kyntu ia ki nongkitkam shnong, ki samla, bad ki paidbah ka thain Mairang civil Sub-division ba kin nym pdiang ia ka Tenancy Bill ka sorkar", la ong u Bah Lawriniang.
U la ong ba ka seng ka ieng skhem beit ban dawa ia ka Inner Line Permit (ILP) bad kiwei ki sengbhalang ha kane ka jylla khnang ban tehlakam ia ka jingwan rung ki briew nabar sha kane ka jylla.
Lada ha sor ki paidbah ki kyntait ia kane ka Tenancy Bill, ki nongkyndong lei ki dei ban bud ia kane ka nuksa, u la ong bad bynrap, bunsien ki nongkyndong ki ong bym don dkhar sha nongkyndong hynrei dei ban sngewthuh ba lada shlei u dkhar sa sha nongkyndong ka mut ba ki trai shnong ki la jah syndon, u la ong.
Ha kajuh ka por, ka seng ka pyrshah jur ia ka sorkar kaba shu kem naphang ia ki nongialam sengbhalang kum Kong Agnes Kharshiing, Anthony Kharbuli, kiba don bynta ban dawa ia ka ILP, bad thwet ruh ia kiwei ki nongialam sengbhalang.
“Ngi dawa ia ka ILP kaba iahap bad kane ka juk", la ong u Bah Lawriniang bad bynrap, ba ka seng ka pynrem jur ia ka sorkar kaba thmu ban iuhroit ia ki samla ki nongialam sengbhlang kiba iakhih na ka bynta ka ri bad ka jaitbynriew.
U la ong ba ka sorkar tang ban pynbiej ia ki paidbah, ka la pyrshang ban pynlong da ki prokram bapher bapher kumba long hynnin ha State Central Library hynrei ka long kaba sngew tynnad ba ki samla ki ai ia ka jubab kaba biang ban pynpei shkor syndon ia ki.
“Ki Rangbah Shnong ka Mairang Sub-Division kim dei ban biej ia ka sorkar hynrei ban ieng tylli ban pyrshah ia kane ka Bill", u la ong.
U la iaroh ruh ia ki katto katne ki shnong kiba don ha ka Mairang sub-division kiba la pyndonkam da ki ain shnong ban khang lad ia ki khyllah jait.
Shillong,14 Naiwieng:Ka samla Irelyne Rumnong ka la ujor ha ki pulit ba ha ka 16 tarik ‘Naiwieng ka la ioh pdiang ia ka jingkren phone na u paralok Facebook jong ka, uba sah ha United Kingdom bad u la pyntip  ba u la phah parcel sha ka.
Ha ka 18 tarik, utei ujuh u paralok u la phone biang ia ka da kaba bthah ia ka ba ka  hap ban thep T.
24,500 ka pisa ha ka State Bank of India Account jong ka Toli Sumo, kaba shong ba sah ha Dimapur, Nagaland na ka bynta ban ioh ia katei ka parcel.
Hadien ba kam shym la ioh ia ka parcel, katei ka samla ka sa tip ba ka la shah shet ha utei u paralok ba ka ia kynduh ha Facebook ba ka la ujor sha ki pulit.
Shillong,21 Naiwieng:Ki pulit ka Ri-Bhoi district mynta ka sngi ki la  ioh ban kurup  haduh 3700 bilor ki dawai phyn sedyl na Shangbangla.
U Superitendent of Police u Bah R Pathaw u la iathuh ba ki pulit ki la ioH ban kurup ia katei ka dawai kaba long drok na ar tylli ki kali, kawei ka scorpio kaba don ia u nombar ML 04 A – 9950 bad kawei pat ka  Xylo -TR 01 AG – 0775.
Nalor ki phynsedyl ki pulit ki la kurup ruh ia bun bah ki drok narcotic.
Halor katei ka jingjia, ki pulit ki la iathuh ba haba ki la pyrshang ban pynsangeh ia kitei ki kali, ki nongniah ki la phet krad bad haba la kthong la ioh ban kem ia ki na shangbangla.
La kem saw ngut ki briew kiba donkti ha katei ka kam, baroh saw ngut ki dei ki ban a Tripura.
Kiba la shah kem la tip kyrteng kum u  Raju Devnath (33), Mahadev Satrodhar (35) Narayan Acharjee (40) bad u Apu Saha (35), la ia thuh ba kitei ki phynsydel ki dei kiba thmu ban pyniaid iew sha Tripura bad Kokata , T.
10 hajar tyngka la kurup na ka met kitei ki 4 ngut.
La pynngat ia ki hapoh ka kyndon ain  Narcotic Drug Psychotropic Substances Act of section 22 and 23 bad ki don mynta 10 sngi hapoh ka jingtohkit ki pulit.
Shillong, 21Naiwieng:U Myntri ka tnad ka koit ka khiah ka jylla u Bah  A L Hek u la iathuh ba ka sorkar ka la dep wan thew wan woh ia ka jaka ban tei ia ka TB Hospsital ha umsawli, u la ong ruh ba ia katei ka jaka la dep ban wan jurip da ka tnad ha ryngkat ka jingiadonlang ka  dorbar shnong Mawpat.
U Bah Hek u la ong ba ka sorkar ka la iateh bad ka Dorbar shnong ban tei ia ka TB Hospital ha katei ka jaka.
Ka Dorbar shnong ka la bthah ia ka sorkar ba kan peit ba ka jingtei ia ka TB hospital hangtei ha Umsawli kan ym ktah eiei ia ki tyllong um bam um dih jong ka shnong bad na ka liang ka tnad ka la kular ba kan ym pyndik eiei ia ki tyllong um jong ka shnong.
U Myntri ka koit ka khiah u la ong ba u kwah ban sdang noh ban tei ia katei ka jingtei ha umsawli bad u la pynpaw ba la kumno kumno yn sdang noh hi ha kane ka taiew ban wan.
U la ong ruh ba ka jingthmu ban rah ia ka TB Hospital na Jhalupara sha Umsawli ka dei halor ka jingthmu ka sorkar ban buhlang ruh ia ka jaka pule Doktor hangtei.
Kham mynshuwa ka la don ka jingpyrshah na ka Dorbar shnong ban tei ia ka Hospital hangtei, hynrei u Myntri u la ong ba mynta ka jingpang TB kam dei shuh ka jingpang ka bym lah ban pynkoit bad kam dei shuh ka jingpang kaba phylla bad kam don kano kano ka jingktah lada ka don ha katei ka jaka ha Umsawli.
Shillong,21 Naiwieng:Ka jaka ai jinghikai ia ki nonghikai, ka Teacher’s Training Centre ha Sohra ka la iaid lynti la kumba 145 snem eiei mynta, katei ka jaka ai jinghikai ka dei kaba la pyniaid da ka KJP Assembly.
Katei ka jaka ai jinghikai ka la sei da ki hajar ngut ki nonghikai  kiba tbit na katei ka jaka pule.
Ka kong MB Khongwir Principal katei ka Centre, ka la iathuh ba la seng ia katei ka jaka hikai naduh u snem 1867 da u Rev.
Huge Robert ,Welsh Mission bad katei ka jaka ai jinghikai kaba nyngkong eh ha ka jylla, ( ha kato ka por ka jylla jong ngi ka dang hap ha ka ka jylla Assam).
Naduh u 1867 la pynlong ka jaka ai jinghikai ia ki nonghikai ha Theological College Sohra namar ka jingbym don lad ban tei la ka jong ka jaka.
Katba nang iaid ki sngi ki por katei ka jaka hikai ka la ioh lad ban tei la ka jong ka jaka hikai ha u snem 1982 bad ha u snem 1983 la sdang shisyndon la ka jong bad la pynkynriah noh na ka Theological Kolej.
Mynshuwa jan baroh ki nonghikai na kylleng ka ri-Khasi ki la poi lut sha katei ka jaka hikai ha Sohra ban pyntbit ha ki kam hikai jong ki hynrei mynta hadien ba la mih ki Diet bapher bapher  ha katei ka jaka la wan ban shah hikai tang ki nonghikai na East Khasi Hills bad na Ri-Bhoi District.
Ki nonghikaia ba la mih na katei ka jaka hikai kaba la seng da u Rev.
H Robert ki dei ki nonghikai kiba tbit ha kaba ka Principal ka la iathuh ba ka resol jong ki na ka bynta u snem ba la dep ka long 98%, kata ruh ki la jana poi 100% hynrei dei namarba uwei u nonghikai u la shitom noh u khlem lah ban ialeh ia ka eksamin ‘hynrei ngi la jan kot 100 na ka 100’ ong i kong Khongwir.
Ka Principal ka la iathuh ruh ba katei ka jaka ai jinghikai kam hikai tang kumno ban hikai skul hynrei ka hikai ruh ia ki jaitkam bapher bapher ba ki nonghikai kin lah ban leit batai bad hikai sha ki khynnah pule jong ki , ki kam kum ka Socially Useful Projective Work,SUPW bad ki Creative Expression.
Nalor kitei ki jinghikai la ju hikai ruh kumno ba kin im ha ka jinglong ba kynja mynsiem ban tip ia ka ktien u Blei.
“3 tylli ki ‘H’ ki dei ki jinghikai ba kongsan kaba mut Head,Hand bad Heart “ ong ka Principal ka Cherra Teacher’s Training Centre,Sohra.
Shillong, 21 Naiwieng:Ka jingialang jong ka kynhun monsngewbha mynta ka sngi la rai ban phah ia ka shithi sha u myntri kam pohiing ka ri ban pynpaw pyrshah ia ka jingthmu ka sorkar pdeng ban pynkylla ia ka 6th Scheduled ka riti synshar ka ri kaba thmu ban khynra ia ka riti dustur ka synshar khadar kane ka ri Khasi.
Ha ka jingialang kaba la wan iashim bynta da ki riewpawkhmat bad ki riew rangbah, la iakren sani bha ia ka jingktah lada ailad ban wanrah ia ka jingkylla ia ka 6th Scheduled ha kane ka jylla.
Hadien ba la iakren, la shim ia ka rai ban phah ia ka jingujor pyrshah ia u myntri ka tnad kam pohiing ka ri u Sushil Kumar Shinde ba ka sorkar India kam dei ban pynkylla ban pynrit ia ka bor jong ka 6th Scheduled, hynrei ka dei ban pynkhlain shuh shuh ia ka synshar khaddar kaba don ha kane ka rilum Khasi.
Ka jingialang ka la rai ruh ban phah shithi sha u MP Bah Vincent H Pala, u Myntri Rangbah ka jylla Mukul Sangma, u myntri ka tnad District Council Affairs Bah HDR Lyngdoh halor kane.
Ki nongkren haba iashim bynta ha kane ka jingialang, ki la ong ba ka long kaba lyngngoh kumno ka sorkar pdeng ka kwah ban pynkylla ia kane ka 6th Scheduled  haba ki trai jaka na kane ka jylla kim kwah ba kan pynkylla.
“Ka jingthmu ka sorkar pdeng ban pynkylla ia ka 6th Scheduled, ka don ei ei ha lyndet ban pyniap syndon ia ka riti dustur jong ka jaitbynriew", la pynpaw bun ki nongkren ha kane ka jingialang.
Nalor ki rangbah shnong, ki nongialam sengbhalang, ki khlieh nongsynshar, la wan ban sakhi ha kane ka jingialang da ka jingkren na ki MDC kynthup Bah Adelbert Nongrum, Bah James Ban Basaiawmoit.
Katkum ka jingiathuh u Bah Ban, ka KHADC ka la dep pyrshah ia kane ka jingthmu ban pynkylla ia ka 6th Scheduled da ka sorkar pdeng da kaba thmu ban wanrah da ka Village Council ha jaka ki dorbar shnong.
U la ong ba ka KHADC ka la phah ia ka jingtyrwa sha ka sorkar jylla ba dei ban pynkhlain shuh shuh ia ki dorbar shnong ki riti dustur jong kane ka ri Khasi ym ban pynduh pyndam.
Ym tang kata, la ai jingmut ba ka dei ban pynduh noh ia ka Para 12 (a) namar ba kane ka kyndon ka la pyntlot bor ia ka district council ha kane ka jylla.
Ka jingialang ka la jied ruh lai ngut ki dkhot ban plan ia ka shithi ban phah sha ka sorkar pdeng ba kynthup Bah SS Rynjah, Bah Morningstar Sumer, bad Bah B Mukhim.
Ia ka jingialang la pyniaid da u Dr I Nongbri ba la don lang bah W Anthony, bad kiwei.
Shillong, 21 Naiwieng:Ka Shillong Municipal Board (SMB),  ka la thmu ban pynkiew noh ia ka bai khrong musur kum shi bynta ban pynbha ia ka jinghiran pisa kaba la ktah jur ia ka tnad ban siew sha ki nongtrei.
Hynnin ka sngi ki nongtrei ka MSB ki la byrngem ban pynlong da ka jingiakhih lada ka sorkar kam lah ban pynlait ia ka tulop jongki, kaba la sahkut la san bnai naduh u Nai tung mynta u snemKatkum ka khubor na ka SMB ka la don ka jingpyrkhat ban pynthymmai ka rukom khrong musur khnang ban pyndap ia ka jinghiran pisa ha kane ka tnad bad kane kan treikam noh lashem snem lada urlong ka jingthmu.
Ka SMB ka ioh khajna na ki jaka pynieng kali, ki iew, ki dukan, bad kiwei ki jingioh.
La iathuh ba ka jing thmu ban pynthymmai ia ka dor musur ka long ban iaid katkum ka jinglong ka por.
Hynrei ban pyntreikam ia ka musur thymmai, donkam ban ioh ia ka jingmynjur ka kynhun myntri halor kane.
Katkum ki kyndon, ia ka musur lah ban pynthymmai man ka san snem bad ka bai musur kaba la pyntreikam mynta dei naduh u snem 2007.
Shillong,21Naiwieng:Ka kongAgnes Khar shiing President ka CSWO bad ka kong Angela Ryngad  ki la ong ba kin leit ra sha ki bor ba halor halor ka jingshah kem ka kong Testaiphul Paliar.
Kitei ki nongialam sengbhalang ki la ong ba kin leit ban ujor sha ka National Human Rights Commission (NHRC) namar ka jingshahbeh shnong ka kong Paliar.
Ki la ong ba ka jing shim rai ka Dorbar shnong ban beh shnong tang na ka daw ka jingkynriah Balang ka dei ka jingpynkhein jong ka ia ka hok longbriew man briew.
Kitei ki ar ngut ki nongialam sengbhalang ki la kynnoh ruh ba ka jingkem ia ka kong Paliar ka dei ka jingkem kaba be-ain bad ki la ong ba kin leit ban buh da ka jingujor kaba thymmai sha u khlieh duh ka tnad pulit u Director General of Police (DGP) pyrshah ia ka jingleh sting jong ki pulit kiba la kem be-ain ia ka kong Paliar bad ba la set ia ka haduh shibnai shiteng hapoh phatok khlem ka jingkhot hajir eiei.
Ka kong Agnes ka la ong ba kin leit ban dawa ba ki pulit kiba la kem ia ka, ki dei ban shah pynshitom nama rba la kem ia ka kong Paliar khlem ki pulit kynthei bad ka la kynnoh ruh ba ka jingkem ia ka, ka la poi haduh u pud ba kam iohi shuh ia la ki khun.
Shillong, 21 Naiwieng:Ka KSU Jaintia Hills District ki pyrshah jur ia ka jingthmu jong u MP u Bah Vincent H Pala uba bunkam ban iasaid ban wanrah lynti rel ha ka shnong Elaka Sutnga, khlem pyrkhat pat ia ka lawei ka jaitbynriew rit paid.
“Ngi pyrshah jur ia ka jingwanrah ia ka lynti rel ha ka ri jong ngi, kaba u Vincent Pala uba la thmu ban wanrah ia ka lynti rel", la ong ka kyrwoh khubor ba la pylliat da u President ka KSU Jaintia u Bah Ohio Suting.
