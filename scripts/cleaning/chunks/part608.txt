Na ka liang u Samla Joplang Kharnaior Assistant GS ka HYC Sengkmie, u la pyntian smai ïa ki Nongkitkam ka HYC Mawshynrut Circle bad u la kyntu kynpham ïa ki shipai ban peit pyrman ïa ka Jaitbynriew namar ngi ïohi don bun satang ki jingpynjot.
U la Pynkynmaw ïa ka jingïakhun ïa ka ILP ka long kaba jwat haduh ki da mynjur da ka sorkar MDA.
Mynrei mynta ngim dei ban shongthait haduh ngin da ïoh ïala ILP kaba pura, ngim dei ban shaniah ïa kine ki ‘lei san snem kiba shu shukor ïa ngi man man ka por.
Ïa ki nongkitkam ba lai jong ka Hynñiewtrep Youths Council Mawshynrut Circle na ka bynta ka samoi treikam 2022 haduh 2025, lah pyntian smai da u Samla Joplang Kharnaior.
Ki nongkitkam ki long President u samla Losbingwel Lyngkhoi, Vice President u samla Aurelius Nongsiej bad u Samla Phersngi Nongbri, General Secretary u Samla Banteilang Hoojon, Assistant Secretary u Samla Ardonald Marbaniang bad kiwei kiwei de.
Jowai, Jymmang 15: Kat kum ka jinglum jingtip bad ka khubor bala phah da u ma C.
Sungoh Secretary bad u Bah, J.
Phawa President, kala don ka jinglip light haka shnong Mihmyntdu Moowamon naduh ka por 12:30 shiteng synnia haduh ka por 4 janmiet jong ka 15.
5.
2022.
Kane ka jinglip light kam dei naka daw jong ka load shedding hynrei naka daw jong ka jingkdiah bad jinghap jong ka tnad diengkseh kaba don harud surok National Highway ha pyrshah ka iingtreikam jong ka District Transport Officer West Jaiñtia Hills District, Jowai.
Namar ba kane ka jaka bad kine ki dieng ki dei ki jong ka MTC – Jowai Depot te ka seng kala ai jingtip lyngba ka jingthoh sha u Depot Manager bad kala ïathuh shaphang ka jinglong jingman jong ki ne ki dieng baki tnad kila kfor sha pdeng surok baki la ïaw la ïap bad ki lah ban kheiñ ban hap shapdeng surok ha kano kano ka por bym poi pyrkhat kaban wanrah ïaka jingjia ba sngewsih ïaki kali bad ki briew kiba ïaid ba ïeng.
Hynrei kane ka Department kam sngap iakane ka jingdawa jong ka seng bad kane ka jingjia ba sngewsih kala sdang ban jia.
Kumta ka seng ka kyntu bad dawa ïa kane ka Department ba kan shim khia mardor ban ngor lane pom ïakine ki tnad bad kine ki trai diengkseh bala ïaw bad lada kahe ka Department kam leh ïakane ka kam te lada jia kaei kaei kaba sngewsih te ka jingbahkhlieh kan dei ka jong ka.
Mawkyrwat, Jymmang 15: Ka kynhun ïalehkai jong ka Nongbri Brothers’ (Nongjri) Football Team mynta ka sngi ka la long ka lahduh hadien ba ka la lah ban pynliem noh da shi la nod kol pyrshah ïa ka Se-la-jong Football Team ha ka lympung ïalehkai ba la tip kum ka 1st Sngap Singh Syiem Football Tournament (SSSFT) 2022 kaba la pynïaid da ka HYC Mawkyrwat Circle hapoh madan Artificial Turf, South West Khasi Hills District, Mawkyrwat.
Ha kane ka lympung ïalehkai watla ka la don ka jingpynthut jong u slap uba jur bad da ka jingwan kah jong u lyoh, hynrei ka jingïalehkai hapdeng ka Nongbri Brothers’ (Nongjri) FT bad ka Se-la-jong FT ka la long kaba ïaid beit.
Ha ka jingïalehkai jong ka kyllastep ka la long da shisha ka jingïakhun kaba itynnad bha namar ki ‘rangïalehkai wat hapdeng jong u slap ruh ki la ïa pyni ïa la ki jong ki sap ki phong ba ki ki don ha ka rukom ïa pashad bol bad kumjuh ruh ha ka rukom ban ïa pyrshang ban ïa pynkhih jar.
Haba phai ha ka bynta jong ka jingïapyrshang ban thmu ban pynrung ïa ka bol hapoh ka kol, la sakhi ba ka Nongbri Brothers’ FT ka la ïoh kham bun ban ïa ka Se-la-jong FT, hynrei kiba bun pat ki jingpyrshang ki la shu long leh noh ei namar ka bol kam shym la rung hapoh ka kol.
Ha kane ka jingïalehkai shwa ban kut ka kyllastep na ka liang ki nongpynïaid ki la hap ban pynsangeh shwa shipor ïa ka jingïaleh namar ka jingwantap u lyoh ha kaba ym lah ban ïohi shuh ïa ka bol bad lad ki ‘rangïalehkai ki ïa ïeng kham pajih na u referee.
Namarkata, ka jingïalehkai ha ka kyllastep ka la kut noh da kaba baroh ar kynhun kim shym la ïoh ban ïa pynkhih jar.
Haba wan phai biang ha ka jingïalehkai jong ka kyllamiet ha kaba ka bneng ruh ka la ai lad bad kam shym la don shuh ka jingpynwit, ki ‘rangïalehkai ruh ki la mih ha madan ban ïa pyneh la ki dohksah da kaba thmu ruh ba hapoh ki saw phewsan minit kin ïoh ban pynurlong ïa ka jingthmu, hynrei la paw ba na ka liang ka Nongbri Brothers’ FT ha kane ka kynti la ñion tyngeh ha ka minit kaba 71 bad ïoh syndon ban pynrung ïa ka bol hapoh ka kol lyngba u Shano Tariang ha kaba lyngba kane ka shi kol ki ‘rangïalehkai jong ka Se-la-jong FT ruh kim shym la lah shuh ban pynphai wat haduh kaba kut jong ki minit.
Kumta ha kane ka lympung ïalehkai, ka Nongbri Brothers’ (Nongjri) Football Team ka la long ka lahduh hadien ba ka la pynliem noh da shi la nod kol ïa ka Se-la-jong Football Team.
U kongsan u ba wan ba pynhap pyrda ïa kane ka lympung ïalehkai jong ka 1st Sngap Singh Syiem Football Tournament (SSSFT) 2022 u dei u bah Carness Sohshang, MDC jong ka Mawkyrwat Constituency bad ha ka jingkren ba lyngkot jong u u la pynpaw ka jingkmen ban ïoh ban ïa don bynta lang ha kane ka sngi ban pynkut noh ïa kane ka lympung ïalehkai kynjatbol jong ka 1st Sngap Singh Syiem Football Tournament (SSSFT) 2022 hapdeng ka Nongbri Brother’s (Nongjri) Football Team bad ka Se-la-jong Football Team ha kaba wat hapdeng u slap u ba jur ruh ki la ïoh ban pyndep ïa la ka bynta.
Ha ka jingkren ai mynsiem bad kitbok kitrwiang na ka bynta ki ar tylli ki kynhun u la ong ba ai ba ka jingïakhun jong ki kan pynhun ruh de ïa ki nongpeitkai kiba long ki nongkyrshan jong ki namar ha ka jingïaleh kan don beit ka jingjop bad ka jingshah rem noh.
“Ka jingjop ka dei ban pynsngewsarong ïa ki bad ka jingshah rem ruh kam dei ba long ka daw jong ka jingpynsuh mynsiem", ong u bah Carness.
Ha kajuh ka por u la ai khublei kyrpang ruh na ka bynta ka HYC jong ka Mawkyrwat Circle kiba la ïoh ban pynlong ïa kum kine ki lympung ïalehkai kiba long kumshibynta bad ka lad ban pynïajan ïa ki para nongïalehkai la ka long kiba na ka distrik bad kumjuh kiba nabar ka distrik ruh.
Kiwei pat ki nongkren ki long u bah Kitborlang Nongrem, President jong ka NPPYF, u bah Robertjune Kharjahrin, President rangbah jong ka HYC Central Body.
Kiba ïadonlang ki long naduh u bah W.
L.
Snaitang, Secretary Shnong Mawkyrwat, u bah Stalyne H.
Diengdoh, MCS bad SDO ba la shongthait.
Nangta, u bah Y.
G.
Lyngdoh, Working President jong ka Mawkyrwat District Sports Assocation (MDSA) lem bad kiwei kiwei ki ‘riew rangbah ha ryngkat ki nongkitkam jong ka HYC Mawkyrwat Circle, ki nongpeit kai bad kumjuh ruh ki nongkyrshan jong ki ar tylli ki kynhun.
Ha kane ka sngi la ïoh ruh ban sam ïa ka khusnam sha baroh ar tylli ki kynhun kaba jop bad kaba rem bad kumjuh ruh ïa ka khusnam shimet.
Nongstoiñ, Jymmang 15: Kum ka jingpynkhreh ïa ka International Day of Yoga (IDY) ha ka 21 tarik Jylliew, ka ophis jong ka Regional Outreach Bureau Shillong ha ryngkat ka Field Outreach Bureau, Nongstoiñ, ha ka sngi saitjaiñ ki la pynlong ïa ka prokram halor ka Yoga ha skul JNV Mawphlang.
Ha kane ka prokram la ïashim bynta da ki khynnah skul, ki nonghikai bad kito kiba trei ha kane ka skul.
La pynlong ïa kane ka prokram ban pynsaphriang jingtip shaphang ki bynta bapher bapher jong ka Yoga na ka bynta ka koit ka khiah bad ka bha ka miat.
Ka tnad AYUSH bad ka tnat Information & Broadcasting jong ka Sorkar Pdeng, ki la pynlong ïa ki jingrakhe ha ki jaka bapher bapher kum ka jingpynkhreh ïa ka prokram ban pynlong ha ka International Yoga Day.
U Ch.
Dineshan, Principal ka skul JNV Mawphlang kum u kongsan bad u Dr Engam Pame, Director, ROB Shillong, ki la kren shaphang ka jingdonkam ban leh Yoga man ka sngi.
U Dr.
Pame u la ai jingïaroh ïa ki sien jam jong ka tnat AYUSH, ban pynlong ïa ka jingñiew ïa ki sngi shuwa ka International Yoga Day, ha kaba kine ar tylli ki tnat Sorkar Pdeng ki la ïashim bynta ha ki jaka bapher bapher jong ka ri.
Ha kane ka sngi ka jingïakop ai rong ïa ki dur, ka quiz bad ka jingkyntiew jingtip shaphang ka yoga ha ryngkat ka jingleh yoga, ki dei katto katne ki kam ba la pyndep ha kane ka sngi.
La ai ruh ïa ki khusnam sha ki nongjop jong kine ki jingïakop.
Katba ka Delicia E Jyrwa, Field Publicity Assistant ROB Shillong ka la ai jingkren pynkut.
Kum kine ki prokram yoga la pynlong ruh da ka Doordarshan Kendra Shillong bad Tura na ka bynta ki nongtrei ha kine ki ophis ha ki Doordarshan Studio Complex bapher bapher.
Mynta u snem, katba ka ri ka rakhe ïa ka Azadi ka Amrit Mahotsav kum ka dak jong ka jingdap 75 snem ka jingïoh jinglaitluid, ka tnat AYUSH ka la sdang ïa ka jingñiew ïa ki 100 sngi kaba la sdang ha ka 13.
03.
2022 ha kaba la don ka jingïashim bynta 100 tylli ki kynhun.
Ha kane ka bynta, ka tnat AYUSH ka la buh ïa ki tarik kyrpang ïa ki tnat Sorkar Pdeng ba kin ïashim bynta ha ka jingniew ïa ki sngi shuwa ka International Day of Yoga da kaba pynlong ïa ki prokram leh yoga ba buh nongrim ha ki Common Yoga Protocol (CYP) bad ruh ban pynlong ïa ki prokram bapher bapher.
Jowai, Jymmang 15: Ka jingsniew bad ka jingbun ki thliew ki syar (potholes) ha ki bynta jong u surok Jowai-Shilliong (National Highway NH-6) kala sdang biang ban jur katba dang mih ki sngi watla ïa une u surok la dang shu dep shna maramot dang ha kine ki kyndiat bnai ba la dep.
Kumba long mynta la sakhi naduh na Ummulong West Jaiñtia Hills haduh shwa ban poi jong ka shnong Mawryngkneng East Khasi Hills la ïohi ïa shibun ki thliew ha surok bad ki don ruh ki bynta ba kham jur ka jingsniew shaba palat kaba la buh jingeh shi katdei eh ïa ki nongñiah kali ban ïaid ne kiar ïa kine ki thliew, kumba la tip ba une u surok NH-6 u dei uba pynïasoh ïa kiba bun tylli ki jylla jong ka thaiñ Shatei lam Mihngi (North East).
‘Lada dei ki nongñiah kali kiba wan namar ka jylla ne kiba ju leit lynti na une u surok teng khat ka lah ban buh jingma ïa ki ha kano kano ka por, khamtam ha kum kine ki por slap ba dap da ka um suda ha kitei ki thliew bad ki kali ki lah ban hap bad liat ha kitei ki thliew kumba la shu pynap shrip’.
Wat na ka liang ka ïing bishar ba don burom ruh dang shen kala dep ban btah ïa ka sorkar jylla ban kan pynbha maramot ïa une u surok NH:6 bad hadien ba la dep maramot, kane ka jingjot jingpra jong u surok kala sdang biang mynta.
Ym lah ban tip na ka ei ka daw ba ka sorkar jylla kam lah ban leh ïa kaba bha tam bad kaba neh slem tang shisien leh ha ka por ba maramot ïa ka surok bad kane ka jingmaramot surok na ka por sha ka por ka shait jia kumne shi kumne kumba pynsei ei ïa ka pisa paidbah.
Lah ban long ba ka jingpyntrei tangdep khlem da biang bha ka rukom kaba dei ban siang rong kala wanrah biang ïa ka jingpei thliew jong ka surok nalor sa ka por slap jong ka aiom lyiur bad kumjuh ka jingtwa khyndew ha ki bynta ka surok.
Ka sorkar jylla kala dei ban shim ka jingkitkhlieh hashwa ban maramot ïa ka surok dei ban leh ïa kaba bha tam, khnang ba kan long ka jingmyntoi ïa ka jylla bad kumjuh ïa ki paidbah nongleit nongwan.
Nongpoh, Jymmang 15: Ki pulit ka Khanapara Police Station mynta ka sngi kila lap ïa kawei ka metiap jong uwei u rangbah bala thiah lyngktar harud surok na Hatimara Killing ha Ri-Bhoi ryngkat ki dak mong haka met haka por 9 baje mynstep hadien bala pyntip da ki nongshong shnong.
Ïa utei u rangbah la tip kyrteng kum u Gojin Sangma u ba don kumba 35 snem ka rta na katei ka shnong Hatimara Killing.
Ha ka jingtohkit ki pulit na ki bahaiing kila kila ioh jingtip ba utei u rangbah u la mih na iing hynnin ka miet ban leit buh ïala u para arkmie bad ïaid lyngba ka surok Killing haka por kumba 10 baje mynmiet bad khlem wan phai iing shuh, ha ka jingtohkit ki pulit kila shem ba katkum ki dak mong haka met ka dei ka jingshah tynrah kali, naka liang ki pulit kila dep ban register case bad ka jingtohkit ka dang ïaid shakhmat.
Khliehriat iaiong 15: Ka tnat CSR jong ka company dewbilat Star Cement Lumshnong myn ha ka 13 tarik mynta u bnai ka la sam ei ïa ki tiar sha kito kiba la dep pyndep ïa ki jingshah jinghikai, ha kaba la sam ïa ki kor suh jaiñ bad ki beautician kit ha kaba kin dup lah ban sdang la ka jong ka kam kum ka lad kamai ban ieng hala ki jong ki kjat.
Ka heh sorkar kaba na ka tnat Basin Development, ka kong Prabha Lyngdoh, haba kren kum ka konmgsan ha katei ka jingialang ba la pynlong ha community hall Lumshnong, ka la ai mynsiem shuh shuh ïa kito kiba la dep ïa kane ka jingshah hikai ba kin nang trei shitom shuh shuh ban kyntiew ïa ka ioh ka kot bad ba kyntu ruh ba ym dei ban shu ap khmih lynti tang ïa ka kam sorkar hynrei ban trei ruh ia ki kam lajong, ha kajuh ka por ka la ong ruh ba kum kine ki jait ai jinghikai ki dei ki synjam kiba lah ban lam sha ka lawei kaba phyrnai.
Ka kong Lyngdoh, ka la ai ruh ka jingiaroh ïa ka tnat CSR jong ka Star Cement kaba ju trei shitom ban kyntiew ïa ki ‘riew don sap bad prat lynti ïa ki sha ka lawei ba phyrnai, kaba ju pynlong ïa kiba bun ki jingai jinghikai kiba ym donkam ban siew pisa bad pynpaw ruh ka jingsngew nguh ïa ki kam ba radbah jong ka tnat CSR jong ka company ban kyntiew ïa ka ioh ka kot ha ka imlang ka sahlang.
Ki don haduh 23 ngut ki khynnah samla kynthei kiba la ioh ïa ki tiar beautician kit ryngkat bad ki syrnot bad ki don 16 ngut ki kynthei kiba la pass ïa ka jingshah hikai suh jaiñ kiba na ka batch 7th kiba la ioh ïa ki kor suh jaiñ ryngkat bad ki syrnot.
Kiba la ïa don ryngkat lang ha kane ka prokram, ki kynthup u Assistant Waheh shnong Lumshnong, u bah Embhahlang Lamare, u local director jong ka company Star Cement, u bah Emlangki Lamare, u dkhot ka dor bar shnong Lumshnong, u bah Korma Mukhim, u bah Grim land Dkhar bad kiwei kiwei.
La ioh ia ka jingkren ha ki dkhot ka dorbar shnong Lumshnong bad kumjuh ruh na u Assistant Manager ka tant CSR Star Cement, u Kingshok Borah.
Khliehriat jymmang 15: U Deputy Commissioner East Jaiñtia Hills District, Khliehriat ha ka khubor ba u phah sha ngi u pynbna paidbah ba katkum ka shithi No.
MG.
38/2020/Pt-I/35, Dated 2nd May, 2022 bad No.
DMR/MM/843/2020/Vol-I/123, Dated 4th May, 2022 ba la thoh sha baroh kito ki trai Dewiong kiba paw kyrteng haka “Coal Inventory List" bad ha ka “Report on Assessment of Extracted Coal Stocks" ba la pynkhreh da ka office jong u Deputy Commissioner ka East Jaiñtia Hills District, Khliehiriat ïa kaba la dep mynjur ruh daka ïing nishar Supreme Court.
Kumta, la kyrpad ïa ki ba kin wan shim ïa ka Form bad submit noh iaka form rynkat bad ki kot ki sla ba donkam kiba kynthup ïa ka EPIC Card, Bank Account Details, Ka affidavit ban pdiang bad ban bud ïa ki kyndon bala buh ha ka “Comprehensive Plan" bad “Scheme for Spot e- auction" ba la pynkhreh lyngba ka jingiatreilang jong ka Sorkar Jylla bad ka Coal India Ltd.
(Ia kine ki documents lah ban ioh na ka website jong ka Department), bad ki dei ruh ban submit ïa ka test report ban pynshisha ïa ka GCV jong u Dewiong.
Nongpoh, Jymmang 15: Tang hadien ba ka KSU dang ha kine ki khyndiat sngi kala leit ban khynra ïa kawei ka karkhana ha Umiam MIDC halor ka jingpyntrei ïaki bar jylla ba khlem kot khlem sla bad pynphai biang ïaki sha ki shnong jong ki, ka KSU haka step jong ka 13 tarik kala ioh ban kem biang kumba 90 ngut ki bar jylla kiba thmu ban rung beaiñ sha ka jylla khlem ki kot ki sla kiba biang.
Ka seng haka jinglam khmat u Samla Baiaishah Kharshanlor General Secretary ka KSU Nongpoh Circle, samla Macdonald Kharkamni Vice President ryngkat bad ki dkhot kila leit pynap shrip haka por 5 baje mynstep bad ioh ban bat 2 tylli ki bos bad kawei kali Eco kaba kit kumba 90 ngut ki mynder kiba wan ban rung sha ka jylla khlem ki kot ki sla kiba biang.
Haka jingtohkit ki dkhot ka seng la ioh jingtip ba kine ki mynder ki dei kiba thmu ban leit trei sha ki jaka ba pher ba pher kum sha Shillong, Laitkor, Balat bad kiwei kiwei khlem ki kot ki sla ha kaba ki la pynkheiñ ruh ia ka Aiñ Inter-state Migrants Workmen (Regulations of Employment and Conditions of Service) Act 2011 bad naka liang ka seng ha kane kajuh hi ka step ka la pynphai noh ia kitei ki bar jylla sha ka jaka ba ki wan.
Ka seng lyngba kane ka kyrwoh ka maham jur ïa baroh ki ba mlien ban kdup bad ailad ïa ki mynder ri ban wanrung beain khlem ki kot ki sla kiba biang ba kim dei ban khot lane phah rung beaiñ sha ka jylla khlem ki kot ki sla ba biang bad lada lap naka liang ka seng kan sa shim da ki sienjam kiba tyngeh.
Jowai, Jymmang 15: Ka Shnongpdeng Tourism Develop ment Society (STDS) kaba dei ka tnad jngohkai jong ka Dorbar Shnong Shnongpdeng West Jaiñtia Hills District, kala pyntip paidbah ba yn khang shi sngi ïa baroh ki ‘Water Sport activities’ ha Shnongpdeng Tourist Spot kata ha ka 17 tarik u Jymmang, 2022.
Ka daw bala khot khang shi sngi ïa katei ka jaka Water Sport activities’ namar ba kan don ka jingïatrei paidbah hapoh ka shnong ha katei ka tarik ka ban sdang naduh ka por mynstep tad haduh jong ka por janmiet.
Shuh shuh la pyntip ba ïa ka Tourist/Guest kiba wan sha miet yn pdiang ïa ki naduh ka por 4 baje janmiet shaneng ha katei ka juh hi ka sngi.
Kumta ka STDS ka kyrpad ïa baroh ki nongwan shangkai kymjuh kiba najan bad najnga ba kin long kiba ïaishah bad ïasnohkti lang halor katei ka jingpynbeit khnang ba ka jingtrei paidbah kan long kaba jop.
Nongpoh, Jymmang 15: Hadien ka jingkhot jong ki riew rangbah naka thaiñ Mawhati ïa u Bah CB Syiem u ba dei uwei naki rangbah bala ih haka politik u ba la long teng ruh u MDC ka Nongpoh Constituency bad ruh u CEM ka KHADC haki snem kiba la leit noh, u Bah CB Syiem ryngkat bad ki paidbah haka jingïalang kaba la long haka 14 tarik kila rai ban thaw syndon ïa kawei ka kynhun trei mon sngewbha kaba la tip kum ka Mawhati Constituency Socio & Economic Forum ban ïalam hi da u Bah CB Syiem kum u President.
Ha katei ka jingïalang kaba la poi ruh da ki spah ngut ki riew rangbah jong ka Mawhati Constituency naduh ki longkmie bad ki khun samla kila rai ban thaw ïa katei ka kynhun trei mon sngewbha naka bynta ban peit ïaka eh ka shon jong ki paidbah kumba ka Mawhati Constituency ka dei kawei naki constituency kaba dang sahdien tam haka thaiñ Ri-Bhoi.
Haba kren sha ki lad pathai khubor u Bah CB Syiem u la pynpaw ba ka jingthaw ïa katei ka kynhun ka dei ruh ka jingai jingmut lang jong kiba bun ki riew rangbah ha katei ka thaiñ shuwa ban poi sha ka politik bad katei ka kynhun kan ym ktah ïano iano bad kadei ruh ka kynhun trei mon sngewbha kaba la khot la wer ruh ïaki paidbah, ki kynhun Balang bad ki nongtrei sorkar ban don ha katei ka kynhun ban peit ïaka jingeh jong ka Mawhati Constituency.
U la ong ruh ba la thaw ïa katei ka kynhun da ka mynsiem kaba sngewkhia hadien ka jinglong jingman jong ka Mawhati ka long kaba dang sahdien shisha namar ki paidbah ki iohi bad bishar ïaka jingiehnoh khunswet jong u MLA u ba ki paidbah kila jied bad donkam ka jingkylla ha katei ka thaiñ, watla u MDC u la pyrshang katba lah ban trei hynrei namar ka jingbym kot bor um lah ban pynbiang lut ïaki jingdonkam jong ki paidbah ka Mawhati.
U la ong ba u ioh ïa ka jingkhot na ki riew rangbah ka thaiñ ban sdang ïa ka kam kum u nongïalam da kaba u la kynthoh jur ïa ka jingbym treikam bad iehnoh khunswet u MLA ba mynta ïa ka constituency hi baroh kawei kaba la buh jingeh shi katdei ïa ka constituency hi baroh kawei haba iadei bad ka roi ka par bad kiwei kiwei ki jingdonkam jong ki paidbah.
Ki nongkitkam jong katei ka Forum ki kynthup ïa u Bah CB Syiem kum u President, u Bah Ojrin Mangu, Lowis Umbah bad u Tes Syiem kum ki Adviser, u Bah PW Umbah, Thomas Muktieh Jos Syiem bad u Jwes Umbah kum ki Working President, u Hopingstone Masharing, O Pangcho, Morning, Dit Mangu kum ki Vice President, u Army Shadap kum u General Secretary bad kiwei kiwei.
Shillong, Jymmang 15 : Ka jingïoh jong ki san tylli ki shnong ba kyrduh um bha ha Mawsynram constituency ban ïoh nyngkong ïa ka skim Jal Jeevan Mission na ka tnad PHE jong ka sorkar jylla kadei lyngba ka jingtuklar jong u MLA, ong u MLA ka thaiñ Bah HM Shangpliang ha ka sngi plie ïa ka skim pynpoi umbam umdih ha Phodstein.
Kitei ki san tylli ki shnong kiba ïoh ïa katei ka skim umbam ki kynthup ïa ka Phodstein Dongneng, Phodstein Dongrum, Umlynter Balat, Kandapara bad Pyndendakni.
Ha kane ka sngi la ïadonlang u bah Olan Suin uba dei u Co-Chairman ka Meghalaya State Planning Board, Bah K Nongbsaw uba dei u SDO ka PHE Mawsynram Sub Division kaba hap ha Hills Division, ki Junior Engineer, ki riew rangbah, ki longkmie longkpa bad kiwei kiwei.
Ïa kitei ki san tylli ki projek umbam la tei ha ka jinglut kaba 75,56,000 tyngka kaba la sdang ban shna naduh ka 8 tarik Nailar 2021 bad la pyndep ha ka 31 tarik Jymmang na ka bynta ban sam sha ki 255 tylli ki longiing.
U MLA u la ïathuh ruh ba ka pisa jong ka skhim JJM ka wan na ka sorkar India kaba la phah kyllum sha ka sorkar jylla bad ka sorkar jylla ka la phiah sha ki district bapher bapher ban bate sha ki shnong ki thaw kiba donkam um kyrkieh.
“Ha ka District Level Committee kaba la khlieh da ka Deputy Commissioner, baroh ki MLA ki long dkhot bad ha kane ka committee nga la tyrwa ban jied shwa ïa kine ki san tylli ki shnong kata ka Phodstein Dongneng, Phodstein Dongrum, Umlynter Balat, Kandapara, Pyndendakni namar ki kyrduh um palat bad mynta ka sngi ka la urlong," u la ong.
Na ka liang u Bah Suiñ u la kyntu ïa ki shnong ba kin pynneh pynsah ïa ki tyllong um khnang ban nym rngad na ka jingkylla ka suin bneng.
La pynphuh ïa katei ka sngi da ki prokram tynrai ba la pynkhreh kyrpang da ki nongshong shnong.
Shillong, Jymmang : Ka Truecaller kawei na ki rynsan ba heh tam ha ka pyrthei ha ka ba ïadei bad ki telephone nombor kata ban tip ïa ka kyrteng jong ita I briew iba don ïa uta u nombor ba phone bad ban khanglad na ka jingïoh pdiang ïa ki phone call na ki nombor bym kwah ban shim ïa ka phone ryngkat ka jingïatreilang bad ka seng treimon sngewbha ïa ka ba la tip kum ka Cyber Peace Foundation (CPF) ki la pyllait paidbah ha ka sien ba nyngkong ïa ka jingai jinghikai ïa kaba la tip kum ka “TrueCyberSafe" ka ba phaikhmat sha ka jingshngaiñ ha ka jingpyndonkam ïa ka Internet.
ïa kane ka prokram la pynlong ha Royal Global University ha Guwahati, Assam.
Ka jingthmu jong kane ka jingpynsaphriang jingmut bad ka jingai jinghikai ban ïarap ïa ki briew kumno kin nang ban ïada ïa lade na ka jingshah shukor lyngba ka internet khnang ba ka jingpyndonkam ïa ka online kan long kaba shngaiñ.
Kane ka jingai jinghikai ka ba la sdang ha Assam kan long ha ki san tylli ki thaiñ ha kylleng ki bynta jong ka India khnang ban nang pynsaphriang shuh shuh ïa ka jingsngewthuh shaphang ki kyndon ba ki nong pyndonkam ïa ka internet kin sngewthuh kiei ki sienjam ba ki dei ban leh ban lait na ka jingshah shukor, ka jingïoh ïa ki khubor kai ne spam bad ka jingshah thok.
Ha kane ka jingïalang la wan ban ïashim bynta da bun ngut ki riew pawnam.
Hadien ka jingpyllait paidbah ïa kane ka jinghikai la pynbud pat sa da ka jingïalang plie ba la pynlong da I Head-Capacity Building, CyberPeace Foundation, I Dr.
Rakshit Tandon, hapoh ka jingïalap ïa ka #TrueCyberSafe.
Ha kane ka jingïalang I la kren shaphang ki kam pyntriem ba la leh lyngba ki kor internet ïa kaba la tip kum ki cyber crimes bad kiei ki sienjam ba lah ban shim ban ïada na kum kine kiei kiei ïa kaba ki briew ki lah ban pyndonkam ha ka jingim jong ki ba man la ka sngi khnang ban long kiba shngaiñ ne Cyber Safe.
Ha kane ka jingïalang la kren ruh shaphang ki lad ki lynti ba ki lanot ki lah ban buh ka jingujor kynthup naduh ki rynsan buh jingujor ba kyrpang jong ka sorkar bad ha u CyberPeace WhatsApp helpline number.
U Global President bad nong seng jong ka CyberPeace Foundation u Major Vineet Kumar u la ong, “Lada ngi kynthup lang ïa ki jingtip baroh bad ki jingtbit treikam jong ka Truecaller, da shisha ngin lah ban wanrah ka jingkylla ha kaba ïadei bad ka jingsngew tuh ka ba lah ban wanrah ïa kiei kiei kiba biang tam bad ngi ngeit skhem ba ngin lah ban ai ïa ki nongïashim bynta da ki lynnong kiba ki lah ban bud khnang ban long kiba shngaiñ ha ka rynsan jong ka Cyberspace.
Shillong, Jymmang : U MLA ka Mawlai u Bah PT Sawkmie ha ka sngi Saitjaiñ ba la lah u la dawa ba ka tnat Veterinary ka dei ban thung kynhun tohkit mardor pyrshah ïa ki ophisar jong kane ka tnat kiba shong ha khyrdop Umling, Ri Bhoi District halor ka jingkynnoh lum pisa beaiñ pyrshah ïa ki.
Ka jingdawa thung kynhun tohkit jong u MLA ka long hadien ba u la ïohi lyngba ki khubor bad lad pathai khubor ïa ka jingkynnoh ka Khasi Jaiñtia Butcher Welfare Association (KJBWA) pyrshah ïa ki ophisar ka Veterinary ba ki lum pisa beaiñ na ki nongkhaïi Masi.
“Ha ka jaka ban ïoh ïa ka doh masi kaba bang bad ka ba bha, hynrei tyngkhat imat ngi ïoh bam ïa ki doh muid," ong u MLA bad u ba la ong ruh namar kaba bun ki doh masi ki don ka jingmad kaba bang, hynrei ki don ki khep ba kine ki doh kim don jingmad shuh, kaba pynsuba jur bha bad ka jingbuh jong ka veterinary ïa ka khyrdop ha Umling ban khmih bad bishar bniah ïa ki masi, la ki long kiba biang ne em ban bam, hynrei ha ka jaka jong kata, la ïohsngew pynban ïa ka jinglum pisa beaiñ na ki nongkhaïi da ki ophisar ka tnad veterinary.
Kumta u MLA u la kyrpad ïa kaVeterinary ba ka dei ban ïa trei ryngkat bad ka KJBWA.
U pynpaw ruh ba na ka ot masi ka long ka jingkyrkhu kaba khraw haba ïa dei bad ka ïohkam ïohjam, ki nongot doh la ka jong, kiba lum snieh la ka jong, kiba sait snier la ka jong bad kumta ter ter.
Shillong, Jymmang 15 : U MLA jongka South Shillong Constituency u bah Sanbor Shullai ula noh synñiang da ka pisa sha ka Dorbar Shnong, ki Club bad ki Kynhun Trei mon sngewbha haduh 2.
70 lak tyngka na ka Discretionary Grant jong u snem 2022-23.
ïa kine ki jingïarap la noh synniang khnang ba kine ki kynhun kin lah ban pynlong ïa ki prokram ba pher bapher ki ban ïarap ïa ki khynnah skul, ki samla bad ïa ki paid nongshong shnong hi.
Kiba la ïoh jingïarap ki long ka Dorbar Shnong Kench’s Trace, Oxford Hills, Rilbong 1 lak tyngka, Geetali Welfare Cultural Club Laban 1 lak tyngka, Blind Lead Trust ( Visually Impaired, Laban 50 hajar tyngka bad Lumparing Sarbojanin Sankirtan Committee Mynsain 20 hajhar tyngka.
Shillong, Jymmang 15 : Ar tylli ki kali ki la julor jur bad don bok ki briew kiba shong hapoh jongki ki ïoh ban phet bad lait im na ka jingshah ban ha ka jingtwa khyndew bad maw ha surok Rngaiñ hajan Pynursla.
Kane ka jingjia ka la jia hynnin ka miet haka por kumba 9 baje ei ei katba kine ki kali ki dang kiew na ki thaiñ Pynursla sha ki thaiñ Laitlyngkot.
Kine ki kali kiba shah ban ha ka khyndew bad julor jur ki kynthup ïa kawei ka Alto tourist taxi bad kawei ka maruti van.
La ïathuh haba ki la poi ha katei ka jaka ki la ïohi ba ka la don ka jingtwa khyndew bad kumta ki la pyrshang ban kynran noh shadien hynrei ha kum katei ka por la nang jur ka jingtwa bad ki briew kiba shong hapoh ki la ïoh ban kynthi bad phet krad bad lait im na katei ka jingshah ban ha ka khyndew.
Ha ka por mynstep haba la pynkhuid ïa ka jingtwa da ka JCB la lap ba ka maruti Alto ka la julor jur namar ka la dam syndah katba ka maruti van ruh kala julor jur hi tangba ym dei eh kat ka jingjulor ka Alto.
Shillong, Jymmang 15 : Ka jingbym don ka jingker ha ka jingkieng rit kaba don hadien ka ophis jong u DTO East Khasi Hills, Lower Lachumiere ka la pynlong ïa ki kmie ki kpa jong ki khynnah skul ban pynpaw ïa ka jingsyier ban ïaid khamtam ha ka por ba jur u lapbah.
Kitei ki paidbah ha ka kyrwoh ki pynpaw ba lada shu ieh kumto, ka don ka jingma ba ïoh ha kano ma kano ka por ba jur biang ki bor ka mariang kan mih pynban ka jingjia ba sngewsih.
“Nga la ju ïohi ba ha katei ka nala ka um ka heh bha ha ka por slap, te kaei ba nga kwah ai jingmut ïa ki tnat ba dei peit bad ruh ki nongkitkam shnong ba lada long kaba lah ba kin ker noh tang ïa ito i kynja jingkieng bad kynja nar ban khanglad na kino kino ki jingjia ba sngewsih," ong uwei na ki riew rangbah bym kwah ban pynpaw kyrteng.
Katei ka jingai jingmut jong u ka long eh ban ïada ïa ki khynnah skul haba ki ïaid lynti nangtei ba kin ym hap shapoh.
Shillong, Jymmang 15: U Dr.
Aman War Director of Heatlh and Services (MI) ka sorkar jylla u la ong ba ka jingïada ka long kaba donkam tam ban ïoh ïa ka met kaba koit ba khiah.
Ïa kane u Dr Aman War u la ong haba kren kum u kongsan ha ka jingpynlong ka Seng Samla Nongmali-III ïa ka jingai jingsumar bad dawai ei ïa ki paidbah nongshong shnong ha ka sngi Saitjaiñ.
Ka seng samla Nongmali III ka la pynlong ïa kane ka jingsumar bad ai dawai ei ha ryngkat ka jingïatreilang bad ka District Medical of Health Officer ha phyllaw jong ka Community Hall jong ka shnong ha kaba Dr Aman War DHS (MI) u long kum u Kongsan, Bah BR Kharmujai rangbah shnong ka Mawdatbaki kum u symbud kongsan, ka Dr.
A.
Lyngdoh DM&HO ka EKH, ka Dr.
S.
Khonglah Addl DM&HO, Bah A Khonglah rangbah dong, ki doktor, staff kiba la wan na Ganesh Das bad Civil Hospital Shillong bad kiwei kiwei.
U Dr.
Aman War u la ong ba barobor kidei ki bor pynïaid district jong ka tnad ka koit ka khiah kaba ju pynlong ïa kiba kum kine ki jingai jingsumar, hynrei u la ai ka jingïaroh ïa ka seng samla kaba la shim ïa ka sienjam ban wanrah ïa ka bha ka miat hapoh shnong poh thaw bad khamtam kaba la shim ka sienjam kaban long ka jingmyntoi na bynta ki paidbah nongshong shnong.
U la ong ba ka jingpynlong ïa ki jingsumar kam dei eh tang ban wanrah ïa ki doktor ban ai jingsumar ei hynrei kaba kongsan ka long ban ai ka jingïada ban lait na ki jingpang.
“Ka Health Camp kam dei eh tang ban wanrah ïa ki doktor ban ai jingsumar ei hynrei kumba na ka liang ka tnad ka koit ka khiah mynta ngi la ïapyrkhat bad pynleit jingmut bha ka long ban ai ka jingïada lypa bad kiba kum kine ki jingai jingsumar ka wanrah ka jingpynsngewthuh sha ki paidbah ha kaba ïadei bad ki jait jingpang kiba pher bapher naduh ki khyllung haduh kiba la rangbah," ong u Dr.
Aman War.
U Dr.
Aman War u la ban jur ruh halor ka jingdonkam ban pynrung kyrteng ha ka skhim MHIS kaban long ka jingmyntoi na ka bynta ki paidbah khamtam kiba duna ka ïoh ka kot.
“Lada ngi wan ban pynrung kyrteng na bynta ka MHIS ngi jynjar bha ban ïoh namar bun ki paidbah kin hap ban ïeng laiñ bad ki ïakynduh jingeh hadien ba kila leit sha ki hospital.
Hynrei da ka jingdon kiba kum kine ki jngai jingsumar mynta ka pynsuk ïa ki paidbah ba kin pynrung kyrteng ïalade," u la ong.
U Dr.
Aman War u la ai khublei ruh ïa ka Seng Samla Nongmali bad ïa ka shnong ba ki la leh ïa kane ka kam kaba bha bad kaba ai jingmyntoi shibun na ka bynta ki paidbah nongshong shnong kaba pynlong ruh ïa ka tnat ka koit ka khiah ban sngewdei ban wanrah lang ïa ka kynhun MHIS khnang ba ki paidbah kin ïoh ban pynrung kyrteng ïalade bad kitbok kitrwiang ba kan nang kiew shaphrang ha ki liang baroh.
Ha kane ka sngi la ïoh ruh ki jingkren na I Dr.
A.
Lyngdoh DM&HO iba la batai halor ki jait jingpang bad kumno ban kiar na ki jingdih kiba pynsniew ïa ka met kum u duma, sikret bad kiwei kiwei bad ruh na u Bah BR Kharmujai.
Ka Seng Samla ka la pynlong ka jingai jingsumar kum ka jingpang bniat, pang shkor, khmat nalor kiwei kiwei.
Shillong, Jymmang 15: Ka Jylla Meghalaya kan sa sdang noh shen ïa ka project ban pynkylla ïa ki ñiut ba mih na man la ki thliew Ïing ka Jylla sha ka umphniang da kaba sdang na Tura.
U Myntri Rangbah ka Jylla Conrad Kongkal Sangma un sa plie paidbah ïa kane ka project ha ka 17 tarik Jymmang ha Tura ha ka jingiadonlang u HE Chang Jae-Bok, Ambassador ka South Korea sha India.
Kane ka pilot project bala pyntrei hapdeng ka Sorkar Jylla, ka Tura Municipal Board bad ka Chamhana GK, South Korea la shim rai ha ka jingïalang hapdeng u Myntri Rangbah ka Jylla bad ka Kynhun ki Heh ka Chamhana Institute of Technology, South Korea bala lamkhmat da u Dongmin Choi, Chairman, kaba long myn ha ka 13 tarik Lber 2019 ha Nongbah Shillong.
“U Myntri Rangbah ka Jylla bad ka Kynhun kila mynjur ban pyntreikam ïa kine ki kor ki bor hadien ka jingbatai ba bniah bad la mynjur ruh ban seng ïa ka karkhana rit da ka PPP Mode ha kaba ka Sorkar Jylla kam donkam ban pynlut eiei ruh em" ong ka kyrwoh na ka Sorkar Jylla.
Ka Sorkar Jyla kala iasoi ïa ka soskular ban pynieng ïa ka karkhana ba 35 MT ha ka jaka theh niut ha Tura bad ïa kane ka karkhana yn pynïaid da ka Chamhana GK bad kan ai jinghikai ruh ïa ki trai shnong.
Ka sorkar kala ai ïa ka hok ban die ïa ka umphniang sha kane ka kompani ban khyllie ïa ka jinglut jingsep jong ka.
Ïa kane ka project la sdang pyntrei naduh u snem 2020 hynrei kala slem ban pyndep namar ka jingwan lynshop jong ka khlam Covid-19.
Ïa ki tiar ki tar bad ki kor jong kane ka karkhana la lah ban wan pynpoi sha India bad sha Tura ha u bnai Rymphang mynta u snem.
U Myntri Rangbah ula ban jur ba kane ka sienjam ka dei kaba la shim ban ïoh peitthuh kumno ka lah ban iarap ha kaban weng ïa ka jingeh na ka jingkynton ki niut hashuwa ban wanrah ïa kum kane ka project ha Shillong bad kiwei kiwei pat ki sor bah.
Shillong, Jymmang 14 : U President ka HSPDP u bah K.
P Pangniang ul a ïathuh ba u la kyntu hakhmat ka Coordination Committee (CC) jongka sorkar MDA ha ka jingïakynduh ha ka Sngi Palei ban pynsangeh ne buhteng shwa ïa ka Ain Khalai namar kane ka buh ïaka jylla bad ka jaidbynriew haka jinglehraiñ.
Haba ïakren bad u nongthoh khubor u bah Pangniang ula ong “ Hakhmat kane ka CC kaba la ïadon lang da baroh ki Seng Saiñ Pyrthei kiba ïasynrop lang ha kane ka sorkar MDA ba la long shongknor ruh da u Myntri Rangbah u Conrad K Sangma nga la buh ka jingkyrpad ban buhteng shwa ïa kane ka Aiñ Khalai.
Hynrei na ka liang u Myntri Rangbah ula pynpaw ba ka jingthmu ka long ban wanrah khajna shuh shuh ïa ka jylla lyngba kane ka Aiñ Khalai.
Nga la pynpaw ba ka long ka jinglehraiñ ïa ka jylla bad ka jaidbynriew ban don da ka Aiñ Khalai.
Na ka liang ka HSPDP ka la dep pynpaw ïa kaei kaba kam sngew ïahap satia bad ka shong ha u Myntri Rangbah ban shim ïaka rai".
Namar u la ïathuh ba na ka liang u Myntri Rangbah u ïai ban jur beit hakhmat ka CC ba ka jingthmu ka long beit ban pynmih khajna shuh shuh ïaka jylla da ka jingdon kane ka Aiñ Khalai haka jylla.
Shillong, Jymmang 15 : Khyndiat sngi hadien ka jingmih khubor ba u MLA ka All India Trinamool Congress (AITC) na Mawsynram, Bah HM Shangpliang u thmu ban pan tiket noh na ka UDP na bynta ka elekshon kaban long ha u 2023, na ka liang u President jong ka UDP Mawsynram, Bah O Suiñ u la ong ba lada kitei ki khubor ki dei kiba shisha, kiba kwah ban pan tiket na ka party ki dei ban ïaid da ka lynti.
Utei u rangbah uba dei ruh u kyrtong ba ïakhun ïa ka elekshon MLA na ka seng UDP ha u 2018 u la ïathuh ba naduh ba u rem u la ïai neh ha ka party bad trei borbah ruh na ka bynta ban kyntiew ïa ka party ha kine snem baroh shi katta.
“Lada don mano mano ba kwah ban ïakhun na ka tiket UDP ki hap ban ïaid lyngba ka Circle namar haduh mynta ym pat don ba pyntip ïa kane.
Haduh mynta nga dei ma nga u President ka UDP Mawsynram circle hynrei ki nongïalam kiba hajrong ki khlem pyntip ïa nga ba la don kiba pan tiket na ka bynta ka elekshon ha u snem 2023," u la ong.
Halor ka jingkylli ba kaei pat ka sienjam ba un shim lada ka party ka ai tiket noh ïa u Bah HM Shangpliang, utei u rangbah u la ong ba u sngewskhem ba ka UDP kan ym pynduh satia ïa ka tiket namar u la ïai neh bad u la trei borbah na ka bynta ka party.
Shillong, Jymmang 15: Ka Dorbar Shnong Lumshatsngi, Kench’s Trace da ka jingiatrei lang bad ka Excise Department East Khasi Hills District, ki la ïoh kurup shibun ka kyiad pyrsi bad ka kyiad phareng (IMFL) ha ka jingleit khynra ba kyndit ha ka miet 11tarik Jymmang.
Ïa kane ka jingkhynra la pynlong ha ki katto katne ki ïing kiba don markhap bad ka madan home guard bad ïa ki nongdie kyiad beain la pynngat ha ki kyndon ain bad la tian bishar ïa ki.
Ka Dorbar Shnong ka la ai ka jingmaham kaba tyngeh ïa kine ki nongdie kyiad beain ki ba ju mlien ban leh ïa kane ka kam na ka por sha ka por, naba ka jingleh ka jong ki ka la pynjot ïa kiba bun ki longing bad ïa ka imlang sahlang.
Ka Dorbar Shnong Lumshatsngi Kench’s Trace ka maham jur ïa baroh kiba ju mlien ban wan thied bad dih kyiad ha kine ki jaka haba ong ba kino kino kiba wan leh ki kam beain hapoh u pud u sam ka Dorbar Shnong, lada ki dei ki briew kiba na Shnong lane nabar shnong, kin ngat ha ki jingpynsaja ki bor shnong bad kumjuh ha ki bor jong ka ain.
Shillong, Jymmang 15: Kiba bun ki project bala tyrwa ban pynkylluid ïa ka Nongbah Shillong kila shu sahkut bad sahteng namar ka jingbym lah ban ïoh jaka ka dei kawei na ki mawsiang bala iatyngkhuh da ka Sorkar Jylla.
U Symbud Myntri Rangbah ka Jylla ba khmih ïa ka Tnad Public Works Department (Roads) Bah Prestone Tynsong ula pyntip ba ka Tnad kala dep ban ithuh ïa ki katto katne ki jaka ban shna ïa ki surok ba syriem kum ki bypass hapoh Shillong haba khmih ïa ka jinglong jong ki surok ba mynta kiba ïai neh sah kumjuh katba ka jingdon ki kali kala nang bun na ka sngi sha ka sngi.
U Bah Prestone u pyntip ba kawei na kine ki jaka bala ïathuh ka dei ka junction ha Anjalee Petrol Pump hynrei kane ka jaka ka hap hapoh ka jingkhmih jong ki bor shipai.
“Ngi la dep kyrpad ïa ki bor shipai ba kin ai ha ngi ïa kane ka jaka ba ngin ïoh shna ïa ki intermediate lane ka ban pynlong kum ka surok oneway ka ban pyllait ïa phi ban ïaid lyngba ka Anjalee Petrol Pump hynrei ban ïaid lait beit beit sha ka lynti Sohra ne Pynursla" ula ïathuh.
“Ngi la ithuh ïa ka Anjalee Petrol Pump namar kane ka jaka ka dei ka bym lah satia ban weng ïa ka jingdheng kali.
Namar kata, lada ngi ïoh ïa ka jaka, ngi sa sdang noh mardor ban shna ïa ka bypass" ula bynrap.
Haba pynpaw ba ka Tnad kala pyrshang ruh ban pyntrei ïa kum kine ki project sha kiwei pat ki jaka, u Symbud Myntri Rangbah ula ong “Kaba sngewsih ka long ba ngi shem jingeh ban ïoh jaka".
“Ym don satia kiba kloi ban ai jaka watla ngi la kyrpad ïa ki lehse da ka jingsiew lane da kaba shu thied.
Kumba phi tip ba ka jinglong jingman ha Shillong, watla 2 ne 3 phut ka jaka ka dei kaba kordor ïa ki trai jaka" ula ong.
Ha ka 12 tarik Jymmang, ka Ïingkashari Meghalaya High Court kala bthah ïa ka Sorkar Jylla ban wanrah ïa ki plan ba shipor bad ba shirta kumno ban pynkylla ïa ka jingdheng kali ha Shillong.
U Bah Prestone ula ong ba ka kam ban weng ïa ka jingeh jong ka jingdheng kali ha Shillong kan dei ka kam kaba jwat bha ïa ka Sorkar Jylla.
“Kane ka jingeh hi kam dei ka kam kaba lah ban pynbeit tang shimiet hynrei ngi la pyrshang kat kaba lah ban leh eiei" ula ong.
“Ka jingeh hi ka dei ba phim ïoh jaka.
Watla phi kloi ban siew lai shah ïa ka dor iew, ki trai jaka kim kwah satia ban ai.
Lada ki trai jaka kim ai jaka, baroh kiei kiei ki shu kut noh namar kat kum ka rukom bat khyndew hangne, ki riew shimet ki dei kiba long trai ïa ki jaka puta" ula bynrap.
Kat kum ka jingkheiñ ba lum da ka Sorkar Jylla, palat ïa ka 70% ki Longïing ha Shillong ki don la kumno kumno ruh ïa kawei ka kali bad na ka jinglong jingman jong ki jaka hangne bad jingdon bun ki kali, ka jingdheng kali ka dei ka bym lah satia ban lait.
Halor ki jingai jingmut jong ki riewshemphang ban shna noh da ki ropeway ban pyndonkam ha ka leit ka wan ym tang ban buh ïa ki nongshangkai, u Bah Prestone ula ong “Kane ka plan kala don.
Ngi la dep phah ïa ka Detailed Pro ject Report bala pynkhreh da ka Tnad Planning".
Ha kajuh ka por, u Bah Prestone u pyntip ba ka Tnad Pule Puthi kala dep shong jingïalang bad ki Principal jong ki jaka pule bapher bapher ka Nongbah Shillong ban ïakren halor ka jingthmu jong ka Sorkar ban ai school bus ha kaban leit shaw ne leit buh ïa ki khynnah pule na la ki jong ki shnong ki thaw.
U ong ba kane ka dei kawei ka lynti ban weng ïa ka jingkhapngiah ka nongbah Shillong.
Shillong,Jymmang 15 : Ha kine ki khyndiat sngi ka don ka jingïatai bajur halor ka jingnanghiar dor ka akor ka burom jong ka Jaidbynriew Khasi Pnar, la ha ki ïing ïapbriew ne ha ki lympung paidbah khamtam na ka liang ki rangbah longkmie kiba la ïohi shwa ïa ka sngi u bnai haduh katno ki sngewkhia ïa kane ka mat.
Ki don katto katne tylli ki khep kiba ngi sakhi ba u thylliej jong ki nongïalam jong ngi u shu padiah khlem baiwai.
Ha ka snem ba la lah ngi sakhi ïa kawei ka jingkynthoh tohmet jong uwei u briew na West jaintia Hills pyrshah ïa ka DC East Khasi Hills halor ki kyndon Covid-19 kaba la pynlong ïa utei u briew ban pynthynda ïalade hapoh along syndon.
Dang katto katto katne bnai ngi sakhi sa kawei kajingkren pynmehding jong uwei u nongïalam seng ha ka jingïalang paidbah ha Laitkor da kaba ong “imat ïa ka jingeh jong ka Jaidbynriew lah ban weng sa tang lada ngi sait da ka snam".
Nangta mih sa ka jingthoh jong uwei u politician ba ihbha ka jingmut jingpyrkhat (seasoned politician) ba ym lah ban mutdur ban kynthoh “lada ïohi ïa u bseiñ bad u ’kharBang, pyllait ïa u bseiñ bad shoh ïa u ’kharBang", nangta dangshen ha ka jingïalang paidbah ha madan Kynton u Mon Lad Nongkrem,uwei u politician u kynthoh “lada ki nongtrei forest ki wan ban ai shithi jingmana tih maw tih shyiap, ong ba kin wan rah syndon bad ka ambulance namar ba ngan shaiñ ïa ki kti jong ki da u tyrnem shoh maw".
Ki dei ki kyntien byrngem byrsit (threat perception) ban pynrung jingsheptieng ha ka jingim jong ki briew (fear psychosis).
To ngin bishar sani ïa kitei ki jingkren bad jingkynthoh, hato phi lah ban mutdur da kita ki nongïalam jong ngi kin kren kum kitei ki kyntien pynkhluit (provocative/fiery speech) ban pynpluh bad pynshongsyier ïa ka shongsuk shongsaiñï.
Kan lam shano katei ka kyntien,ngi dei ka jaidbynriew barit paid nalor nangta ngi hap ban shaniah ha ka jingisynei jong kiwei pat ki jaidbynriew hehpaid tang ban pyndap khaw sha ka jylla lajong, ynnai ïa kiwei pat ki mar ki mata kiba wan nabar jylla,namar ngim lah ban pynmih ei ei.
Ngi dangkynmaw bha dngong kaba sdang jong ka jingkhangdam (Lockdown) 2020 haduh katno phew hajar ngut ki paradoh parasnam lajong kiba hap ban wanphai noh sha la shnong lajong na ki jaka trei bad jaka pule jong ki na kiwei ki Jylla ha India bad nabar ruh.
Katno ngi sngewdukha mynsiem haba ki doh ki snam lajong ki shah lehbeiñ ha ka lyntirel ynda la poi ha Jylla Bihar.
Te lada ngi sngewdukha, phi tharai kiwei pat ki jaidbynriew ruh kim dukha bad kim buhkhoh lada ki doh ki snam jong ki ruh ki shah shoh shah krenbeiñ ha kiwei pat.
Baroh ngi im ha kata ka ‘Global village’ ba ki khot ha kaba ka lad jingtip ka roi bad ka her stet haduh katta katta, kan jia aiu lada kiwei pat ki kput kylla ïa ki jong ngi kiba don shabar, nga tharai ym don banud ban kitkhlieh.
Ka pyrthei ba ngi im kam dei shuh kum ka pyrthei jong ki jakoid ha pukri um.
Lada phi pyrkhat bha,kane ka jingkren shongshit ka ktah bha ïa ka kamai kajih, ïa ka khaiï khaba bad ïa ka nongrim ka jaidbynriew kaba la ïohnam shisien ka sngi kum ka jaidbynriew tipbriew-tipblei.
Ngi sngewkmen shibun ba ka Deputy Commissioner East Khasi Hills ka la dep tangon syndon da u ‘nembah ïa u poltician ba kren laitlan ha Kynton-U-Mon.
Nga tharai ka bor pyrkhat jong ngi kam pat sarang ban kynmaw ïa ka jingkhlaiñ ka District Administration ha ki snem 1987 ter ter haba ka por ba jur bha ka jingïakhih, kiba shait shah summon ne reprimand man ka por pyrshah ïa uno uno u nongïalam halor ki kyntien pynkhluit jaidbynriew jong u.
Ha kine ki sngi wat ki print, eletronic social media ki shlur bha ban pynsaphriang kumba ïoh dohkyndang bad ai banner headlines syndon ïa kum kitei ki jait jingkynthoh tang ban ïaid ïew, khlem da shim jingkitkhlieh lang kumno ban tei ïa ka jaidbynriew.
Hato kam dei ka yellow journalism ? Kynmaw iwei pa iwei nangi ngi don la u jong u synñiang u bynhei sha ka Ri bad ka jaidbynriew.
Ha ka jingthoh “How Karma views blessings and curses" by RB Nikunj u ong, kaei kaba phi kyrkhu bad kaba phi tim ïa ki briew ka wanphai kylla shaphi.
Ym don uwei ruh uba kwah ban ïoh jingtim, hato don nangi? Ngi im ryngkat bad ka jingpuson haba ngin khublei khatduh ïa kane ka pyrthei, ngi dei ban lait na kino kino ki jingtim ba ngin leit da kaba suk.
Don kiba kylli haduh katno ka bor tim lane kyrkhu jong u briew ka lah ban treikam.
Balei ki kmie ki kpa ki shait kyrkhu kyrdoh ïa ki khun ne kiba haïing hasem jong ki hashwa ba kin leit jingleit, ka mut ka tuid ka jingsngewskhem ha u briew shilynter lynti ba kito ki kyntien kyrkhu kin bud ryngkhi ïa u lane ka, ka don ka jingsngewshngaiñ.
Hangne ka paw shai ba ka jingsniewbok bad jingpang lah ban weng da kaba ngi leh ïa ki kam bahok bakhuid (Karma) da kaba sheptieng ïa u Badonbor halor baroh.
Namar ka dei kaba shisha ba ka ktien ka ong “kumba phi bet kumta phin ot".
Kumta, ka jingkyrkhu ka dei ka bainong jong ka jinglehhok bad ka jingtim pat dei ka jingmih na ki kyntien kren beiñ krenkhoh ïa kiwei.
Lada ym ngat ha uto u briew uba leh khlem pep kan kyrtoh ha kiba haïing hasem jong u.
Kaba shai kdar kata, u briew uba thmu ban lehsniew ïa kiwei u ngat pynban ïalajong.
Nga pynkynmaw biang ïa ka jingthoh jong u Babu Radhon Singh Berry ha ka kot “Jingsneng Tymmen" bad ha ka rukom spel jong u, u ong : “Wat ju sin ju rngop ïa ki brieu ba sang, Ba ï’u ki rem, ki jem rngieu, ki ïohpang, Ban ïohpang ki brieu naphi ka bam dei, Ba long kuna lade h’u briew h’u Blei".
Haba ngi phai biang sha katei ka mat, phim lah satia ban mutdur ba kat u politician uba la ihbha, un dangkren bieit kum ki daju ha Ïewduh.
Hato kam dei ba la hiar than ka pyrkhat pyrdaiñï.
U paidlang u dang khmied sha ka longrynïeng jong kum kitei ki briew ban lamlynti, pynban ka kut ha ka jingnohmynsiem bakhraw.
Ki bor jong ka Aiñ ki lah ban tehlakam lane ban censor ïa kino kino ki jingkren pynkhluit wat ïa ki poltician ruh kiba ktah matïong ïa ki samla kiba danglung ka bor pyrkhat pyrdaiñ kiba shu shongshit khlem nongrim namar ka jingshah pynshad kynting ha kum kitei ki jait jingkren ka pynkhluit pynban ïa ki.
Donkam ïa ki nongïalam bad ki samla kiba ïohi jngai kiba tei ïa ka Lawei da ka jingkyrmen.
Namar ki samla jong ngi kiba hap ban trei bad pule shabar ki ngiah shoiñ ïa ki kyntien pynkhluit jaidbynriew namar ka ktah ïa ka shongsuk shongsaiñ jong ki.
Ka long kaba shisha ha ka pyrthei competition ngim lah ban im tang ha Ri lajong.
Haba phai sha ki Press, wat la ki dei kita ki Fourth Pillar jong ka Constitution pynban ki dei ban sngewthuh kumno ban edit ne weng noh ïa ki kyntien pynmehding ne ba pynkhluit, pynïapher jaidbynriew (communalism).
Ki Editor ki hap ban shim jingkitkhlieh, lada ki reporter jong ki, ki file ïa kum kita ki report.
To ngin tei ïa ka Society kaba don burom ba ngin kiew ha ki liang baroh.
Lada don ki jingkynthoh ki dei ban long kiba ïatei (Constructive).
Ka bor ka shong ha u Thylliej, dei ma u uba pynkhie thma bad dei ma u uba wanrah jingsuk, to ngin phikir.
Shillong, Jymmang 15: Ka Jylla mynta kala kiew sha ka 13 ngut ha ka jingdon jong ki briew ba dang pang Covid-19 ne ki active case.
Kane ka jingpang kala don mynta satang ha ki saw tylli ki District ka Jylla kiba kynthup ïa ka East Khasi Hills ka ba don 8 ngut ki Nongpang, ka Ri-Bhoi kaba don 3 ngut bad ka West Garo Hills-1bad East Jaiñtia Hills-1.
Ha kine ki arphew saw kynta bala leit noh,ym shym la don satia kiba dang iabit thymmai ne ba koit na kane ka jingpang.
Ka jingdon jong kiba ïap haduh mynta kala kot 1593 ngut.
Haduh 93820 ngut ki briew kila ïabit ïa kane ka jingpang ha kine ki laisnem mynta hynrei haduh 92214 ngut kila ïoh pat ïa ka jingkoit.
Khliehriat, Jymmang 15 : Na ka jingther jong u lapbah lapsan ha kine ki khyndiat sngi bad haduh mynta ka sngi ruh sha East Jaintia Hills, ka la jia ka jingtwa khyndew bad maw kaba jur bha ha ka surok bah ( National High Way) Ratacherra-Malidor ha kaba ki kali baroh kim lait shuh ban ïaid bad sahkut ha katei ka thaiñ la palat 24 kynta bad kane ka la wanrah ka jingeh ïa ki paidbah ba leit ba wan na katei ka surok namar ki khlem ïoh bam satia palat 24 kynta.
\ “Bun ki paidbah kiba ïaid lynti na kane ka surok ki la kynduh ka jingeh kaba khraw ha kaba kim ïoh ka bam ka dih, don ruh kiba hap ban ïaid da ka kjat hapdeng ka jyrsieh bad hapdeng u slap ban wad ïa ki dukan ban ïoh jingbam namar ki sahkut ki kali ha ki jaka bym don dukan.
Ki briew kiba ïaid lynti na kane ka surok ki dei kiba wan na ki thaiñ Barak Valley, Silchar jongka Assam, kiba na Mizoram, Tripura bad Manipur.
Kat haduh ba thoh ïa kane ka khubor, Da ki hajar tylli ki kali ba kynthup ki kali rit , ki trok bad ki bos Night super ki dang sahkut ha kane ka jing shah khang lynti kaba la palat ïa ka 24 kynta kaba na ka daw ka jingtwa ki lum bad ka khyndew ka la hap hadpeng surok.
Ki thymmei khubor ki ïathuh ruh ba la i donkam bun tylli ki JCB ban pynkhuid ïa ka surok bad don ruh ki JCB kiba hap ban wanrah na Assam.
Ka jingtrei ban pynkhuid ïa ka jingtwa ban lait ki kali ban ïaid ka long baroh shisngi hynrei namar ba jur u slap bad duna kine ki JCB ka kam ka suki bad nalor ba ka jingtwa ruh ka dang ïai tuid beit na sharing lum sha surok.
La ban ong ba ka jinglong jingman ka surok ha ka thaiñ Narpuh ka dang buh jingma ïa ki nongleit nongwan namar ym lah ban tip ha kano ma ka por ka khyndew kan twa bad kan hap sha surok, kumta na ka liang ki bor District jong ka East Jaiñtia Hills District lyngba u Deputy Commissioner u Abhilash Banarwal, u kyntu ïa ki paidbah ba kin long kiba husiar bad sumar bha ha ka leit ka wan.
Kumjuh ruh, ha kaba ïakren bad u Mawphor, u Abhilash Banarwal, u la ïathuh ba ki bor district mynta ki dang pynkhreh shaid shaid bad shim khia ban pynpoi ki lad ai jingïarap ïa ki paidbah kiba dang sahkut ha kane ka jingdheng kali.
Ki bor district ki la pynkhreh mar mar bad la lah ban pynpoi ïa ki jingbam, kum ki biskit, ka um dih bad kiwei kiwei ki jait jingbam namar bun ki nongleit jingleit mynta kiba la shu shah thngan ha surok.
Shillong, Jymmang 15: U Symbud Myntri Rangbah ka Jylla bad National Vice President ka National Peoples Party (NPP) Bah Prestone Tynsong ula ong ba ka jingpyntreikam ïa ka Uniform Civil Code ka dei ka bym lah satia ban pdiang.
“Ban shu kren hi sngew ba ka long kaba suk (ban pyntreikam ïa ka Uniform Civil Code), hynrei ban pyntreikam ka long kaba eh" ong u Bah Prestone.
Une u Nongïalam ka NPP ula ong ba ka jingpyntreikam ïa ka Uniform Civil Code kan wanrah ïa ka jingkulmar naba ka India ka dei ka Ri kaba don bun ki jingleh tynrai bad ka niam ïa kaba ym lah satia ban shu teh lang da kawei ka aiñ.
“Ka India ka dei ka Ri jong kiba bun ki Jaidbynriew kiba ïapher wat hangne ha Meghalaya.
Lada ngi ong ba baroh kin long lang noh kawei, hangne ka jingkulmar kan sa mih" ong u Bah Prestone.
U Bah Prestone ula ong ba ka NPP kaba synshar ïa ka Jylla Meghalaya kan nym pdiang satia ban pyntreikam ïa ka Uniform Civil Code ha Jylla.
“Watla ym pat shym la pynbna da ka sorkar, hynrei kaei kaba nga kwah ban ong ba na ka liang ka Sorkar lane ka Party (NPP), kin nym pdiang satia namar kin sa don shibun ki kyndon ki ban mih" ong u Bah Prestone.
Ka Uniform Civil Code ka dei ka jingtyrwa jong ka Sorkar India ban thaw bad pyntreikam ïa ki aiñ shimet jong ki Nongshongshnong, ka ban treikam kumjuh ïa baroh ki Nongshongshnong ka Ri kam pher ïa ka jingïapher niam, jinglong kynthei ne shynrang.
Ïa mynta, ki aiñ shimet jong ki Jaidbynriew bapher bapher ki dei kiba pynïaid kat kum ki Kot Niam.
Kane ka Uniform Civil Code ka wan lyngba ka Article 44 jong ka Riti Synshar ka Ri kaba ong ba baroh ki Jylla ki dei ban pynthikna ba kane ka Code kan treikam ïa baroh ki Nongshongshnong jong ka Ri.
Shillong, Jymmang 15 : Ki nongïalam ka Congress na Sohiong, ki la ai ka jingïaroh kaba khraw ïa u MLA ba mynta ka Sohiong, Bah Samlin Malngiang namar ka jinglah jong u ban pynpoi surok sha ka shnong Sohlwai, ka nongrit kaba don ha Sohiong constituency kaba la shah iehbeiñ lada ki phew phew snem mynta.
Ïa kane, kitei ki heh Congress kynthup naduh u President barim ka Sohiong Block Congress Committee Bah Phrang Kharpan kumjuh u Vice President, Bah D Nongbri ki la pynpaw ha ka jingïalang plie ïa katei ka surok ha kane ka sngi Palei ba la dep.
Ïa katei ka surok rong ba don kumba 1kilometer tam la shna ha ka jinglut kaba kot sha ka 2.
80 klur tyngka lyngba ka skim Central Road Fund.
“Lada kheiñ na ka Party Congress ha Sohiong mynta kumba 50 persen ki nongïalam ki la mih lut bad ki don mynta bad u Bahdeng Samlin," ong u Bah Phrang da pynpaw ba ka daw kaba ki nongïalam ban mih kadei namar ki ïohi ba ka rukom treikam jong u ka kham pher shibun lada nujor bad ki MLA ba rim.
Shuh shuh u la ong, “Lada nujor bad ki 25 snem kiba la leit noh ngi lyngoh shisha namar u dei u MLA uba khlaiñ bha ban wanrah ïa ka roi ka par bad ka jingdonkam ki paidbah namar ngi ïohi kylleng ki jaka u wanrah da ki klur ki kam pynroi ha ka constituency.
"Da kaba pynbna ba ki nongïalam ba hakhmat kiba la mih na ka party ki kynthup naduh ma u kum u president, nangta u Vice President, nangta u General Secretary ka Block Congress, u Bah Phrang u ong ruh ba kane hi ka pyni ba une u MLA ym tang ba u lah ban trei hynrei u lah ruh ban pynïadei wat ïa kito kiba ïaleh pyrshah ïa u ha u 2018.
Lada u nongmihkhmat jongphi u la leh bha katne, nga sngew ban kyntu ïa phi ki nong Sohlwai ba dei tang ka jingpyrto bad ka jingsngewnguh," la bynrap shuh shuh u Bah Phrang.
Shwa kane, u Bah Nongbri u la ïathuh ba u dei uwei na ki radbah ban trei shitom na bynta u MLA barim ka Sohiong, Bah HDR Lyngdoh ha ki 25 snem ba la dep.
“Ïa kane ka surok jongphi nga la wan ban ïakren bad u MLA barim hynrei ym shym la poi shaei shaei ruh.
La 25snem ka por ka la leit bad ha ka por ba u dang bat kum u Myntri PWD ruh ngi la ïakren tangba ka kam kam shym la urlong," u la ong.
Katkum ka jingïathuh jong u, katei ka thaiñ bad ki shnong ba shakhmat ki la mad shibun ki jingeh na ka daw ka jingbym don ka surok kaba biang watla kadei ka thaiñ kaba khlain bha ban pynmih ïa ki mar rep.
“Ha ka por ba u don ha ka bor lada u mon ban leh kan eh aiu ïa u, kam don jingeh ei ei.
Hynrei peit mynta u Bah Samlin tang ha ki saw snem katne u la lah ban leh," la bynrap biang utei u heh Congress.
Ha ka sngi ba plie ïa katei ka surok jan baroh ki nongshong shnong ki la mih paidbah ban sakhi lang.
Katkum ka jingïathuh da ki nongshong shnong, tang shu poi ka aiom slap, kito kiba don kali ki la hap ban leit buh noh ïa ki kali jong ki sha shilliang.
Ym tang katta la ïathuh ruh ba lada donkam wat ban kam sha shilliang shnong ruh la hap ban ïaid lyngba ka wah kaba mynta pat la dep ban shna bha da ka jingkieng kaba jrong.
Jowai, Jymmang 16: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association (WJDSA) kaba la long ha madan Kiang Nangbha Stadium Jowai.
Ha ka jingïakhun kaba nyngkong ka kynhun ïalehkai jong ka Maitchaphrang Mootyrchiah kala jop ïa ka Nonglatem da 3-1 kol, ha kawei pat ka jingïakhun ka Madankynsaw Mookyndeng ruh kala lah ban pynliem ïa ka Mawsiang FC da 3-1 kol, katba ka Mookyrdup ka la jop da 3-2 kol pyrshah ïa ka Pasyih Cultural Sports Club.
Ka jingïakhun ba khadduh jong ka Quarter Final ba khatduh kan long lashai ka sngi ha ka por 2 baje hapdeng ka Khliehmuchut Shangpung pyrshah ïa ka Risingsun Mukhla.
Shillong, Jymmang 15 : Ka Parliamentary Standing Committee on Railways kaba la wan tohkit bad jurip dang shen sha ka jylla Meghalaya halor ka lynti rel hapoh ka jylla khamtam ïa ka Tetelia-Byrnihat kaba sahteng haduh mynta ka dei ban ai jingtip bad jubab sha ka sorkar pdeng ba ka daw bah ba kane ka kam ka sahteng ka dei namar ba ki seng bhalang, ki paidbah bad wat ki nongmihkhmat paidbah ruh kim mynjur ban sdang namar ba ka sorkar pdeng hi kam pat ai ïa ka Inner Line Permit (ILP), kaba la dawa da ka jylla Meghalaya naduh u snem 2019 lyngba ka Resolution ba la mynjur hapoh ka ïing dorbar thawaiñ Assembly jongka jylla, ong u MLA jongka Mawlai Constituency ubah Process T Sawkmie.
Haba ïakren bad u nongthoh khubor u bah Sawkmie u la ong “ Ha kane ka jingwan jongkane ka Parliamentary Standing Committee on Railways (PSCR) ki la ïa kynduh ïa ki heh sorkar jylla bad ki la tip shai ka daw jong ka jingsahteng jong kane ka lynti rel kit mar na Tetelia shaduh Byrnihat kaba jngai 21.
50 km kata 19.
25 km ka dei ha Assam bad tang 2.
25 km ha Meghalaya ka dei na ka daw ba ym pat don ka stieh ban ïada ïa ka jaidbynriew bad kata ka dei ka ILP.
Naduh ki Seng Bhalang haduh ki paid nongshong shnong bad wat ki nongmihkhmat paidbah ruh ki sngewthuh ïa ka jingdonkam kane ka lynti rel bad lada ka sorkar pdeng ka ai ïa ka ILP ngi kloi ban mynjur ban shna ïa kane ka lynti rel namar ka la don ka stieh ban ïada ïa ka jaidbynriew na ka jingshah tyllep ha kiwei ki jaidbynriew.
Hynrei namar ba ka sorkar pdeng ruh ka leh bym suidñiew bad leh bym patiaw halor ka Resolution ba la mynjur hapoh ka Assembly halor ka ILP kumta kane ka lynti rel ruh ka sahteng ne sahkut khlem lah ban pyndep tei ïa ka" ong u bah Sawkmie.
Kane PSCR ka dei kawei na ki Committee kaba heh bha jongka Parliament namar ka kynthup haduh 31 ngut ki dkhot kiba dei ki MP jongka Lok Sabha bad Rajya Sabha.
21 ngut ki MP ka Lok Sabha bad 10 ngut ki MP ka Rajya Sabha.
Ka long ka Committee kaba donbor bha bad ka dei kane ka Committee mynta kaba dei ban ai jingtip sha ka sorkar pdeng ba ka daw bah ka jingsahteng ka lynti rel haduh Byrnihat ka dei namar ba ka sorkar pdeng kam ai ïa ka ILP.
U bah Sawkmie u la ong “ Lada ka sorkar pdeng ka kloi ban ai ILP ïa ka Manipur balei kan eh ba kan ai ïa ka jylla Meghalaya ruh.
Naduh ki paidbah, ki seng bhalang bad ma ngi ki nongmihkhmat paidbah sngi sngewthuh ba ka jingwan ka lynti rel kan buh ïa ki trai ri trai muluk ha ka jingma namar khlem pep kin bun ki ban rung beaiñ sha ka jylla.
Kumta dei tang ka ILP ka ban long ka stieh ban ïada ïa kane ka jingma jongka jaidbynriew".
Lah ban pynkynmaw ba dang shen ha ka jingïakren bad u Symbud Myntri Rangbah ka jylla u bah Prestone Tynsong u la ong ka sorkar ka kloi ban buh da ka khyrdop talasi mynder ha station rel, hynrei ki seng bhalang kim mynjur ïa kane namar ki kwah beit da ka ILP.
Nalor kata u Symbud Myntri Rangbah ula ïathuh ba la pynkhamti ha ki bor synshar district ban ïakren bad ïamir jingmut bad ki seng bhalang hynrei ki seng bhalang hi baroh ki ïeng beit ha ka nongrim ba dei ban ïoh shwa ïa ka ILP bad hadien kata kin sa shah ban shna ïa kane ka lynti rel ban shu kit mar ban poi haduh Byrnihat.
Shillong, Jymmang 16: Ki saw tylli ki team ki la ïasam mar shi point ha ka lympung ïalehkai Women’s Football League 2021-22.
Ka Lawei SC bad ka Nongkrem SC ki la ïakhaid da kaba thep mar shi kol ha ka jingïakhun na na ka Group B katba ka Rahjingshai bad ka Onside Sports ki thep mar ar kol na ka Group A ha ki jingïakhun ha ka sngi Nyngkong ha madan Third Ground, Polo, Shillong.
Haba phai sha ka jingïalehkai kaba nyngkong hapdeng ka Lawei SC pyrshah ïa ka Nongkrem SC, ka Nongkrem SC mar ba sdang ka jingïalehkai kala ïoh ban pynkhih jar lyngba ka Deiphibamon Warbah ha ka 1 minit bad ka la lah ban teh lakam bad bat bol bha ha ki minit ba dang sah.
Hynrei da ka jingïai ïakhun tyngeh bad khlem da ailad, ka Lawei SC ka la ïoh ban siew kylliang ïa ka shi kol shwa ban kut ka kylla step ba la thep da ka Sannity Jyndiang ha ka minit ba 44 bad haduh ba kut ka jingïalehkai ka ïakhaid da 1-1 kol.
Haba wanphai sha ka kylla miet, ka jingïalehkai ka la nang ïakhluid ha baroh arliang, hynrei baroh ar tylli ki team ki khlem lah ban pyndep ha ka liang ka thep kol bad hun ban ïasdam mar shi point.
Kane kadei ruh ka sien kaba nyngkong ba ka Lawei SC kan shah thep kol ha ki saw sien ki jingïalehkai bad ka lamkhmat nyngkong ha ka jingkhur point da 8 point bad bat kyrdan ba nyngkong ha ka miej kheiñ point na ka Group B, katba ka Nongkrem SC ka don ha ka kyrdan ba saw da san point.
Haba phai pat sha ka jingïalehkai kaba ar ha kajuh ka madan, ka Onside Sports ka la lamkhmat nyngkong lyngba ka shi kol ba la thep da ka Jerina Mawlong ha ka 9 minit hynrei ka Lili.
L.
Nongkynrih ka la thep ïa ka kol pynïakhaid na bynta ka Rahjingshai SC ha ka 20 minit.
Tang hadien ar minit ba la sdang biang ka jingïalehkai ka Fragrancy Riwan ka la ïoh ban thep ïa ka shi kol kaba pynlong ïa ka Rahjingshai SC ban lamkhmat da 2-1 kol ha kaba kut jong ka kylla step.
Ha ka kylla miet ki thei ïalehkai ka Onside Sports ki la ïakhun tyngeh bad pashat bol bha da ka thong ban pynphai kol bad da kane ka rukom ïalehkai ka la wan urlong ha ka minit ba 46 ha kaba ka Makrisha Songthiang ka la thep ïa ka kol pynïakhaid.
Da kaba ïathep mar ar kol ka jingïakhun ka la nang ïathnem ha baroh arliang bad ki la ïakhun tyngeh ban pynphai kol, hynrei haduh kaba kut ka jingïalehkai ki khlem ïoh ban thep kol bad hun ban ïasam mar shi point.
Da kane ka jingïakhaid ka Onside Sports ka la ïoh ïa ka shi point bad kadei ruh ka sien kaba nyngkong na bynta kane ka team ban ïoh point ha kane ka samoi.
Ka Rahjingshai SC ha ki saw sien ïakhun ka kamai hynñiew point bad sah sa shisien ïakhun pyrshah ïa ka Mawlai kaba kamai mar katjuh da hynñiew point ha ka Group A kaba don ha ka kyrdan ba ar.
Ka jingïalehkai mynta ka sngi Ba-ar ka Nongthymmai SC kan ïakhun pyrshah ïa ka Lumparing SC ha ka jingïalehkai kaba nyngkong ha ka por 1 baje nohphai sngi katba ka Mawlai SC pyrshah ïa ka PFR F.
A ha ka jingïalehkai kaba ar ha ka por 3:30 baje janmiet.
Ka drama khring kyrtong na ka bynta ka elekshon MLA kaban long ha u 2023 ka la sdang ban shongshit bha khamtam da ka jingpyrshang ki party heh ban khring ia ki MLA bad ki MDC na kiwei pat ki party khamtam ia kito ki kyrtong kiba i don jingkyrmen ban jop.
Dang nyngkong eh la ïohi ba dei ka All India Trinamool Congress kaba sdang ban pyni ia ka bor da kaba phet haduh 12 ngut syndon na ka sem Congress ban leit iasoh sha katei ka party ba thymmai.
Pynban tang hadien katto katne bnai pat la ïohi bad paw pyrthei ba na kitei ki 12 ngut kin don bun ngut kiban leit iasoh noh sha ka NPP.
Watla bun ki kyntait ia katei ka jingkam ka NPP hynrei ym lah pat ban tip ba haduh katno ka don ka jingshisha hynrei ka por hi kam slem namar la kumno kumno ha shwa u Naiwieng – Nohprah ki hap beit ban mih noh na ka party ba ki don ban pynkhreh ia ka elekshon kaban long ha u Rymphang – Lber jong u 2023.
Dang ha kine ki khyndiat por la ïohi ruh ba bun ki MDC na kiwei ki party ki leit ban ïasoh sha ka NPP bad kumjuh sha ka UDP.
Hynrei kumba long mynta hi kaba kham thnem hi ka jingkhring briew ka dei ha ka NPP.
Kumban shu kdew hangne, ka elekshon MLA ha baroh ki 60 tylli ki constituency ka sah sa tang kumba khyndai bnai ei bad kane hi kadei ka por ïa ki nongthep vote ban phai dien aiu ki la ïoh na u nongmihkhmat jong ki ha kine ki saw snem bad kaei kaba u la wanrah ha ki shnong ki thaw jong ki ha kine ki snem baroh.
Dei ruh ha kum kane ka por ba ki nongthep vote ki pynap shibun ki jingkylli na bynta u MLA ha shwa ba kin leit biang ban jied ïa u MLA uba thymmai ha u 2023.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Ka saiñpyrthei hi ha Meghalaya ka pher bha bad la ju ïohi ruh ba man ka san snem kumba 20 haduh 30 ngut ki MLA ki ju shah rem bad mih bujli da kiba thymmai.
Katkum ka jingïohi kane ka lah ban dei ruh na ka rukom sam ne pynpoi ïa ki skim kam pynroi sha ki shnong ki thaw ne ki iing ki sem.
Ki nongïalam jong ki unit bapher bapher kim dei satia ban shaniah tylli tang ha iwei ne ar tylli ki nongïalam hynrei ban da don ki briew kiba peit pyrman man la ki unit khnang ba ki kam pynroi kin ym poi tang ha ki bahaiing jong ki nongkitkam jong ki unit.
Kane ka ju jia beit ha man la ki constituency bad kane hi kadei ka daw kaba hakhmat eh kaba u MLA um ju tip ei ei ïa kaei kaba ki nongkitkam ki leh hynrei ha kaba khatduh dei ma u ba mad ïa ka jingshah rem.
Ka por mynta ka la ih bha ruh na ka bynta ki kynhun kiba ju wad jingtip lyngba ka RTI ban tip ïa ki kam pynroi kiba poi ha ki shnong ki thaw.
Kito ki kynhun kiba smat ban wad ïa kum kitei ki jingtip ki dei ruh ban da wad bniah hato kiba ïoh ïa kitei ki skim kam pynroi na u nongmihkhmat kidei kiba dei hok shisha ban ïoh ne dei pynban da ki bahaiing suda jong ki nongkitkam ha ki shnong ki thaw.
Lada ki lap ba kadei pynban ka skim tang na ka bynta ki bahaiing ki dei ban pynshai paidbah khnang ba kiba bun balang kin tip bad kin ïoh ruh ban rai ha ka por thep vote.
Ki paidbah ki dei ruh ban husiar ba ha ka por thep vote kim dei satia ban shah pynngop noh shi khyllipmat tang ha ki tyngka pliah hynrei ban ieng beit ha ka nongrim.
Shillong, Jymmang 16: Ïa ka Inter Club League ba pynïaid da ka East Khasi Hills Cricket Association (EKHCA) la pynpep noh shwa na ka daw ka jingpynthut ki bor mariang.
Katkum ka kyrwoh khubor na u President ka EKHCA ka jingïalehkai kan sdang biang ha ka 24 tarik Jymmang 2022.
Kumta ka EKHCA ka kyntu ïa ki club ban ïai shah bad ïatreilang bad ka synjuk.
Shillong, Jymmang :Ka Syngkhong Rympei Thymmai (SRT) ha ka ‘Annual General Meeting’ jong ka, ka ba la long ha ka 3 tarik mynta u bnai ha Meghalaya Bharat Scouts and Guides, Pinemount Ridge, Shillong ka pynpaw ka jingsngew khia ka ba jur ha ka ba ïadei bad ki kam banbeiñ bad ki kam lehbor pyrshah ïa ki khunlung khynnah.
Ha ka jingkren lamphang u Acting President u la kren bynñiaw bha halor ka jinglong jingman hapoh ka jaidbynriew Khasi ba ngim shngaiñ shuh ha baroh ki liang, kata la ka long ha ka liang ka synshar khadar, ka ïaid ka ïeng, ka lawei ki samla, ka hiran ha ki kam ki jam, ka jingtroiñ ha ka ïoh ka kot, ka jingshah thombor ha ki jaka khappud, ka jingshah banbeiñ ka longbriew manbriew khamtam ki khunlung khynnah.
U la ban shuh shuh ba katkum ka kaiphot ba dang shu ïoh shen na ka Meghalaya State Commission for Protection of Child rights ( MSCPCR), ka paw pylleiñ ba la kynrei ki jingjia shah banbeiñ, ki kam batbor leh tohmet ïa ki khynnah khyllung ha kine ki snem ki ba la leit bad haduh mynta mynne.
Nalor kata u la ong ruh ba ka dawbah ka ba pynlong ïa kane ka dei namar ki jingsynjor ki longïing longsem, ka pait ka pra khiewja bad khamtam ha jin bymdon u kpa ka ïing ban da ban sumar, bad la ïohi shynna ïa ka jingbanbeiñ, thombor ïa ki khunlung khynnah ka la nangjur bha ha kine ki sngi bad ki ba leh ïa kine ki kam ki dei bunsien ki kñi ki mama bad katto katne na ki kpa, kine ki mama ki shim kabu namar bunsien kine ki khynnah kiba shah leh tohmet bad thombor bun na ki ki dei ki bym don kpa ne kiba la phet noh u kpa.
Kumta u la ong ruh ba dei tang lyngba kane ka saiñpyrkhat jong ka seng SRT kaba lah ban pynduna ïa kum kine ki jait jingjia.
U Bah C.
Doloi u ba long uwei na ki dkhot jong ka seng u la kren ruh halor ka jingai bynta lang ïa ki Khun shynrang kam da long kumjuh ha ka Ri khasi bad u la ong ruh ba u shynrang khasi ai jait kpa u dei ban long uba kamai kajih uba la pynbiang lut baroh shwa ba un shongkurim, bad u la ong ruh ba ka Tangjait kam dei ban mih ha u shynrang khasi uba shongkurim ïa kawei pat ka briew ka bym dei Khasi bad ka jait ka khong ba ai sha ki khun ka dei beit ka jong u hi.
Ha kane ka jingïalang ba la pynïaid da u Acting President u Bah Teibor Khongjee la ïa don lang ruh ki dkhot na ka central body bad na ki unit bapher bapher na kylleng ka Ri Khasi.
Ha kane ka sngi la ïoh ruh ban jied ïa ki Nongkitkam bad la mynjur da ka General body ïa kine ki nongkitkam na ka bynta u snem 2022-25.
Kine ki nongkitkam ki kynthup ïa u Adiviser Bah K.
A Pariat, President Bah Teibor Khongjee, Vice President Bah G.
R Pariong, Gen Secy Bah Armour Lyngdoh, Asst.
Secy Bah Johny R.
Lyngdoh bad Finance Secy Cum Treasurer Bah Pynshai Shynret.
Kane ka long katkum u kyrwoh lyngba u Bah A.
Lyngdoh, General Secretary Syngkhong Rympei Thymmai.
Nongstoiñ, Jymmang 16: Ki ar tylli ki radbah kata ka Dangpyrshang FC bad ka Nongstoiñ Cule FC ki la rung sha ka phainal jong ka 2nd Invitation football tournament 2022 ba la pynïaid da ka Nongjyllieh Youth Sports Social and Development Organization (NYSSDO).
Ha ka semi final ba nyngkong kaba la long ha ka sngi saitjaiñ, na ka liang ka Dangpyrshang FC ka la jop da 3-2 pyrshah ïa ka Nangkiew FC.
Katba ha ka semi final kaba ar kaba la long mynta ka sngi, na ka liang ka Nongstoiñ Cules FC ka la jop da 1-0 pyrshah ïa ka Sañiaw FC.
Ka jingïalehkai phainal kan long ha ka 21 tarik mynta u bnai ha madan Photumtong Nongjyllieh ha ka por 1 baje janmiet.
Mawkyrwat, Jymmang 16: Da ka jingwan hap u slap uba jur tang ha kine ki kyndiat sngi kaba la pynlong ïa ka khyndew ba kan jem bad shong synjor bad kumjuh ruh ka la pynlong ruh ïa ki wah ba kin kiew ha ka jingdon jong ka um.
Kumta halor kane jingwan u slap u ba jur, ka la don kawei ka jingjia ha kaba ka um ka rad naphang ïa ki kynroh jong kawei ka jingtei ha Phod Mawpon, Mawkyrwat, South West Khasi Hills District ha kaba ha kane ka jaka ki ban shna ban pyni-tynnad ïa katei ka wah bad ruh ban pynneh pynsah ïa ki dohum dohwah.
Katkum ka jingïoh jingtip ba ïa katei ka kynroh ba la rong ha ka um saw la pyntrei lyngba da ka National Rural Employment Guarantee Act (MGNREGA) ne ka skhim 100 sngi ha ka mang tyngka kaba kot T.
21 lak tam ei ei.
Namarkata, halor kane ka jingpra na ka daw jong ka jingshah rong jong ki kynroh ha ka um ka la long da shisha ka jingduhnong kaba khraw na ka bynta ka jingthmu ban pynwan dur i-tynnad ïa kane ka Phod Mawpon bad na ka bynta ka jingthmu ban pynneh pynsah ïa ki dohum dohwah ha kane ka jaka.
Mawkyrwat, Jymmang 16: Ka Deputy Commissioner jong ka South West Khasi Hills District, Mawkyrwat ka la ai ïa kine ki jingbthah na ka bynta ka jingtip ki paidbah bad khnang ba kin dup nang ban phikir bad husiar ïa lade ha ka por ba jur u slap bah, ka lyer, pyrthat bad lei lieh khnang ban lait na ki jingjia kiba sngewsih.
Ki jingtip bad jingbthah kiba dei ban bud ha ka por ba jur slap ki long kawei ka dei halor ki katto kane Kiba ju jia ha ka por ba jur slap kata ka jing-kah-dum bad ka jingbym shai ha ka por ba jur bha u slap, ka jingthut ha ka leit ka wan na ka daw ka jingbym ïaid beit ïaid ryntih ki kali na ka daw ka jingdap um ha surok/ka jingkhyllem jong ki dieng bad ki tnat dieng kaba lah ban wanrah ïa ka jingdheng ki kali.
Nangta, ka jingjur jong u slap ka lah ban ktah ïa ki jingthung jingtep kum ki jhur ki jhep, ki soh ki pai bad kiwei kiwei, ka jingjur u slap ka lah ban ktah ïa ki jingthung jingtep kiba dei ban dang-heh dang-san, ka jingjur slap ka lah ban wanrah ïa ka jinglang ne shlei um ha ki jaka ba long madan, ka lah ban don ruh ka jingtwa khyndew bad ka jingkhyllem jong ki dieng.
Shuh shuh ka jingjur slap ka lah ruh ban pynsniew ïa ki surok khyndew, ka jingjur jong u slap bad ka jingjur jong ka lyer ka lah ruh ban pyntwa ne rah ïa ki jingshna kiba la tlot bad synjor, ka lei lieh bad u pyrthat ka lah ban pynmynsaw ïa ki briew bad ki mrad kiba don shabar khlem jingda ne jingker.
Nangta, ki katto katne ki jingbthah lane ki lad ki lynti ban shim lada jia ba jur bha u slap ki long ban bud ïa ki jingbthah kiba ïa dei bad ka rukom ban ñiah kali, lada don kum kita, ban kiar na kaba leit sha ki jaka kiba lang um bad kiba dap um borabor, ban kiar na kaba shong ba sah ha ki jaka kiba la tor ne shong synjor, ban shna ki kynja na la ha ki lyngkha ha shwa ban wan u lap bah.
Ha kajuh ka por ban ker ne da ïa ki jaka thung jaka tep, ban kheit lypa noh ïa ki soh ki pai lane ki jhur ki jhep kiba la long ne man, ban rieh ha ka por ba don u pyrthat lane lei lieh, ban wad jingtip na ka por sha ka por bad ban kiar na kaba leit sha ki wah bah ne wah duid namar ka jingjur jong u slap kan pynshlei ïa ki wah rit ne wah bah.
Nongstoiñ, Jymmang 16: Ki shnong ki thaw kiba don hapoh ka thaiñ Umyiap Nongstoiñ, ki la ïoh ban mad shisha ïa ka jingkyrkhu ha kine ki khyndiat snem, hadien ba u MLA ka thaiñ u Bah Macmillan Byrsat, u la trei shitom ban buddien bad pynurlong ïa ki surok kiba pynïasoh sha kito ki shnong, kiba la mad shisha ïa ka kordit ha ka kit ka bah, ka ïaid ka ieng bad khamtam ha ka shitom shipa.
Ki Shnong ki bym ju ïohi surok rong mynno mynno ruh, hynrei mynta pat ki la sdang ban ïohi ïa ka jingkyrmen ha kaba ka jingpyntrei ïa kine ki surok ruh ka la ïaid shait shait bad bun ruh kiba la dep.
Kine ki surok ki kynthup ïa ka surok na Nongstoiñ sha Mawkawah, na Mawkawah-Nongrangoi shaduh Umyiap, na Mawïalang Health sub centre sha ïing mane Presbyterian Umyiap, na Sohpian-Domkohsam sha Nongdiwah, na Shohphria sha Lawrapha, na Mawbroi-Mawïawet shaduh madan Riewblei bad kiwei kiwei ki surok kiba pynïasoh sha ki shnong ki thaw jong katei ka thaiñ.
Na ka liang jong ki paidbah nongshong shnong ka thaiñ Umyiap ki la pynpaw ka jingsngewnguh ïa ka sorkar, khamtam ïa u MLA ka Nongstoiñ u Bah Macmillan Byrsat, u ba la shimkhia ban wanrah ïa kine ki surok hapoh ka dong ka thaiñ, kaba la ïarap shisha ïa ki paidbah ha kiba bun ki liang, khamtam ïa ki nongrep ba kin pynpoi ïa ki mar rep sha ki iew ki hat.
U bah Mardingstar Marngar, Secretary Shnong ka Lawrapha u la ong, “Ha kine ki snem ba la dep ngi la mad shisha ïa ka jingeh ha ka liang ka ïaid ka ieng bad ka kit ka bah.
Bunsien lada jia ka pang ka shitom ki kali kim lait ban wan bad ngi hap ban pynkit hi da ka met ïa ki nongpang haduh ban da poi ha surok bah".
“Hynrei mynta naduh ba ngi la ïoh ïa kane ka surok ngi la suk shibun namar ki kali ki la lah ban poi haduh kyrpong ïing.
Ki nongrep ruh ki la suk shibun ban kit ïa ki mar rep jong ki khamtam ha kane ka thaiñ ba ki nongshong shnong kiba bun ki dei tang ki nongrep", u la ong bad bynrap, “Kum ki nongshong shnong ngim lah ban khlem da sngewnguh ïa ka sorkar bad ïa u MLA, u ba la shim ïa ka jingkitkhlieh ban pynïoh ïa kine ki surok kiba la long shisha ki jingkyrkhu ïa ki paidbah".
Katba ba ka liang u samla Olivertwis Marngar samla napoh ka shnong Umyiap, u la ïathuh ba ki don ki khep kiba ki longkmie ba ar met, ki la hap ban ïakynduh ïa ka jingsngewsih bad duh ruh ïa ki mynsiem ba kordor, tang namar ka jingslem ban poi sha ki jaka sumar namar ka jingbym lait kali.
U la ong ba ka sorkar ka la mang ban shna surok ïa kane ka thaiñ naduh ki phew snem ba la dep.
Hynrei ym shym la don ba shimkhia bad kane ka surok ka la shu sah khongreng bad buh ruh ïa ki paidbah ha ka jingjar sat.
“Dei hadien u snem 2018 ba ngi la ïohi ba ka tnad PWD lyngba ka jingbuddien jong u MLA ba mynta, ha kaba ka la mang pisa biang bad mynta ngi sakhi ba ki surok ha kylleng ka thaiñ jong ngi ki la kylla dur.
Mynta ngim khuslai shuh ban leit ban wan ha kano kano ka por ruh namar ka surok ka la biang", u la ong.
Riangdo, Jymmang 16: Ka seng Meghalaya Youth Federation Mawshynrut Circle, ha ka sngi nyngkong jong ka taiew hapoh ka jingialam jong u President Bah Pynshai Kharbani bad u Publicity Secretary Bah Raplang Synshiang, ki la leit ban jurip ïa ka surok kaba na Riangdo sha Mawthengkut.
Kane ka surok ka dei kaba la shna na ka skhim PMGSY bad ka dei ruh kaba dang shu dep shna dang shen.
Hynrei ka seng ka la lap pynban ba kane ka surok mynta ka la sdang ban pra ha kiba bun ki jaka.
Na ka liang ka seng ka la leit ban ïakynduh bad buh jingthoh sha u SDO ka tnad PWD Mawshynrut, ban dawa ban siang biang ïa katei ka surok, namar ka seng kam kwah ïa ka jingleh torti ïa kane ka surok kaba donkam na ka bynta ki paidbah.
Nongstoiñ, Jymmang 16: Ka jingther jong u ‘lap bah ‘lapsan ha ka taïew ba la dep ka la ktah haduh katta katta ïa ki jingthung jingtep ha kylleng ki jaka.
Ha kaba ïadei bad ka jinglong jingman ha West Khasi Hills ha kaba 70 % ki paitbah nongshong shnong ki dei kiba im da ka rep ka riang, ha kane ka kynti ki la shah ktah haduh katta katta, namar ha kajuh ka por ka lyer ruh ka jur bha.
Ha kaba ïadei bad ka jingjulor jong ki jingthung jingtep u Bah T.
Marngar uwei na ki nongrep u la ïathuh ba ki jingthung kiba la julor palat ki dei u riewhadem, u phan, bad kiwei kiwei.
Nalor kata ka jingsyllad jong ka um ïa u kba u ba dang shu sara dang tang kumba katto katne sngi, ka jur bha ha kaba ki don katto katne ki nongrep kiba hap ban leit puh biang bad sara da uwei pat.
Hynrei ki don ki jaka kum ha ki thaiñ Umyiap ba ka por ban sara ïa u kba ka la dier, hynrei ki don pat ki jaka kum ha ki thaiñ Riangdo ba ka por ban sara ïa u kba ka dang biang ha kaba kam pat da ktah eh ïa ki nongrep.
Haba phai pat ha ka jingbun jong ki nongrep rep riewhadem ha West Khasi Hills, ki shnong kiba don ha ka thaiñ Rambrai haduh Mawdoh, Tyllang haduh Mawlangsu, ki dei kiba dang rep bun bha u riew hadem.
Hynrei na ka jingkhyrwit jong u slap bad ka lyer, palat marshiteng u riewhadem ha ki kper ki phrah ki la dkut lut, namar ka dang dei ka por ba ki mat ki dang lung bha.
Ha kaba ïadei bad ka jing julor jong ki jingthung jingtep, ka Eastern West Khasi Hills District ruh ka la don ka jingshah ktah kaba jur bha ha ki thaiñ Myrïaw, Mawkamoit haduh Massar, namar kitei ki thaiñ kidei kiba khlaiñ bha ban rep riewhadem, sohsaw, sohphlang, jhur, sohmynken bad kiwei kiwei.
U bah G.
Parïong sordar barim ka shnong Mawkamoit, u la ong ba ka jinghap slap khah khah ha une u snem ka ktah bha ïa ki nongrep sohsaw, namar ha kine ki sngi ka dang dei ka aïom ban sdang phuh syntiew bad ha ka jingjur slap, ki syntiew ki tlor noh khlem pat dei ka por namar ki kem pyut.
Nalor kata u la ong ba lada ka jinghap slap ka shu biang naduh ka taïew ba khatduh jong u bnai Jylliew, ki nongrep sohsaw ki la sdang ban ïoh kheit.
U la ong ruh ba haba jur than u slap wat u jyntang ruh u jlep kloi.
Wat la katta ruh ki nongrep sohsaw ha katei ka thaiñ ki la ïaleh katba lah ban sumar da kaba thaw ki buit ki lad kumno ban pynneh ïa u jingthung.
Jowai, Jymmang 16: Ka ophis jong u District Sports Officer West Jaiñtia Hills District, Jowai kala pyntip ba kan pynlong ïa ka Inter School Subroto Cup Football Tournament- 2022 ha Kiang Nangbah Stadium, Jowai ka ban sdang ha kane ka taïew ba nyngkong jong u bnai Jylliew 2022 na ka bynta ki kyrdan Under-14 bad Under-17.
Ïa ka Entry form lah ban ïoh na katei hi ka ophis ha ka por ba long trei, da kaba pynpoi kloi ïa ki kyrteng jong ki Players ryngkat ka Passport Size Photographs, ka Birth Certificate ba la ïoh na ka Municipal Board/CHC/PHC bad Aadhaar Card hashwa ka 24 tarik u Jymmang, 2022.
Ïa ka Screening yn pynlong haka 25 tarik Jymmang, 2022 naduh ka por 9 waje mynstep ha Kiang Nangbah Indoor Stadium, Jowai.
La pyntip ba yn shah tang 25 ngut ki Players na manla kine ki kyrdan ha ka Under– 14 (Boys) kiba dei ban kha hadien ka 01 January, 2009.
Under– 17 (Boys) hadien ka 01 January,2006 bad Under– 17 (Girls) hadien ka 01 January,2006.
Khliehriat iaiong 16: Hapoh ka 24 kynta jong ka 15 tarik bad 16 tarik mynta u bnai ki shipai Border Security Force jong ka East Khasi Hills, ka West Jaiñtia Hills bads ka East Jaiñtia Hills District, ki la ioh ban kurup haduh 29 tylli ki masi na ki thaiñ khappud kiba thmu ban shalan ne khaiï beaiñ sha ri Bangladesh.
La ong ïa ki masi la pynpoi da ki trok hajan ki jaka ba khappud bad la pyn iaid na ki lynti khlaw ha ki thaiñ khappud Kum ha ki thaiñ Ratacherra, East Jaiñtia Hills District bad ki briew kiba pyniaid ïa kitei ki masi ki la ioh ban phet krad noh na kti ki shipai BSF kiba la pyrshang ban ap ktem bad kthong ïa ki hynrei ki shipai kim lap dien shuh.
Ia kitei ki masi, ki shipai ki kurup bad ki la leit ban aiti noh sha ki police outpost kiba don hajan.
Nongpoh, Jymmang 16: Ki jingshiha ki paw bad ngim lah ruh ban kyntait ïa ka jingshisha, ha kaba ka shnong Umskun ba hap ha Nongpoh Constituency kaba don tang kumba shi tda ei ei na ka surokbah NH-6 ha Ri Bhoi bad kaba don ruh ha syndah ka district head quarter ka Ri Bhoi bad lada phai sha ki paidbah nongshong shnong ki hap ban mad ka jingsyrtok ka jingim ha ka leit ka wan na ka daw ba ki dang shah iehbein ha ka sorkar halor ka surok kaba ki donkam eh na ka bynta ka leit ka wan ha katei ka shnong.
Haba pynpaw halor ka shnong Umskun, kane ka shnong ka don tang kumba 2 km ei ei ka jingjngai na ka surokbah National Highway – 6 ha Ri Bhoi bad kane ka shnong ka la don kumba 60 tylli ki tnum ing bad palat 3 ngut ka jingdon ki nongshong shnong hapoh kane ka shnong, kaei kaba la pynpaw da ki paidbah ka dei ka jingsyrtok ha ka leit ka wan ba ka sorkar haduh mynta kam pat lah ban ai ïa ka surok rong ban suk ki paidbah ha ka leit ka wan.
Kane ka shnong ka dei ruh ka shnong ba jan baroh ki dei kiba im jakpoh na ka kam rep ka kam riang bad ka long pat kaba sngewsangsot ba ki nongshong shnong ki da kynduh mawsiang shisha ym tang haba lei tba wan bad wat ban pynpoi ïa ki mar rep sha ki iew ruh ki shem jingeh na ka daw ba ki Kali kim lah leit sha kitei ki shnong khamtam ha ka por lyiur.
Haba ïa kren bad ki lad pathai khubor, u Rangbah shnong ka Umskun, u Bah Stephan Kshiar, u la ong halor kane ka jingeh ki paidbah kaba dei na ka daw ka jingsniew ka surok la ju leit ud sha ki tnad sorkar bad ruh wat sha ki nongmihkhmat ba kin pynioh noh ïa ka surok rong, hynrei ka jingangnud jong ki paidbah kam shym la poi shaei shaei ruh ha kaba haduh mynta kane ka surok ka dang dei tang ka surok khyndew bad ka surok maw kabab uh shisha ïa ki paidbah ha ka leit ka wan.
“Halor ka jinglong jingman kane ka surok bunsien ka jingkynnoh ka leit ruh sha ki nongïalam shnong ba kim leh ei ei bad ka jingpyrshang ki nongïalam shnong ban pan jingïarap na ka tnad sorkar bad ruh na ki nongmihkhmat kam shym la poi shaei shaei ruh" ong u Bah Stephang Kshiar, Rangbah shnong ka Umskun.
U la ong ruh kaba sngew pangnud ka dei na ka bynta kiba pang ba shitom bad ki khynnah skul kiba leit skul sha Nongpoh bad kiwei kiwei ki skul, ha kaba na ka daw ka jingktieh ka surok ki hap ban loit ïa ki juti ban ïaid na katei ka surok bad jynjar ruh ban leit ki Kali kaba buh jingeh ïa ki paidbah ha ka pang ka shitom.
U la bynrap ruh ba kane ka shnong kam dei shuh ka shnong kaba dang mih dang mynta mynne bad ka dei ka shnong kaba la don la buh phew snem mynta bad kaba sngewsih ka long ba kum ki nongshong shnong pat ki shah iehbein ha ka sorkar ha kaba kim don ïa kata ka surok kiba bit ba biang.
Namar kata, u la ong ba ka shnong kan jin da la sngewnguh ïa ka sorkar Meghalaya lyngba ka tnad PWD ba kan thaw noh ïa ka mang tyngka ban siang rong ïa kane ka surok bad lada kum ki paidbah ki ioh ïa ka surok rong kaba la bit la biang kin jin da sngewnguh shi junom ïa ka sorkar jylla bad kaba long ruh ka burom jong ka shnong ba kan nym shah peitkhmat namar ka don tang ha syndah ka surokbah, u la bynrap.
Nongpoh, Jymmang 16: Ki ar tylli ki kynhun Balang kiba don ha ka shnong Lamalong, kaba hap hapoh ka Mawhati constituency, ki la ioh ïa ki lad jingïarap na u MDC, u Bah Charles Marngar, uba la mang kyrpang ban pynioh ïa ki jaka rieh tngen (Graveyard shed) bad ka jaka ban pynlong mass bakhuid ha ki lum jingtep jong ki, kaba dei katkum ka jingdonkam ba la pynpaw da kitei ki kynhun balang.
Kine ki ar kynhun balang kiba la ioh ïa ka jingïarap na u MDC ban shna ïa kitei ki jaka ban leh niam ha ka por ba khlad briew ha u lum jingtep ki kynthup ïa ka Balang Presbyterian Mawraja bad ka Balang Katholok Umbi kiba don hapoh ka shnong Lamalong.
Kine ki ar kynhun balang ki la ioh ïa kitei ki jingïarap ban shna ïa kitei ki jaka riehtngen lane ban pynlong ïa ka lehniam ha ka por ban tep briew ka dei lyngba ka skhim MDC kaba la mang lyngba ka Fifteen Finance Commission jong u snem 2020-21.
Ïa kitei ki ing rieh teng lane ki ing ba la shna na ka bynta ban pynlong ïa ka lehniam ha ka por ïap briew ha ki lum jingtep la plie paidbah hi mynta ka sngi da u MDC ka Mawhati, u Charles Marngar bad bud pat sa ka jingïalang paidbah ha madan skul Lamalong ba la pynïaid da u Rangbah Shnong.
Kane ka jingïakynduhlang baroh artylli ki Balang ka long ka jingkmen ka ba khraw bad ki la pynpaw ruh ïa ka jingïalong tylli para khristan ong u MDC, u Bah Charles Marngar haba kren ha kane ka jingïalang.
Kiwei kiwei kiba la don lang ha kane ka sngi ki kynthup ïa u Bah Pius Shadap, RS Mawpat bad Working President ka Mawhati BCC, Bah Come Lapang, Bah Leader Shangrang, Bah P Khymdeit bad kiwei kiwei.
Baroh artylli ki Balang ki la pynpaw ka jingkmen ban ioh ïa kine ki ïing ha ki lum jingtep jong ka Balang jong ki, kaba kim pat ju ioh mynno mynno ruh.
Jowai, Jymmang 16: U Chairman ba thymmai ka Jowai Municipal Board (JMB) u ma Lasooki Lakiang mynta ka sngi haba ai jingkren sha ki lad pathai khubor ula ong hadien ba ka tnad Municipal ha ryngkat ka jingïaphylliew jingmutlang bad ka CEO kila rai ban wad ki lad ki lynti halor kumno ban pynduna ka jingpynmih ñiut da kaba bynta ïa ki na kiba pyut bad ki bym pyut.
Ula ong ba kane ka jingpynbynta ïa ki ñiut kiba mih na ki ïing ki sem bad kumjuh na ki ïew ki hat ka lah ruh ban kham pynsuk ban leit theh ïa ki ñiut ha kino kino ki jaka ba la dep pynbeit.
Haduh mynta ym ka JMB kam pat ïoh ïa ka jaka bret ñiut ba paka bad ki dang don bun ki shnong ki bym pat dep shim ïa ki ‘Bin’ ne ki borti thep ñiut kiba don ar rong bad kine ki Bin ki dang neh sah ha katei ka ophis.
U ma Lakiang ula ong ka JMB ban leh ïa kane kum ka jingpyrshang ban wad ki lad ki lynti ha ryngkat ka jingïarap na ki kynhun treimon sngewbha ban leit pynsngewthuh sha ki paidbah nongshong shnong ba kin tip ban pynïakhlad ïa ki ñiut na ki ïing ki sem jong ki bad kane kan kham pynduna ïa ka jingmih ki ñiut ha kylleng ki jaka.
U Dr.
H.
H.
Mohrmen ula ong ba ka Solid Waste Management Rules, 2016 kala kren shai baroh dei ban pynïakhlad ïa ki ñiut bad ha ka juh ka por kan ïarap ban pynkylla sboh na ka bynta ka rep ka riang.
Katba ïa ki kynja ba long plastic dei ban leh ai ha ki Factory kum ha ki karkhana dewbilat ban pynmih ïa ka energy kaba long katkum ka kyndon aiñ.
Nongpoh, Jymmang 16: U Bah CB Syiem u ba dei u MDC barim ka Nongpoh Constituency um pat kren shai haduh mynta la un ïakhun ne em na Mawhati Constituency watla u la sdang ban rung sha ki shnong jong ka thaiñ Mawhati Constituency bad ki khubor hamsaia kila her ba u don ka jingthmu ban ïakhun na Maw hati Constituency ha elekshon sha ka iing Dorbar thaw aiñ ka jylla ban long ha u snem 2023.
“Ïa mynta ngam pat don eiei ban ong ha kaba ïadei bad ka elekshon 2023 namar nga dang don ha ka lynti bad lada ki paidbah ki imon ïanga ngan mih madan beit katba ka met jong nga ka dang koit dang khiah bad ka dang ban shah ban shakri sha ki paidbah" la ong u Bah CB Syiem da kaba bynrap ruh ba ka shong haka rai jong ki paidbah bad ki nongkyrshan jong u lada ki ibit ban long kum u nongmihkhmat jong ka Constituency un pdiang bad un ïaid beit shakhmat ban aireng ha ka elekshon 2023 bad ïaka party kaba un ïakhun yn sa shim rai kat kum ka jingai jingmut lang ki riew rangbah hadien bala dep ruh ban thaw ïa ka Mawhati Constituency Socio & Economic Forum.
U Bah CB Syiem u dei ruh u ba shong ba sah haka shnong Umbuda ha Nongpoh, hynrei ka daw kaba la pynlong ïa u ban phai khmat sha ka thaiñ Mawhati ka dei namar ka jingsahdien shaba palat jong katei ka constituency haba nujor bad kiwei bad u kwah ban wanrah ki jingkylla lada ki paidbah ki ibit bad kyrshan ïa u ban mih shakhmat ha kane ka elekshon ban wan kumba ki ka dei ruh ka thaiñ kaba u don ka jingïadei kaba jan bad ki paidbah namar ki kmie ieid, kmie rad ki dei na ka thaiñ Mawhati bad um don jingsngewpher shuh namar u dei u wei naki riew rangbah u ba la trei haka thaiñ Ri-Bhoi baroh kawei.
Namarkata u la kren shai ba ka rai ba khatduh ka dei ka jingkyrshan jong ki paidbah ïa mynta um pat kren shai eiei la un ïakhun ne em na Mawhati hynrei ki dak ki shin ki paw ba utei u rangbah u don ka jingthmu ban ïakhun na Mawhati Constituency.
Khliehriat iaiong 16: Ki kali ba kynthup naduh ki kali rit bad ki kali heh bad ki bos Night super kat haduh kiba lad sahkut ha surok national highway ha Ratacherra bad ha Malidor East Jaintia Hills District na ka daw ka jingtwa ka khyndew.
Kane ka jingsahkut ki kali kaba la neh haduh Kumba 48 kynta bad mynta ka jingdheng kali ka la lait naduh ka por kumba 4.
30 baje janmiet.
Suki suki ki kali ki la nang lait tangba ki kali ki dang lah ban ïaid tang shiliang ka surok,Ha ki kynta jong ka jingdheng kali, ka ophis u Deputy commissioner ka EJHD, ka National Authority of India, ka Star Cement, Toocem bad kiwei kiwei ki company ki la leit ban Sam um, Sam jingbam ïa ki lanot kiba la sahkut haka jingdheng kali kaba jur ha ki thaiñ Ratacherra, Malidor.
Ki kali ki dang lah ban ïaid tang shiliang ka surok namar ym pat lah ban pynkhuid lut ïaka surok namar ka jingjur ka jinghap ka khyndew, jinghap ki maw, ki dieng kaba la satah lut ïaka surok bad ki dang lah shilang ka surok bad la khmih lynti ba Shen yn sa lah ban pynkhuid lut ïa ka surok.
Khliehriat ïaïong 16: Namar ka jinglong jingman ka surok national highway ha East Jaiñtia Hills District, kaba la jia ha ki thaiñ Narpuh, kaba la wanrah ïa ka jingdheng kali kaba jur na ka daw ka jingtwa khyndew, na ka liang u Superintendent of Police, u Jagpal Singh Dhonoa, IPS bad u Deputy Commissioner u Abhilash Banarwal, IAS ki buh ka jingkyntu ïa baroh kiba ñiah kali ha ki thaiñ Narpuh khamtam ha ki thaiñ Ratacherra, Kuliang, Malidor ba ki dei ban long husiar bha namar ka jinglong ka suiñ bneng kam pat bha, ioh ba kan hap slap bad ioh lehse kan jia biang ka jingtwa khyndew, kumta la kyntu ban long adkar ha ka rukom ñiah kali.
Nongpoh, Jymmang 16: Ki Doctor kiba ju peit ïaka koit ka khiah jong ki mrad kiba rung sha ka jylla daka jingbitar hynnin ka miet kila mih syndet bad khang khyrdep syndon ïaka jaka treikam jong ki kaba don ha syndah jong ka Umling Screening Center halor ka jingkynnoh kaba la mih naka jingbym sngewthuh jingmut bad kawei pat ka kynhun kaba peit bad khmih ïaki kot ki sla bad Challan ïaki mrad kiba rung sha ka jylla bala kynnoh ruh ba kidei ki kynhun jong ki High Level lane ki briew jong ki minister.
La kynnoh ruh ba dei naka jingbym sngewthuh jingmut bad kitei ki briew bala kynnoh ba kidei kiba la thung na High Level lyngba ka tnad Veterinary ba kitei ki doctor kim iohlad bha shuh ban talasi ïaki Health Certificate ban pynshisha ba ki mrad ki long kiba koit ba khiah kiba rung sha ka jylla naka bynta ban bamdoh, naduh ki masi, ki sniang bad kiwei kiwei hynrei la shu pynlait ïaki kali katba ki mon da kawei pat ka kynhun kaba don ha katei ka jaka hadien bala pynbiang ïaki number kali.
Watla ki nongthoh khubor kila pyrshang ruh ban ïakren bad kitei ki doctor kiba la sangeh syndet ka jingtreikam bad khang khyrdep syndon haka por kumba 10 baje eiei, hynrei naka liang jong ki kila kyntaid ban kren bad katkum ka jingtip bala ioh lum la kynnoh ruh ba katei kawei pat ka kynhun kaba ieng lang ha katei ka jaka kaba peit ïaki Challan bad kiwei kiwei ki kot ki sla kila pyrshang ban tuklar ïa katei ka khyrdop kiba la kam ruh bala thung da ka tnad Veterinary ban talasi ïaki Challan bad kiwei kiwei ki kot ki sla.
Shillong, Jymmang: Ka North East India Mission Association (NEIMA) kan rakhe ïa ka lyngkhuh snem kaba 20 ha ka 21 tarik mynta u bnai ha ïingmane English Service ha ka por 11 baje mynstep.
Kumta la khot sngewbha ïa baroh ki dkhot bad ki nongkyshan jong ka seng ba kin sngewbha ban ïa poi khnang khnang ha katei ka sngi bad ka por ba la buh.
Kane ka long katkum u kyrwoh lyngba u Bah S.
Shabong, General Secretary ka NEIMA.
Shillong, Jymmang: Ka Executive Committee jong ka Lympung Ki Hynriew Shnong kaba la ïakynduh ha ka 7 tarik mynta u bnai ha Khasi National Dorbar Hall, Mawkhar Shillong ka la ïatai sani bha halor ka jingpynbna jong ka Sorkar Jylla ba la pynlong aiñ ïa ka jingkhalai lyngba ka “Meghalaya Regulation of Gaming Act 2021.
Ka Lympung Ki Hynriew Shnong kala pynpaw ïa ka jingsngewsih bad sngewkhia mynsiem haduh katta katta ba ka Sorkar Jylla kan shah ban plie ïa ki Casino (Jaka Khalai) hapoh ka Jylla.
Ha kum kine ki jaka don ruh kiwei kiwei pat ki jingpynbyrngia ki ban ktah ïa ka imlang ka sahlang bad ka ban pynthohbria ïa ka jaidbynriew ka jong ngi hi baroh kawei.
Kumta na ka liang ka Lympung ka sngewdei ban kyntu ïa ka Sorkar ba ka dei ban pynkhlaiñ ïa ki lad kamai pisa jong ka da ki lad ki lynti ki ba dei ym da kiwei pat ki lynti ki bym dei ki ba wanrah pynban ïa ka jingshong syier ïa ka imlang ka sahlang.
Ha kajuh ka por ka Lympung Ki Hynriew Shnong ka dawa ruh na ka Sorkar ban weng noh mardor ïa kane ka aiñ.
Kane ka long katkum u kyrwoh lyngba u Bah Paul J.
Sawian bad Farewell Nongkynrih, President bad Secy.
ka Lympung ki Hynriew Shnong.
Shillong, Jymmang 16: Ka seng Thma u Rangli hynne ka sngi nyngkong, kala pan na ka Meghalaya Lokayukta ïa ka bor ban shong bishar ïa ka “Jingdon Jingem bad ka Spah Nongkynti" jong baroh ki Nongtrei Sorkar kat kum ka jingpynbna don spah (Assets Declaration) kaba dei ban leh kat kum ka Meghalaya Lokayukta Act, 2014.
Ka Nongïalam jong ka TUR kong Angela Rngad kala leit buh da ka jingthoh hakhmat u Chairperson ka Meghalaya Lokayukta ban pan ïa ka bor ban ïoh shong bishar ïa ki kot ki sla spah nongkynti jong ki Nongtrei Sorkar.
Lah ban kdew hangne, ka Meghalaya Lokayukta ha u bnai Naiwieng 2019, kala bthah ïa baroh ki Nongtrei Sorkar ba ki dei ban pynbna ïa ka jingdon jingdem ne spah nongkynti bad kumjuh ruh ki ram ki shah ba ki don kat kum ka Meghalaya Lokayukta Act, 2014.
U Chairperson barim ka Lokayukta PM Musahary ula pynmih ïa kane ka hukum halor ka jingujor kam bamsap bala mudui da uwei u Rangbah pyrshah ïa ki Nongtrei Sorkar, uba la pan jingtip ïa ka jingdon jingem jong ki.
U Chairperson ula bthah ïa u Chief Secretary ban bthah ïa ki bor ba halor jongki Tnad bapher bapher ba kin phah ai jing kheiñ ïala ki jong ki Nongtrei halor ka spah ka phew bad ka ram ka shah ba ki don.
Ha ka shithi, ka TUR kala kdew ba kat kum ka Chapter XIII jong ka Meghalaya Lokayukta, la kren shai ba baroh ki Nongtrei Sorkar ki dei ban pynbna ïa ka jingdon nongkynti bad ka ram ka shah.
Ka kren ruh ba kane ka jingpynbna ka long ruh wat ïa ki Kurim bad ki Khun ki Kti.
Ka kong Angela kala ong ba kat kum ka aiñ, baroh ki Nongtrei Sorkar ki dei ban ai ïa kine ki jingtip tang hapoh ka laiphew sngi hadien ba pyntreikam ïa ka Act.
Ki dei ruh ban ai jingkheiñ ïa ka jingkamai jong ki ba shisnem shi snem ha lane shuwa ka 31 tarik Naitung manla u snem.
Ka Nongïalam jong ka TUR kala kyntu ïa u Chairperson ka Lokayukta ban sa ai ktien khnang ban ïoh leit peit bad lum ïa ki kot ki sla na ka Ophis jong u.
Shillong, Jymmang 16: Ka Jylla mynta kala kiew sha ka 12 ngut ha ka jingdon jong ki briew ba dang pang Covid-19 ne ki active case.
Kane ka jingpang kala don mynta satang ha ki saw tylli ki District ka Jylla kiba kynthup ïa ka East Khasi Hills ka ba don 8 ngut ki Nongpang, ka Ri-Bhoi kaba don 2 ngut bad ka West Garo Hills-1bad East Jaiñtia Hills-1.
Ha kine ki arphew saw kynta bala leit noh,ym shym la don satia kiba dang iabit thymmai bad iwei ila ïoh pat ïa ka jingkoit na kane ka jingpang.
Ka jingdon jong kiba ïap haduh mynta kala kot 1593 ngut.
Haduh 93820 ngut ki briew kila ïabit ïa kane ka jingpang ha kine ki laisnem mynta hynrei haduh 92215 ngut kila ïoh pat ïa ka jingkoit.
Shillong, Jymmang 16: Ki riewngeit Budhhist hynne ka sngi nyngkong kila rakhe ïa ka Budha Purnima ha Buddha Temple kaba don ha Polo, ShillongNamar ka khlam Covid-19, ïa kane ka jingrakhe la ïoh ban rakhe biang hadien arsnem, ha kaba bun bah ki riew ngeit kila wan sha Temple ban dem ha ki jingduwai.
Ha ka por mynsteo, ki Monk jong kane ka Temple kila pynlong ïa ka jingduwai kyrpang halor ka “Jingsuk".
Ha Lumparing Tibetan Buddha Temple ruh, bun bah ki riew ngeit kila leit ban iashimbynta ha ki jingduwai.
Haba ïakren bad ki nongthoh khubor, u Secretary ka Shillong Buddha Temple Arup Barua ula ong ba watla ka Buddha Purnima ka dei ka jingrakhe ba manla u snem, hynrei mynta u snem ka jinglong kongsan jong ka Buddha Purnima ka ïapher namar namar baroh kawei ka pyrthei kala nang lait na ka khlam Covid-19.
“Ha ka por ba wan lynshop ka khlam, ka pyrthei kala sngewthuh ïa ka jingkongsan jong ki kyntien u Blei Buddha uba la ai ïa ka khubor halor ka jingïaieid para briew bad ban kiar na ki jingiaumsnam" ula ong.
“Hynrei mynta, ka pyrthei kala mad biang ïa ka jingshah ktah jur na ka thma hapdeng ka Russia bad ka Ukraine.
Namar kane, ka jinglong kongsan ki kyntien u Buddha kala nang shong jingmut shuh shuh ha kane ka jingrakhe ïa ka Buddha Purnima bad ki paidbah kila iaduwai ïa u Blei ban wanphai ka jingsuk.
Sohra, Jymmang 16: Ka Kshaid Nohsngithiang, kaba don ha Elaka Mawsmai, mynta ka sngi, ka la khring da ki spah ngut ki nongshangkai pyrthei, namar ba la kup ïa ka dur kaba ithiang shisha naka daw ka jur jong u slap ha kine ki sngi baladep, kaba la pynlong ïa kane ka Kshaid ban noh da ki um kiba rymphum.
Ym tang ha Nongsngithiang la ïohi ba da ki spah ngut ki nongshang pyrthei ki la tuid ha kiba bun ki Tourist Spot ne ki jaka jngohkai jong ka Ri Sohra.
Mynta ka sngi ka mariang ka la rang u slap bad u lyoh uba ju kah dum ruh u kynriah kaba pynlong ïa kiba bun tylli Kshaid bad ki jaka jngohkai ban shai itynnad bha.
Ki nongshang pyrthei ki la pynpaw ka jingsngewkmen ba ïoh mad ïa u slap uba jur jong ka Sohra ha kine ki sngi baladep bad mynta ka sngi pat ban ïohi ïa ki Kshaid, ki Wah bad ki riat ki ram jong kane ka jaka ba pawnam ha ka pyrthei.
Uwei u nong Jharkhand uba la wan ba ka ïing ka sem jong u, u la ïathuh ba u la sah ha Sohra mynta la lai sngi, hynrei um pat sngewhun ban leit phai noh namar ka jingitynnad palat ka mariang ha Sohra.
“Nga wan ryngkat bad ki kmie bad ki khun.
Ka long ka por kaba kmen tam na ka bynta jong ngi lang baroh ban poi ha kane ka Shnong bad khamtam ban ïohi ïa ka jingitynnad jong ka", u la ong.
Ki don ruh kiwei pat kiba la wan na ki jylla jong ka bynta ba shathie jong ka ri India bad pynpaw ka jingkmen ban ïohi bad ïakynduh ïa ka jingjur jong u slap bad khamtam eh ïa ka jingitynnad jong ki Kshaid.
Ki nongpynïaid ïa ki jaka jngohkai ha Sohra, ki la pynpaw ka jingsngewkmen ba ka kam shang pyrthei ka la sdang ban khie biang hadien ba ka la shah ktah jur ha kine ki arsnem baladep, namar ka jingpang COVID.
“Hooid mynta kane ka kam ka la sdang ban khie biang bad kane ka wanrah ïa ka jingkyrmen ïa ngi, kiba la shim da ka ram na ki Bank ban shna ïa ki Resort, ki Home Stay", la ong iwei na ki nongpynïaid kam jngohkai pyrthei ha Mawsmai.
Shillong, Jymmang 16 : Kum ka jingkynmaw ïa ka Proseshon Maria kaba nyngkong duh jong ka Ri Khasi Jaiñtia kaba la long ha ka 24 tarik u bnai Jymmang 1922, ka St.
Dominic Savio Church Mawlai Parish, Shillong kan pynlong ïa ka Proseshon Maria kaba 100 snem ha ka 22 tarik mynta u bnai.
Ha kane ka sngi yn sdang da ka Mass Bakhuid ha ka por 10 baje mynstep bad ban bud sa ka Prosseshon Maria ha ka por 1:30 janmiet.
Ha kane ka sngi yn sa rah ruh da ka Statue Maria kaba la rah ha ka Proseshon Maria kaba nyngkong eh.
Katkum ka kyrwoh na u Bah Stelin DkharGeneral Secretary, ha kane ka sngi yn sa rakhe ruh ïa ka Jingdap 100 snem ka jingwan ki Salesian Missionary sha kine ki thaiñ shatei lam mihngi jong ka Ri India bad ha Ri Khasi Jaiñtia.
Na ka liang ka Parish ka khot sngewbha ïa ki paid riewngeit jong ka Shillong Archdiocese, Nongstoiñ bad Jowai Diocese ban wan ïa shim bynta lang.
La pyntip ruh ba la pynbeit na ka bynta ki jaka pynïeng kali, kata ha Sacred Heart Girl’s Higher Secondary School bad Sacred Heart Theological College na ka bynta ki Riewniam baroh.
Ha Savio Juniorate, Sacred Heart Boy’s Higher Secondary School na ka bynta ki kali rit jong ki paid riewngeit bad na ka bynta ki bos pat la pynbeit ban pynieng ha Kjatshnong Phudmuri.
Shuh shuh la pyntip ba yn ym shah ban rung kali naduh ka por 9 baje mynstep haduh 5 baje janmiet naduh Phudmuri Kjatshnong ter ter haduh khmat Ïingmane barim jong ka Balang Presbyterian, Phudmuri.
La pyntip ruh ba naduh ka por 1 baje nohphaisngi haduh ynda kut ka Proseshon ym shah ban rung kali sha Stand Bus Phudmuri na FCI, na Kyntonmassar, na Lad Motsyiar bad na Jingkieng Wahumkhrah hynrei kin hap ïaid da kiwei pat ki lynti kiban ym pynthut ïa katei ka Proseshon.
Tura, Jymmang 16 : U Vice President (VP) jongka BJP uba dei ruh u MDC jongka Tura u Bernard N Marak u la byrngem ban ujor da ka mukotduma pyrshah ïa ki trok, ki nongkhaïi maw, ki tnad sorkar bapher bapher kynthup ïa ka Garo Hills Autonomous District Council halor ka jingbamsap bad ka jingpynkheiñ ïa ka hukum jongka ïing bishar Supreme Court da kaba shah iaki trok ban kit palat 30 ton u maw ban khaïi beaiñ sha Bangladesh kaba la pynsniew ïa ka surok Dalu bad buh ïa ki paidbah haka jingeh kaba khraw.
U la kynnoh ba kine ki trok ki ïaid khlem ki kot ki sla kiba biang bad khlem ki number plate namar la sakhi ïa kane ha ka jingleit jurip bniah jongu da lade ha ka jaka ba la pynïeng laiñ ïaki trok lynter ka surok Dalu.
U la kynnoh ba baroh baroh la ïa sngap jar beit halor kane ka jingkhaïi beaiñ ïa u maw namar la dep thong tyngka lut ïa ki.
U la kynnoh ba kawei kawei ka trok ka kit beit palat ïa ka 30 matric ton u maw katba ha ki khyrdop ba thew ïa ki trok ( weight bridges) pat la pynpaw beit tang 21 matric ton.
Ka daw ka long ba ïa utei u maw ba la kit palat na ka 21 ton pat la siew da ka pisa sha ki khyrdop jongki tnad sorkar naduh ka Forest, Custom, District Council, ki Seng Bhalang bad ter ter bad na kata ka daw ym don shuh ban ïeng pyrshah ïa kane ka jingleh beaiñ.
Une u nongïalam jongka BJP u la leit pynlong da ka jingïalang ha ka Sngi Saitjaiñ ha Dalu bad ha ka jingtohkit na ki trok ki la phla ba ki la dep siew da ka pisa sha kitei ki tnad sorkar ba la kdew haneng bad na kata ka daw la shah beit ba kin kit palat pud ruh wat la ka long pyrshah ïaka hukum jongka ïing bishar Supreme Court ruh.
Na ka liang u Bernard u la pynpaw ba ka BJP kan tan ïa kine kiba pynkheiñ ïa ka hukum jongka ïing bishar ba halor duh jongka ri sha ka ïing bishar.
Ka pisa ba ki trok ki hap ban siew man ka shitrok ka long sha ki Nokma 200/- Monopoly 300/- State Forest 300/- GHDC 200/- MLP 500/- State Forest 200/- GHDC 200/- NGO 200/- State Forest 500/- MLP 300 NGO 400/- GHDC 200/- MLP 1200/- GDC 200/- NGO 200/- NGO 200/- Monopoly 200/- Monopoly 200/- MLP 200/- State Forest 200/- GDC 200/- NGO 200/- GDC 200/- MLP 200/-Ha Dalu Weighbridge – 1,700/- Custom – 1,000/- Forest – 150/- Sanitization – 50/- Association – 500/- MVI – 500/- Tang ha Dalu baroh long – 3900/-Lada kheiñ lang baroh long – 10,800/- shitrok tang kaba hap siew nangta sha u DFO – 50,000/- na ka bynta kawei ka thup kot kaba kynthup100 tylli ki challan bad haba kheiñ ka long 500 shi trok bad kumta haba kheiñ lang baroh ka jingsiew shitrok shitrok ka la kot sha ka 11,300 tyngka.
Kynshi, Jymmang 16: Ka jingwan ka jingshlei um kaba kynsan kynsan bad ka jingther u lapah ba tang khyndiat kynta, ka la wanrah pynban ka jingjulor kaba baroh shi aïom.
Kane ka la jia ha ka Shnong Kynshi bad kiwei kiwei de ki Shnong kiba don ha Mawthadraishan Block.
Lah ban kdew hangne ka 13 tarik mynta u bnai, u slap uba jur bha u la ther ha ka por mynstep bad kane ka jingjur jong u slap ka la long kumba theh na ktang bad tang hapdeng khyndiat mynta, ka wah Kynshi kala shlei kynsan bad tuid ruh sha ki jaka rep jong ki paidbah ha ka Shnong Kynshi.
Hynrei wat lada kane ka jingshlei ka wah ka kham duna na ka jingshlei ha ka snem 2020, pynban ka jingsted jong ka jingshlei ka la pynlong ïa ka um ba kan tuid sted bad khlaiñ bha.
Kane ka jingkhlaiñ jong ka um ka la syllad naphang ïa ki jaka rep, kat haduh ba ka la khlong lut ïa ki phan na kine ki jaka rep.
Katkum ka jingïathuh ki nongrep, la ong ba une u bnai um pat dei satia u bnai uba la long ban khlaw ïa u phan shabar, namar ba u dang lung bad kane ka jingrat jong ka um bad sei ïa u phan shabar ka la pynlong ba une u phan um long shuh uba myntoi ne uba lah ban pyndonkam.
“Baroh u phan uba la mih shabar bad ka jingshlei um ka la pynsniew syndon ïa u phan", la ong ki nongrep.
Ki la ïathuh ba ha ka jingshisha u phan mynta ka snem u long bha haba peit na uba la sha sei shabar.
Hynrei kane ka jingslei um, ka la pynsniew lut ïa u bad kan pynlong ïa ka Shnong Kynshi baroh kawei ban nym ïph phan satia mynta ka snem.
“Ha u snem 2020 ruh ka la don ka jingshlei um bad ktah ïa ki jaka rep, hynrei kam da jureh pat kumba long mynta ka snem, haduh ba ngi la duh lut ïa baroh u phan ba ngi thung", la ong ki Nongrep.
Na ka liang jong ki, ki la pynpaw ba dei sa tang ka jingkner kti lang na ka tnad ka rep ka riang kaba lah ban ïarap eiei ïa ki na kane ka jingduh kaba khraw na kane ka jingshlei um.
Nalor u phan uwei pat u jingthung ba la shah pynjulor ha kane ka jingshlei um ki long u riew hadem, ki jhur bad kiwei kiwei.
Shillong, Jymmang 16: Ka seng Federation of Khasi Jaiñtia & Garo People (FKJGP) kala thung mynta ïa u Bah Dundee Cliff Khongsit kum u Working President bad Bah Eldie Newton Lyngdoh kum u General Secretary ka Seng Kmie.
Ïa kane la pyntip da u President ba rangbah ka seng Bah Wellbirth Rani haba ïathuh ba kane ka jingbhah kam ka dei kaba la leh kum shibynta ban nang pynjanai shuh shuh ïa ka rukom treikam jong ka seng ban shakri ïa ka Jylla bad ka ri bad Jaidbynriew.
Ka FKJGP kadei kawei na ki Sengbhalang kiba la rim ha ka jylla ba la seng da u Bah Sounder S.
Cajee.
Shillong, Jymmang 16 : Ka jylla ka don palat 44hajar ngut ki nongshong shnong kiba don jingthut ha ki dkhot met ha ki rukom bapher bapher tad haduh u snem 2011, kata ha ki 11 snem mynshwa.
Katkum ka jingïathuh da ka Commissioner Commissioner for Persons with Disabilities, ka SB Marak na kitei ki 44hajar ngut, kumba 60 persen ki la ïoh ïa ki ‘Card’ ba la ju tip kum ki Unique Disability ID (UDID card).
“Dang don bun ki kam kiba ngi hap ban leh ban ïoh pynpoi lut sha baroh kito kiba dei hok ban ïoh", ka la ong haba kren bad ki lad pathai khubor ha Shillong Press Club ha kane ka sngi Nyngkong.
Na ka lïang ki nongïalam jong ka National Institute for Empowerment of Persons with Multiple Disabilities (NIEPMD), Chennai haba bynrap lang ki la ïathuh ba dang nyngkong ki don tang 7 tylli kita ki dak kiba ithuh kum kiba don jingthut ha ki dkhot met, hynrei mynta pat ki la don haduh 21 tylli.
Ki la ong ruh ba ha ka census kaba thymmai kan pyni ba kin dang don bun kito kiba don jingthut ha ki dkhot met namar la nang kyntiew shuh sa kumba lai shah.
Lah ban kdew hangne ba katei ka Centre ka treikam hapoh ka jingkhmih jong ka National Institute of Empowerment of Person with Multiple Disabilities (NEIPMD), Chennai kaba hap hapoh ka Department of Empowerment of Person with Disabilities, Ministry of Social Justice & Empowerment ka Sorkar Pdeng.
Na ka liang u Director ka NIEPMD, Chennai, u Nachiketa Rout u la ong ban ïoh pyntreikam hok pura ïa ki hok na bynta jong kitei ki parabriew donkam ka jaka treikam kaban peit lang ïa baroh ki jait jingthut ha ki dkhot met, la ka long kiba don jingthut ha ka bor pyrkhat, bor ïohsngew, bor kren bad kiwei kiwei.
“Ïa kine baroh donkam ban peit hapoh kawei ka Composite Regional Centre.
Ngi sngew sarong ban pyntip ba kawei na kine ki CRC kan don ha nongbah Shillong," u la ong da kaba pyntip ba ka sorkar Meghalaya ka la ai ïa ka jaka kaba haduh 10akar na ka bynta ban shna ïa ka jaka treikam kaba pura ha New Shillong.
Shuh shuh u ong ruh ba ha katei ka Centre, ka ai shibun ki jingshakri ïa ki briew ba don jingthut ha ki dkhot met ba kynthup naduh ka jingai jinghikai kaba kyrpang ha ka pule puthi, ka jinghikai ban treikam lajong, ban ai ka jingïasyllok nalor kiwei kiwei katkum ka jingdonkam jong ki.
La ong ruh ba ka Centre ka ju sam ruh ïa ki tiar ba ïarap ïa kito kiba donkam lyngba ka skim ADIP.
Ïa ka jingtreikam jong katei ka Centre kaban peit kyrpang na bynta kitei ki para briew ba don ka jinglong ba kyrpang yn plie paidbah da u Myntri ka tnad Social Justice & Empowerment (MSJ&E) ka sorkar pdeng, u Dr.
Virendra Kumar na nongbah Delhi.
Yn donlang ruh ha kane ka sngi naduh ka Myntri Khynnah ka tnad Social Justice & Empowerment ka Pratima Bhoumik, u Myntri ka tnad Social Welfare ka Jylla Bah Kyrmen Shylla, bad kiwei kiwei.
Shillong, Jymmang 16 : U Special Director General of Police ( Training & Armed Police) jong ka Assam, u Dr Lajja Ram Bishnoi IPS un long u Director General of Police (DGP) ba thymmai jongka jylla Meghalaya.
Kane ka long kat kum ka jingpynbna ba la pynmih da u Secretary ba dei peit ïa ka tnad kam pohïing ( Police) u bah Cyril V Diengdoh mynta ka sngi.
Na ka liang jong ki pulit ophisar IPS ba la jied da ka Union Public Service Commission (UPSC) ha ka jingïalang jongka kaba la long ha ka 9 tarik Rymphang 2022, u Lat ka jylla Meghalaya u la thung ïa u Dr Lajja Ram Bishnong IPS 1991 Batch, uba dei mynta u Special Director General of Police ( Training & Armed Police) Assam ban long kum u DGP ba thymmai ka jylla Meghalaya naduh ka sngi ba un shimti ïa ka shuki.
Napdeng kiba ka UPSC ka la jied u Mukesh Agarwal bad u KV Singh Deo ki dei kiba na ka 1989 Batch hynrei na ka liang ka sorkar jylla ka la jied ïa u Dr Lajja Ram Bishnoi.
Kiwei kiba ka jylla ka la phah kyrteng sha ka UPSC ki long I Kong Idashisha Nongrang IPS 1992 Batch bad S Narayan Singh IPS 1991 Batch.
I kong Idashisha Nongrang IPS i long mynta i Special Director General of Police jongka jylla bad i dei ruh ma i iba peit shipor ïaka kam DGP tad haduh ban shimti u Dr Lajja Ram.
Shillong, Jymmang 16 : Ka jingkieng Umshyrpi kaba la neh da ki snem mynta kala sdang rim shuh shuh bad sdang paw ki dak ki shin ka jingnang sator, sdang ban pei thliew ha ki katto katne ki bynta jong ka jingkieng kaban buh jingma ïa ki kali bad ki paidbah ba ïaid ba ïeng lyngba kane ka jingkieng.
Ka jingkieng Umshyrpi kadei ka jingkieng kaba ïaid kali baroh arphewsaw kynta naduh ki trok, bus, ki kali rit haduh ki ar shaka kiba wan na khap sor bad ki shnong na ki thaiñ nongkyndong ki hap ban ïaid lyngba ban wan ha nongbah Shillong.
Hynrei kane ka jingkieng mynta kala sdang ban jot bad sakhi ruh ba wat ki nar rot kila mih shabar na ka jingshah khlong ha ka um.
Watla ka jingpyntrei ïa ka surok Shillong-Dawki ka dang ïaid shaid shaid hynrei la sngewthuh ba kane kan dang shim por ban pyndep, kumta ka donkam ba kane ka jingkieng kan dang neh bad kumjuh ruh ki bor sorkar badei khmih kin hap ban shimkhia ban baramot noh mardor khamtam ha kane ka aïom slap namar lada ym lah ban leh eiei kan sa nang jur ka jingjot jingpei thliew na ka jingbym biang wat ki nala pyllait um.
Jowai, Jymmang 16: Ha ka miet jong ka 15 tarik kawei ka ïing kaba dei trai da ka kong Nijanduh Phawa bad u ma Nikolas Nartiang kiba shong ba sah haka shnong Saba West Jaiñtia Hills District ka la shah thang dusmon tang na ka daw ba suba nongri taro ne ïa ki.
La ïathuh da u ma Emiki Phawa bad u ma Chilangki Phawa kiba dang don jingïadei bad katei ka longïing ba ha ka por ba thang ïa katei ka ïing ki don tang san ngut shipara ki khun katba ka kmie bad u kpa jong ki ki dang mut ban leit shim dawai da kaba sah miet ha shnong Mynksan bad kitei ki 5 ngut shipara 2 ngut ki kynthei bad 3 ngut shynrang da ka jingtieng kila leit phet rieh noh na ka katei ka jaka.
Mynta hi ka sngi katei ka longïing kala leit ban ujor syndon da ka ejahar ha Nartiang Police Station da kaba pynpaw ba ki nongïalam shnong naduh u Waheh Shnong, ki dkhot ka Executive Committee bad ka shnong hi baroh kawei namar ha kine ki sngi ba la dep la rai ban beh shnong syndon ïa katei ka longïing halor katei ka jingsuba ri taro.
Katkum katei ka ejahar la pynpaw ïa ki kyrteng jong ki briew kiba la pynpait pynpra ïa ka ïing jong ki ha ka miet jong ka 14 tarik u Jymmang.
Ha ka sngi ba bud ka 15 tarik ki rangbah ka kur ki la dep ban ïakren sngewthuh bad ki nongïalam shnong halor katei ka jingshah pynpra jong ka ïing bad kumjuh ka jingshah kawang maw bad shah siat da jri ïa ki khun jong katei ka longïing.
Katba ha ka miet jong ka 15 tarik katei ka longïing kala shah wiang ding, u ma Emiki ula ong ïa kane ka jingsuba men ai ksuid e ri taro ka la mih la shibnai tam eiei mynta, da kaba ong ruh wat na ka liang ka Dorbar Shnong ka la dep rai ban beh shnong ïa ki, ka shnong kala kyntait ruh ïa katei ka longïing ha baroh ki liang wat ha ka leit ka wan ban shong ha ki kali kamai.
Haba ïakren bad u Waheh Shnong jong ka Saba ma A.
Suchiang halor katei ka jingjia ula kyntait mardor da kaba ong kam dei kaba la leh da ka shnong hynrei ki don ki briew kiba shim kabu, na ka liang ka shnong ka pynlong da ka Dorbar ban wad ïa kiba donkti ha katei ka kam da kaba aiti sha ki bor Pulit.
Ki pulit ka Nartiang Police Station kila pyntip ba mynta ka sngi kila ïoh ïa kane ka jingujor halor katei ka jingshah thang katei ka longïing bad na ka liang ki jong ki kila dep ban register case ïa kane bad ka jingtohkit ka dang ïaid shakhmat ban leh ïa kaba donkam.
Lah ban pynkynmaw ba ka ïing bishar High Court ka la dep pynmih ka hukum ba ym don Dorbar Shnong ba lah ban beh shnong ne tait shnong ïa kano kano ka long ïing namar lada ki lap kano kano kaba pyrshah ki dei ban pyntip sha ki bor ka aiñ.
Kane ka jingleh thombor ïa katei ka long ïing kan buh ïa ka shnong hi baroh kawei ha ka jingeh kaba khraw namar kane ka dei ka hukum jong ka ïing bishar.
Shillong, Jymmang 17: Ka Seng Rangbah Katholik Mawlai Parish ha ka 15 tarik Jymmang ka la sdang ïa ka lympung ïalehkai football ba la tip kum ka Platinum Jubilee Football Tournament ha Madan heh, Mawlai Phudmuri.
“Ïa kane ka lympung la wan ban plie pyrda da u Bah Marbud Dkhar uba la long kum u kongsan.
U kongsan u la ai khublei ïa ka Seng Rangbah Mawlai Parish ka ba lah ïoh lad ban pynlong ïa kane ka tournament kaba i shong kun.
“La slem ba ngi ïoh pat ban ïa kynduh biang kum ka kynhun ban pyndep ïa baroh ki kam ki jam kiba dang sah bad kiban dang wan shakhmat," ong u Bah Marbud.
““Ka long kaei kaei kaba sngewtynad haduh katta katta ba ka Seng Rangbah Mawlai kan ïoh mad ïa ka Platinum jubilee, bad da ka jingkyrkhu bad jing isynei U Blei Trai Kynrad ngi roi ngi khlaiñ wat ha bun ki jingeh," u la bynrap“Ha kane ka sngi la ïadonlang ruh u Parish Priest ka Mawlai u Phadar Telephorus Nonglang kum u symbud kongsan uba la kyrkhu kyrdoh ïa ki kynhun ba wan ïashim bynta, President ka Seng Kynthei Katholik Mawlai Kong K Nongspung bad Secretary Kong Rikmen Lamin bad baroh ki nongkitkam ka Platinum jubilee naduh u chairman bad ïa ka jingïalang la pynïaid da u Bah Peter Lamare.
Shillong, Jymmang 16 : Hadien ba la paw pyrthei ki jingtrei torti ïa ka Inter State Bus Terminal (ISBT) Mawiong da ka kompani kaba na kane ka jylla hi namar ha ka sngi ba ther u lapbah ha kane ka nongbah ha ka Sngi Thohdieng katei ka ophis ka la pei um lut kumba hap u slap kumta ruh jaw ka um shapoh ki kamra.
Kumta kane ka kompani ka la shah khyrwit na baroh ki liang naduh ki nongmihkhmat paidbah haduh ki seng bhalang bapher bapher namar ïa kane ka ISBT la wan ban plie paidbah ruh da u Myntri Kam Pohïing ka ri u Amit Shah bad ka dang sdang ban treikam ruh da kumba 6 taiew ei ei mynta.
ïa kane ka ISBT la tei ha ka jingmang pisa kaba 48 klur da ka tnad DoNER lyngba ka NEC.
Haba kren ha u nongthoh khubor u MLA ka Mawlai u bah Process T Sawkmie uba katei ka ISBT ka hap hapoh ka Constituency jongu u la ong, ka sorkar ne ka tnad ba dei peit kata ka tnad Transport bad ka PWD (Building) ki dei ban phah biang ïa ka komapani ban tei da kawei ka ïing namar lada katei ka ïing ophis kaba dang thymmai ka la da pei kan buh ïa ki paidbah ha ka jingma lashai la shisngi bad ka lah ban shu twa kyndit kyndit.
U la ong lada dawa tohkit ruh kan shu slem kai ka por bad kaba kongsan ka long ba ki tnad sorkar kiba dei peit ki dei ban phah tei beit ïa katei ka kompani da kaba thymmai.
Na ka liang u President ka BJP u bah Ernest Mawrie u la ong ba ki tnad ba dei peit ban tei ïa katei ka ïing ophis ki dei ban hiar bishar bniah sha katei ka jaka bad lada lap ba ka don kata ka jingpei um kaba nyngkong eh ka long dei ban “ Black List" noh ia ka kompani ne kontraktor ba pyntrei ïa katei ka jaka nalor kata ha kajuh ka por dei ruh ban pynshitom kat kum ka aiñ ïa ki Engineer kiba peit bad pynïaid shakhmat ïa ka kam namar kane ka la dei ka jingtrei torti da shisha.
Kane ka la buh ïa ka jylla ha ka jinglehraiñ nalor ba la wan plie kat da u Myntri Kam Pohïing ka ri u Amit Shah ha ka 24 tarik Naitung 2021 bad ka pisa ruh ka dei kaba la bei da ka tnad DoNER lyngba ka NEC kumta dei ban thung da ka jingtohkit bad pynshitom kat kum ka aiñ ïa ka kompani, kontraktor bad ki engineer kiba dei peit ia katei ka jingtei.
Na ka liang ka KSU bad HNYF ki la pynpaw ba kane ka dei ka jingtrei torti bad trei tang dep rukom da ki tiar kiba tad tor bad kane ka pynpaw shai kdar ba ka jur palat ka jingbamsap ha kaba tei ïa katei ka ISBT da ka kompani.
Na ka liang u President ka KSU u bah Lambokstar Marngar u la ong ba ka tnad transport ka dei ban wad bniah ïa ka daw jong kane ka jingpei um katei ka jingtei ïing ophis Transport kaba thymmai bad pynshitom ïa kiba donkti naduh ki kontraktor haduh ki engineer kat kum ki kyndon ka aiñ.
Nalor kane dei ruh ban thung da ka jingtohkit ban paw lut ki jingshisha halor ka jingtrei torti ïa katei ka ïing ophis.
Nalor kata u la ong dei ruh ban pynbha kloi ïa katei ka jingpei ha katei ka ïing ophis ban lait na kino kino ki jingjia ba sngewsih.
Kumjuh ruh u President ka HNYF u bah Sadon Blah u la pynpaw ba kane ka dei ka jingtrei torti bad tangdep ïa kane ka ïing ophis da ki tiar kiba tad dor.
Kane ka dei ka jingbam sap kaba shyrkhei bha namar kumno ka ïing ophis kaba dang shu dep tei kan pei noh.
U la ïathuh na ka liang ki dkhot ka seng kin sa leit jurip ïa katei ka jaka ban lap da la ki jong ki khmat.
Na ka liang ka HNYF ruh ka dawa ba dei ban thung ka jingtohkit ban paw lut ki jingshisha baroh.
Shillong, Jymmang 16: Ka All India Trinamool Congress (AITC) kala jakhom khait mynta da ka jingphla u Myntri Rangbah ka Jylla Conrad Kongkal Sangma ba haduh 7 ngut na ki 12 ngut ki MLA jong kane ka Party, kila pan ïa ka ticket jong ka NPP ban ïakhun ïa ka elekshon MLA 2023.
U Myntri Rangbah ka Jylla uba dei ruh u National President ka NPP, ula phla ïa kane ka jingjia ha ka jingïalang paidbah jong ka NPP ba long hynne ka sngi nyngkong ha madan Rongjeng.
“Napdeng ki 12 ngut ki MLA ka Congress kiba la iasoh sha ka AITC, 7 ngut kila wan ïakynduh ïa nga bad pan ticket na ka NPP ban ïakhun ïa ka elekshon MLA 2023" sei madan u Conrad haba pyntip ba um pat kwah satia ban ai kyrteng ïa kine ki MLA namar ba ki dang don ha ka Liang Pyrshah bad lah ban shah khring ha ka aiñ mait kyrteng (anti defection) lada mih noh mynta.
“Hynrei ki briew ha surok, ha ki jaka iew kila dep tip kiei kita ki MLA ki ban sa mih noh na ka AITC" ula ong.
Haba pynrem ïa ki Nongïalam jong ka Trinamool namr kane ka jingkwah phet seng ki MLA, u Conrad ula ong “Na ki 12 ngut ki MLA ba wan iasoh, bun tam kin nym don shuh bad ka Trinamool".
Hynrei u Myntri Rangbah ula ong pat ba watla kine ki 7 ngut ki MLA ka AITC ki kwah ban ïakhun ïa ka elekshon na ka ticket jong ka NPP hynrei ka party kan nym ai jaka satia ïa ki namar kala don lypa ïala ki jong ki Kyrtong ha ki katto katne ki Constituency jong ki.
“Ngi lah ban nym ai ticket ïa baroh kiba pan ticket namar ngi la don lypa ïala ki jong ki kyrtong" ong u Conrad.
Shillong, Jymmang 17: Kum shi bynta ban nang kyntiew shuh shuh ïa ka football hapoh ka jylla, ka Meghalaya Football Association (MFA) kan sa pynlong da ka lympung ïalehkai kaba la tip kum ka Amateur Football League kaban sdang naduh ka 11 tarik Jylliew 2022.
Haba pynbna ïa kane ha ka sngi Ba-ar ha Shillong Press Club u Bah Wanshan Kharkrang treasurer bad u Bah Arki Nongrum nongai buit ka MFA, ki la ïathuh ba ka jingthmu ban pynlong ïa kane ka league ka long ban nang kyntiew ha kajuh ka por ban ïoh ïa ka met ka phad kaba koit ba khiah bad ba khlaiñ.
Ïa kane ka lympung kaba nyngkong eh yn pynlong ha nongbah Shillong bad kin don 20 tylli ki team kiban sa ïakhun ha ki 10 bnai.
“Ïa mynta namar ka dang dei ka sien kaba nyngkong ngin pynlong tang ha nongbah Shillong bad ngi la ïapyrkhat ban rah pat sa sha kiwei pat ki bynta jong ka jylla ha ki snem kiban wan," ong u Bah Wanshan.
“Kane ka league kan dei beit tang na bynta kito ki nongïalehkai ki bym pat ïalehkai lane kibym pat pynrung kyrteng ïalade ha ki league bapher bapher ba la ithuh da ka MFA bad yn pynïalehkai ruh tang ha kaba kut taïew bad ha ki sngi shuti.
Kane ka long ka jingplie lad na bynta kito kiba don shisha ka jingsngewtynnad bad kiba don ka mynsiem bad kiba ym kot bor ban ïalehkai ha ki club," ong u Bah Arki Nongrum.
“Bunsien hi ngi shem ba ka jingthmu ban pynmih player football dei beit tang na kiba ïalehkai na ki club hynrei klet noh pat ïa kiba don shisha ka mynsiem bad kiba don ka sap ïalehkai.
Kumta lyngba kane kan ai mynsiem ïa kito ki bym kot ka thong ban ïalehkai ha ki club bad ruh ka jingkmen na bynta ki paidbah nongpeitkai.
"U la ïathuh ruh ba ka MFA kan sa pynlong ruh ïa ka Veteran League kaban dei beit tang na bynta kito kiba 45 snem sha jrong hynrei ha kane ka Amateur League kan dei na bynta kiba 20 snem shaneng.
Shuh shuh u la ïathuh ba ha kane ka league yn pynkhing bha na bynta kito ki player kiba la dep ban pynrung kyrteng ïalade bad kiba mih madan ha ki league bapher bapher.
“Ka MFA Amateur League kadei sa kawei pat ka sienjam jong ka MFA ban kyntiew ïa ka football hapoh ka jylla.
Ka Amateur League ka dei ka bynta bad ka rynsan kaba naduh na trai ha kylleng ki ri ka pyrthei bad ailad ïa kito kiba khlem poi sha ka thong ban ïalehkai ha ki club," ong u Bah Larsing Ming Sawian President ka MFA.
U la ong ruh, “Ka MFA ka la trei shitom ban pynlong ïa kane ka lympung kaban long ha ki 10 bnai bad ngi dap da ka jingsngew sarong ban plie mynta u 2022.
Ngi ngeit skhem ba kane ka League kan ïoh jaka ha ka almanak jong ka football hapoh ka jyla bad nga kyrkhu kyrdoh ïa baroh ki team bad ki player ba kin ïalehkai bha.
".
Jowai, Jymmang 17: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association (WJDSA) kala jam noh sha ka Semi Final jong kane ka lympung ka ban long ha ka 20 bad 21 tarik mynta u bnai ha madan Kiang Nangbha Stadium Jowai.
Haba phai sha ka jingïakhun ba khadduh mynta ka sngi jong ka Quarter Final hapdeng ka Shangpung khliehmuchut pyrshah ïa ka Risingsun Mukhla, haduh ba kut jong ka por ïakhun (normal time) kila ïakhait khlem da don kiba thep kol da 0-0.
Kumta la hap ban pynïakhun da ka jingïashut Tie Breaker ha kaba ka Shangpung khliehmuchut kala jop da 5-3 kol.
Ka jingïakhun ‘Semi Final’ ha ka 20 tarik u Jymmang ha ka por 3 baje nohphai sngi ka kynhun ïalehkai jong ka Maitchaphrang Mootyrchiah kan ïakhun pyrshah ïa ka Madankynsaw Mookyndeng.
Katba ha ka 21 tarik u Jymmang ka Khliehmuchut Shangpung kan ïakhun pyrshah ïa ka Mookyrdup.
Kumba long mynta ki paid nongshong shnong jong ka jylla ki dap hapdeng ka jinglynga bad pisa jingmut namar ba la kynrum kynram ka saiñ pyrthei hapoh ka jylla hadien ka jingphet noh jong ki 12 ngut ki MLA ka Congress bad pynïasoh ïalade sha ka All India Trinamool Congress (AITC ne kata ka TMC kaba ïatip baroh shi katta).
Ha ki snem kiba la leit noh ka jingïakhun ka long hapdeng ki seng riewlum bad ka Congress bad hadien kane sa wan ka BJP bad ka NPP.
Hynrei mynta haba la wan rung sha ka TMC ki paidbah ki la kulmar jingmut tang ïano shuh ban jied ne kyrshan.
Ym tang katta sa ka AAP ruh ka la pynkhreh bha mynta ban wan iuhkjat ha ka jylla shwa ka election MLA 2023.
Ha ka jingshisha kane ka la dei ka kabu bah ïa ki seng riewlum lada ki kloi ban ïa tylli.
Namar dei ha kum kane ka khep ba la bun palat ki seng kiba na bar lada ïa tylli ki seng riewlum kin poi sha ka thong ne kin ïoh bat beit ïa ka jingsynshar ha u 2023.
Hynrei kaba eh pat ïa ki seng riewlum ka dei namar ba jur palat ka jingïakwah long nongïalam.
Lada phai nuksa sha ri lum Garo ym lah ban len ki paidbah ne ki MLA ki phai beit tang sha ki arngut ki nongïalam kata la ka dei ïa u Dr Mukul Sangma ne ïa u Conrad K.
Sangma.
Hynrei hangne ha ri lum Khasi bad Jaintia te ym lah ban long kumta namar baroh baroh ki kwah long nongïalam bad dei kane kaba buh ïa ka jingeh hakhmat ïa ki seng riewlum ban poi sha ka thong ban ïa tylli.
Lada phai naduh mynshwa haduh mynta ruh ka daw bah ïa ki seng riewlum kiba khlaiñ hangne ha ri lum Khasi bad Jaintia ka dei beit tang na ka daw ka jingïaknieh long nongïalam bad poi sha ka jingïapait ïapra.
Hooid ka long kaba sngewdei ba kiba bun ki riew saiñ pyrthei ki pynpaw ba haba la don bun kita ki National Party khlem pep ka kabu kan long ïa ki seng riewlum tangba u dak jingkylli u long hato ki kloi ne em ban ïa tylli?.
Namar lada ïaleh la ka jong ka jong ka party kan long biang kumjuh hi kin don ki constituency kiba tang namar ba ïeng ar lane lai ngut ki kyrteng seng riewlum ba sa poi sha u pud ban rem ki kyrtong jong ki seng riewlum bad jop suk ki National Party.
Hooid ka Congress wat la ka la pait na ka jingphet ki 12 ngut kam mut ba ka party kan tlot ha baroh ki constituency kin don ki jaka ïoh ka khlaiñ pynban.
Kumjuh ruh ka NPP kaba bat ïa ka jingsynshar ruh ka don ka jingkhmih lynti ba ki paidbah kin phai sha ki kam ba ka trei bad kin dang pynjop bun ïa ka.
Wat ka BJP ruh ka don ka juh ka jingkyrmen hi.
Tangba ym lah ruh ban kheiñ sting ïa ka TMC namar wat la ka dei ka party kaba dang thymmai ha ka jylla namar ba la seng nongrim pat ïa ka da ki MLA khamtam hapoh ka jingïalam u Dr Mukul Sangma khlem pep kane ka party ruh kan ïa ai reng hi khamtam ha ri lum Garo.
Kumba long mynta ki paidbah ki dang bishar bniah bha ïa ka jinglong jingman ka saiñ pyrthei ha ka jylla bad ka rai ba kin ai kan long beit haba kut u 2022 ne sdang u 2023.
Namar dei ha kum katei ka por lah ban ong ba ka lyer jong ka election kan sa sdang ban beh ha kane ka jylla bad yn sa sngewthuh ruh ka jingïakhun kan long hapdeng jongno la ka long para National Party ne la ka long para Seng Riewlum.
Mawkyrwat, Jymmang 17: Ka Maharam Government Higher Secondary School, Mawkyrwat mynta ka sngi ka 17 tarik u Jymmang, 2022 ka la pynlong ka jingïa-ïaid paidbah kaba la sdang phyllaw jong ka skul bad kane ka long kum shibynta ban ïasnohktilang ha ka ‘Meghalaya World No Tobacco Day 2022’ ba la pynbeit da ka National Health Mission halor ka phang, “Tobacco vs Environment".
Kane ka jingïa-ïaid paidbah ne rally la pynlong khnang ban pynsngewthuh ïa ki paidbah nongshong shnong ïa ki jingma jong ka jingdih duma kiba ktah ïa ka koit ka khiah ïa ki nongdih duma, nangta ka jingpynjulor jong ki jaboh kiba mih na u duma ïa ka mei mariang bad ktah ïa ka jingsboh ka khyndew, ïa ki jingthung jingtep, ïa ka suiñbneng, ïa ka jingkhuid ka lyer, ka um bad kiwei kiwei ki jingktah.
La pynlong ïa ka jingïaid paidbah da kaba sdang na phyllaw ïing skul bad ïaid lyngba shaduh lad CHC Mawkyrwat, rung sha ïew Mawkyrwat bad poi biang sha skul.
Ha kane ka sngi ka la don ruh ki jingthoh slogan, ki pledge, ki signature campaign ba la ïashimbynta da ki khynnah skul bad ki paidbah halor katei ka phang.
Ha katei ka jingïa-ïaid paidbah la ïashimbynta shitrhem naduh ki khynnah skul bad kumjuh ha ryngkat ki nonghikai jong ka Maharam Government Higher Secondary School, Mawkyrwat.
Mawkyrwat, Jymmang 17: Ka long kaei kaei kaba pyndiaw mynsiem na ka bynta ki paidbah nongrep jong ka dong ka thaiñ Mawkyrwat baroh kawei ha kaba da ka jingwan lynshop ba kynsan jong ka um saw ha ki khyndiat sngi ka la long pynban ka jingduh nong kaba khraw ha ka liang ka rep ka riang namar baroh ki jingtrei shitom jong ki nongrep ki la shu long leh noh ei bad ka jingduh nong ki nongrep phan ka lah long da ki hajar kwintal ei ei.
Lah ban kdew ba kane ka jingjia ba wan shah lynshop jong ki jingthung jingtep jong ki nongrep ka long da ka jingwan jong u slap bah ‘lap san naduh ka step jong ka 13 tarik u Jymmang, 2022 ha kaba ka la pynlong ïa ki um ba ki kiew ha ka jingdon jong ka um bad tap lup ïa baroh ki jaka rep kiba don hajan jong ki wah.
“Ka jingtap jong ka um saw ïa ki jaka rep phan bad rep syieng ka la long ka jingduhnong kaba khraw namar u jingthung um long shuh ban buh slem.
Ha kane ka sngi na ka liang ki nongrep ha ryngkat u President ka Hill Farmers Union (HFU) jong ka Central Body, bah Commander Shangpliang lem bad u Block Development Officer (BDO) jong ka Mawkyrwat C&RD Block, bah I.
Lawryniang, MCS ha ka jingleit jurip ïa ki jaka rep ha ka thaiñ shiliang-um ha Shnong Jashiar, South West Khasi Hills District ki la lap shisha da la ki jong ki khmat ba ka jingshah pynjulor jong ki jingthung ka la long kaba i synei bad kane ka la pynduh mynsiem shikatdei eh na ka bynta ki nongrep bad khamtam eh ïa ka jingtrei shitom jong ki baroh shi snem.
Haba kren ha u nongthoh khubor, kawei na ki nongrep na katei ka shnong ka la pynpaw ka jingsngewdiaw bad ha kajuh ka por ka ong ruh ba ka la pynduh mynsiem ruh ïa ki namar ki jingtrei shitom jong ki naduh ba sdang ban lur ïa ka khyndew, ban thung bad haduh ba un da heh ne dei ba por ban ai khyndew ha kaba kine baroh ki la shu long leh noh ei tang ha ka shi khyllip mat.
Ka la ong ruh ba kaba pynlong ïa ki kumta, ka long namar ha kane ka taïew ba la dep ba da ka jingwan jong u slap bah ‘lap san ka la pynlong ïa ki wah bah ba kin kiew ha ka jingdon jong ka um bad pynpoi haduh ki jaka rep jong ki bad ka jingwan poi jong ka um ha ki jaka rep ka la pynlong ïa ka um ba kan rong naphang ïa ki jingthung jingtep bad don ruh ki jingthung kiba la shah rong noh ha ka um kaba la wan ban tuid.
Ka la ïathuh ruh ba da ka jingshah pynjulor ha ka mariang, bun ki phan ba ki ki thung ka la mih ha jrong jong ka khyndew bad haba leit ban tih noh ïa ki bad rah sha la ïing ruh tang ha ka shi sngi ki la kylla pyut namar ka jinglynshop jong ka um.
Namarkata, kane ka la pynlong ïa ki nongrep ba kin mat ïa shibun ki jingeh namar tang ban lum ïa u phang ba ïa bam ha ïing ruh kim ïoh shuh bad ha ka jingpynïaid ïew lei lei ynnai ïa kren shuh ba ymdon hi ruh u phan u ba long ban leh kumta.
Ha ka por ka la ïathuh ruh ba kum kane ka jingjia kam pat ju jia shuh hynrei dei tang ha u snem 2004 bad mynta u snem 2022 ba ka jingwan lynshop ka um saw ka la pynlong ïa ki mar rep jong ki ba kin duh wat ban buh ïa u symbai ruh.
Katba na ka liang u President ka Hill Farmers Union (HFU) jong ka Central Body, bah Commander Shangpliang hadien ka jingleit ban jurip ïa ki jingshah pynjulor jong ki jngthung na ka daw jong ka jingshlei ki um ki wah bad tap lup ïa ki mar rep jong ki hapoh jong ka Shnong Jashiar bad shi lynter jong ka Wah Rilang.
Ha kane ka jingleit jurip u la ong ba la lap ba kiba bun ki jaka rep kum ïa u phan bad u syieng ki la shah pynjulor lut, kumta halor kane ka bynta u la pynpaw bad ïathuh ba la dep ban ai jingtip sha u BDO jong ka Mawkyrwat C&RD Block ha kaba ma u ruh u la wan hi da lade ban jurip bad kumjuh ruh hapoh ka District Horticulture Office, South West Khasi Hills District ba kin sa leh ïa kaba donkam.
Namarkata, kum u nongïalam ba hakhmat eh jong ki nongrep u la ai ka jingkyntu ïa ki paidbah nongrep ba haba jia kum kine ki jingshah pynshop ha ki bor jong ka mariang kim dei ban shu sngap ne peit jaw ummat tang ha la lade hynrei dei ban mih shakhmat ban pyntip ha ki bor ba dei peit lyngba ka jingai jingtip jong ki ha ki nongïalam shnong, ki dkhot jong ka HFU ne wat ha Gram Sevak khnang ba ma ki kin lah ban rah ïa ki jingeh sha ki bor ba halor.
Ha kajuh ka por u la kyrpad ruh ïa ki nongrep ba kin phah ïa ki kyrteng jong ki, ka jingjulor jong u symbai ba ki ki la thung la ka long ïa u phan ne u syieng hapoh ka ophis jong ka District Horticulture Office, South West Khasi Hills District khnang ba ma ki ruh kin lah ban phah ïa kine ki jingpyntip sha ki bor ba halor.
U la ong ruh ba kum ka union ka dawa na ka sorkar ba halor ka jingshah pynjot ki jingthung ha u khñiang bad kumjuh ruh ha ka um saw ba ka dei ban ai ki lad jingïarap kham kloi khnang ba kan long ka jingmyntoi ym ki jingïarap ba tang malu mala ne ka jingibeiñ hynrei dei ban ai jingïarap katkum ka jingjulor jong ki jingthung.
Nongstoiñ, Jymmang 17: Ha ryngkat bad ki khynnah skul kiba don ha Nongstoiñ, ki nongïalam jong ka Ka Sur ki Nong West, ki la mih paidbah hynne ka sngi ban pynpaw ka jingsngewkhia bad ka jingpynrem, namar ka imlang sahlang mynta ka la nang hiar namar ki kam thom bor, khamtam ka jingjyllei jong ki die bad nongdih drok ha ka dong ka thaiñ.
Ka jingïaid paidbah lane rally ka la sdang najan Indoor Stadium bad nangne ka la don ka jingïaid paidbah sha khmat iew Nongstoiñ, ha ryngkat ki jingpyrta jong ki khynnah skul ba dei ban ïakhun tyngeh ïa u Drok bad ïa wer ruh ïa baroh ban ong Em ïa ka jingdie bad dih drok.
Hakhmat iew Nongstoiñ, la pynlong ïa ka jingïalang paidbah ha kaba ki nongïalam jong ka Sur ki Nong West, ki la pynpaw ïa ki kyntien kiba sngewkhia halor ka jingjyllei ki jingsniew, ki kam thom bor bad khamtam ka jingnang roi kiba die bad kiba dih drok.
Na ka liang u Bah D.
Sun u ba long ruh u shongknor jong ka jingïalang u la ong, “Ka jingpynlong jong ngi ïa kane ka rally ka long ban kyrsiew thiah noh ïa ngi ki paidbah, ba ngim dei ban shu sngap mynthi da kaba shu shong ha ïing khlem da mih sha surok ban hylla paidbah, kum ka jingbeh krad ïa kine ki nongleh kam sniew kiba la jyllei ha kane ka thaiñ jong ngi".
U la ong ruh, “Ka jingjyllei jong u Drok ha kine ki snem ka la nang shyrkhei ha Nongstoiñ bad haba ngi leit shabar kiba bun ki ong ba la nang jyllei ki nongdih drok.
Ngi sngew leh raiñ halor kane bad dei na kane ka daw ba ngi sa pynlong ïa kane ka rally.
Ngi kyrmen ruh ba lyngba kane ka Sur jong ki paidbah, ki khynnah skul bad ki nonghikai ngin lah ban ïakhun pyrshah ïa u Drok".
Na ka liang u Hamar Lyngkhoi u la ong, “Ka jingdon jong kine ki nongdih Drok ka long ka jingsyier ïa ki riew lui lui kiba don ha iew lane shabar ka Nongstoiñ.
Kine ki jait briew kiba la ngop ha u drok, kim tip shuh ban pyrkhat ïa ki rangbah ne riew kynthei, hynrei ki nud ban thom bor bad lute im im peit peit ïa ki", bad bynrap ba ka Sur ki Nong West ka maham lypa ruh ïa ki nongdie bad nongdih drok.
U la kynthoh ruh ïa ka Ophis jong u Syiem Nongstoiñ ba ka iew jong ka Nongstoiñ ka long kaba khlem jingkhang satia, dei na ka ta ka daw ki dakaid ruh ki don bun hapoh jong ka.
“Ko u Syiem, ki Lyngdoh bad ki Myntri jong ka ophis Hima sngewbha ban da buh ki jingkhang na ka bynta kane ka iew Nongstoiñ, ym ban shu ieh rynghang kumto ba ki nongdih drok kin long ki nong thombor ïa ki nongshong iew shong hat kumba la jia dang shen".
“Nga kyntu sha baroh ki nongïalam sengbhalang, ki nongshong iew, ki longkmie longkpa bad ki VDP jong ki shnong ki thaw ban ïatreilang, khnang ba ka iew jong ngi, ki shnong jong ngi ki long kiba khuid bad ki ban ym wanrah shuh ïa ki jingjia kiba pynsmiej ïa ka imlang sahlang", ong u Bah Hamar.
Na ka liang u Bah Will Sohshang u la ong, “Ki jingdih pynbuaid naduh ka kyiad ruh ki wanrah ïa ka jingsniew kiba kharoi ha kane ka imlang sahlang jong ngi.
Hynrei mynta lei lei haba la wan sa u ne u drok lei lei, ngi ïohi ba ki jingsniew ki la nang kham jyllei.
Baroh ki jingjia kiba ngi la sakhi ha kine ki khyndiat ba la leit noh, na kawei ka jaka sha kawei ka jaka, kine ki briew kiba pyndonkam ïa ki jingdih pynbuaid ki la leh ki kam sniew kiba la shyrkhei".
“Lehse kine kiei kiei kiba la mih ha kine ki sngi ki dei kiba mih ruh na ka daw jong ki rympei ïing jong ngi.
Katba ka pyrthei ka nang kylla ha ka juk ka jingshai bad jingstad, ki don pat ruh ki briew kiba la nang lamwir pynban, kiba long ka jingsniew dur ïa ka ïing ka sem bad ka imlang sahlang.
Bun na ki kmie ki kpa bad ki khun kim ju ïa don por shuh ha ka sneng ka kraw kum ha ki por mynshwa".
“Ha kane ka juk jong ngi mynta la ñiar ban shem ïa kiba kum kita, balei namar ha ka jingbunkam ki kmie ki kpa bad teng teng ym ju ïakynduh ym ju ïohi ruh.
Lada ka long kumta hato shaei keiñ kata ka bha ka miat, ka sneng ka kraw bad shaei kan poi ka imlang sahlang".
Na ka liang u Wanteibok Lyngdoh u la ong, “Ka jaidbynriew ka dei ka jaidbynriew tip briew tip hynrei kaba sngewsih ka long mynta ka la hiar dor.
Ha ki por mynshwa lada ïohi ïa ki khynnah ha shnong, ki rangbah don bad ki sneng ïa kiba dih duma kumta ka jingsniew ka duna.
Hynrei mynta ka lah long khongpong haba lada phi sneng haba phi ïohi ïa uno uno u khynnah, ki ong kylla me ai me ne ?.
Katba ki kmie ki kpa lada phi pyntip ïa ki khun jong ki, ki ong kylla balei phi wan batai ïa ki khun jong nga.
Kane ka dei ka daw jong ka jingkynrei ki kam sniew ba ngi kloi palat ban ïashah khun bad klet ïa ka jingsniew".
U la ong ruh, “Ka Jylla Meghalaya ka lah donkam ban pyntreikam ïa ka Drug Policy hapoh ka jylla, khnang ban teh lakam ïa ka jingkylli ka jingdie drug bad dih drug hapoh ka thaiñ bad hapoh ka jylla.
Kumba long mynta ka jylla Meghalaya ka pyndonkam tang da ka sin jong ka sorkar pdeng ha kaba ïa dei bad u drug ïa kaba lah tip kum ka Narcotic Drugs and Spchotropic Substancs Act 1985 (NDPS Act).
Namar kata ka aiñ kaba khlaiñ ka dei kaba kongsan tam ban ïakhun ïa u drok, lym kumta ka eh than ban ïakhun".
Katba na ka liang jong u Moslander Marngar u la ong, “Ka por mynta ka ka dei ka por ban pyrkhat bad ngim dei ban sngew ba ki khun jong nga ki biang, jong kiwei wat dep shato tangba ban lait ïalade bad ngi klet ban ïa sneng lem ïa kiwei.
Haba ngi im ha ka imlang sahlang, phim lah ban kiar lada ka imlang ka sniew.
Nga shu ong ba ym slem kan wan lap ïa ki khun jong phi.
Kumta ka lah dei ban ban khie ban ïarap lem ïa u para marjan".
U la ong ruh, “Ka jingkylli ha ka kam die drok bad dih drok hapoh ka thaiñ, ka dei ba na ka liang ka hima kam shimkhia ban peit ïa ka iew.
Ka jingkylli ngi hap ban kylli ruh na ka Hima, hato balei kam peit ne phi ailad kine kiba die drok dih drok, kin long ki nonglute ïa ngi bad ka jingma ïa ngi, haba wat ki ki kmie ki khynnah ki tieng ban rung ha iew ha kine ki por ba kyllei palat ka kam sniew".
Nongstoiñ, Jymmang 17: Hynnin janmiet ki pulit ki la kem noh ïa uwei u briew ba la tip kyrteng u Olphaïohtis Lyngdoh Marshillong 37 snem ka karta, na ka daw ba u la batbor ïa la ka jong ka khunrit ba dang hapoh 12 snem ka karta.
Na ka liang ki pulit jong ka Nongstoiñ ki la leit ban kem ïa utei u briew u ba la phla ruh ba u la leh ïa katei ka kam.
Na ka liang ka katei ka khynnah ruh ka la kubur ïa kane.
La ong ruh ba kane ka jingjia ka dang shu jia mynta u snem hi.
Na ka liang ki pulit ki la register case katkum ka 39(5)2022 u.
s 3(d)/4/5(n)/6 pocso.
Jowai, Jymmang 17: U Waheh Shnong ka Dorbar Shnong Saba ma Andreas Suchiang bad u Secretary Shnong ma Ewanmi Lathong ha kyrwoh ba la phah mynta ka sngi 17 tarik la pynpaw ba ki kwah ban pynshai paidbah ïa ka khubor ha kaba ïadei bad ka jingshah kynnoh nongai Taro, ka jingkynnoh shah thang ïing bad shah beh shnong ka kong Nijanduh Phawa.
Katkum katei ka kyrwoh la ong ba kane ka jingshah kynnoh nongai taro ka kong Nijanduh Phawa kadei halor ka jingïohpang ki hynriew (6) ngut ki khynnah bad lai ngut na kitei ki khynnah ki wan phet bieij sha ka ïing jong ka.
La ong ba katei ka la jia naduh ka 14 tarik u bnai March.
Haba kine ki khynnah kiba ïoh pang, ki wan phet bieij sha ïing jong ka, ki la kren ba ma ki dei ki Taro jong ka Nijanduh Phawa.
Shuh shuh la ïathuh ba kine ki lai ngut ki khynnah kiba mynshwa ki la ri ïa kata ka taro ha ïing hynrei mynta pat ki la pynshong ïa ka ha trai uwei u dieng uba don hadien ka ïing jong ka Nijanduh Phawa.
Hadien kine ki jingjia ïa kitei ki khynnah, ka la poi ka khubor sha ka Dorbar Shnong bad na ka liang ka Dorbar shnong ka la khot ïa ka Nijanduh Phawa ha ka 19 tarik u bnai April bad ka shnong ka la tohkit ïa ka.
Hynrei na ka liang ka Nijanduh Phawa ka la len bad ka la maham kylla ban ai kes ïa ki nongïalam shnong.
Hadien kata pat ka la pan Dorbar biang bad ka dorbar shnong ka la khot dorbar ha ka 9 tarik u bnai May bad ha kane ka dorbar ka la kular ban pyndep ïa ka ñiam ka rukom da ka khñia ka khriam bad lada kitei ki khynnah ba kem pang kim koit satia ka kloi ban mih hi da ka mon lade napoh ka shnong ka thaw.
Na ka liang ki nongïalam shnong ruh ki la maham ïa ki para nongshong shnong ba kim dei ban thaw kano kano ka jingkulmar lane ban pynpait ia ka ïing ka sem jong ka.
Ha ka 12 tarik ka pyndep ïa ka ñiam ka rukom katkum ba ka la kular.
Wat hadien ba la pyndep ïa ka knia ka khriam, kitei ki khynnah 6 ngut kim shym la koit satia na ka jingpang jong ki.
Ha kaba ïadei bad ka jingshah pynpait pynpra ka ïit jingkhang jong ka ïing ka Nijanduh Phawa ha ka 14 tarik.
Ha ka 15 tarik u bnai May pat, la wan hiar ki nongïalam ka kur Phawa bad dei ha kane ka por ba kawei na kitei ki khynnah ba kem pang ka la khie pang biang bad ka la leit mareh biang khlem tip briew sha ïing jong ka ha ryngkat ka jingïabud u paidbah nadien.
La ïathuh katei ka khynnah ka la kren ha ka Nijanduh Phawa da kaba ong “Dei maphi kaba ri sumar ïa nga bad mynta phi la leh beiñ ïa nga bad pynjah burom ïa nga".
Ïa kane la sakhi da u paidbah bad ki nongïalam kur ka Phawa.
Na ka liang ki nongïalam kur Phawa bad ki nongïalam shnong ki la ïa shong jingïalang ban ïakren bad ban ïa pynbeit halor kane.
Na ka liang ka kur Phawa bad ki Nongïalam shnong Saba ki la rai lang ba ka Nijanduh Phawa kadei ban mih na ka shnong da ka mon sngewbha khnnang ban lait na ka jinghuri hura ne kino kino ki jingmynsaw mynsnam bad ynda ka la dep ban pynkhuid ïa ka ñiam ka rukum jong ka kaba ïadei bad ka Taro yn sa shah biang ïa ka ba kan wan sha shnong.
Shuh shuh na ka liang ka Dorbar shnong ruh ka la buh ka jingmaham ïa ki nongshong shnong ba kim bit ban leh ïa kino kino ki kam sniew pyrshah ïa ka ïing ka sem jong ka Nijanduh Phawa.
Hynrei ha kane ka juh ka sngi, katta ha ka 15 tarik u bnai May, ka ïing jong ka, ka la shah tang bad na ka liang ki nongïalam ki la ïoh jingtip ïa kane ha ka 16 tarik ka bor shnong kala leit ban jurip ïa katei ka jingjia bad la lap ruh ba ka ïing jong ka Nijanduh ka la shah thang shisha.
Na ka liang ka shnong ka la kylli tohkit ban lap ïa ki nongleh ïa katei ka kam hynrei kam lap satia ïano iano ba donkti bad kala buh ha ka jinglyngngoh kaba khraw namar ha ka 16 tarik ka kong Nijanduh Phawa bad u lok jong ka, u Nicholas Nartiang ki la leit ujor noh sha ki pulit ha Nartiang bad ka la mih ruh sha ki lad pathai khubor.
Ha ka 17 tarik Bnai May na ka liang ka bor shnong ka la shong jingïalang biang bad ha kane ka jingïalang ka Dorbar ka la rai ban ai ïa kane ka ka jingpynshai paidbah.
Pynkut katei ka kyrwoh.
Khliehriat, Jymmang 17: Katkum ka jingkam jong u bah Phermiki Salahe, uba dei uwei na ki nongsiat khnam uba iashim bynta ha kane ka Meghalaya Game, u la ong ba u khlem ioh kano kano ka jingiarap na ka Kyrmen Foundation kumba la pynpaw u bah Kyrmen Shylla ha ki facebook page pat la ong ba ka Kyrmen Foundation ka la theh jingiarap sha une u nongsiat khnam uba na Dkhiah West East Jaiñtia Hills District.
Katkum u kyrwoh ba la ioh na ka Kyrmen Foundation la pynpaw ba “Katkum ki khubor ba la mih ha kine ki sngi kaba dei shaphang u bah Phermeki Salahe, ka la pynpaw iya ka dur jong ka Foundation ha ka rukom ka bym itynnad, lyngba ki khubor bun kiba la kynthoh ym tang ïa ki dkhot jong ka Foundation hynrei la kynthoh ruh ïa u MLA jong ka Khliehriat Constituency, u bah Kyrmen Shylla.
La bun ki message kiba ngi la iohi ha ki social media kiba la jingkylli ïa ka jingshisha halor ka jingtreikam jong ka Kyrmen Foundation, kumta na kane ka daw kum ka Foundation ngi kwah ban pyllait ïa ka jingpynshai shaphang kane ka jingjia" ong u kyrwoh.
“Ngi la ioh ki jingtip lane ki reference shaphang uwei u khynnah kiba iathuh shaphang u bah Phermeki Salahe bad ong ba dei u khynnah ialehkai siat khnam uba tbit bad ka shnong jong u ka dei na Dkhiah West, East Jaiñtia Hills, kumta ngi la pyrshang ban contact ïa u bad phah wan ïa u sha ophis.
Bad ngi la iakynduh ïa u bah Phermeki Salahe ha ka 9 tarik u bnai Iaiong, 2022 ha ka ophis treikam jong ngi ha Lad Rymbai bad ki dkhot jong ka Foundation ki la sngap ïa ki jingjynjar ba la shem da une u samla bad u la iathuh ruh ba u don jingmut ban iehnoh shwa shipor ïa kane ka jingialehkai siat khnam namar um don tiar"“Na ka liang ka Secretary, Kyrmen Foundation, ka kong Simi Khongthiang ka la iathuh ba na ka liang ka Kyrmen Foundation ki la rai ban ai jingiarap ïa u bah Phermiki salahe khnang ba un dup lah ban iaid shakhmat ha ka jingialehkai jong u, ka Secretary ka la bthah ruh ïa u ba un iathuh shwa ha iïng ïa kane ka jingtyrwa jong ka Kyrmen Foundation bad hadien la ai ka ïa ka rai ban iaid shakhmat bad ban pdiang ïa kane ka tyrwa ai jingiarap".
“Kumta ha ka 16 tarik jong u Iaiong, 2022, utei u samla Phermeki Salahe, u la kynduh ïa u President jong ka Kyrmen Foundation bad u President u la ai ktien ïa bah Phermiki ba ka Foundation kan iarap yia u da kaba ai ïa ki tiar ialehkai, ka pisa ba T5000/- tyngka man la u bnai na ka bynta 3 snem lem bad ka scooty ban pynsuk ïa ka leit ka wan jong u bad ruh ïa ka madan ba u lah ban practice.
U Phermeki u la pdiang ïa kane ka jingtyrwa ka Foundation, hynrei ïa ka jingpynbit pynbiang ne ka agreement naka bynta jong kane la mut ban ïa soi ynda la wanphai u President na ka jingsumar ïa i ba haiing jong u na Bangalore".
“Ha u 5 tarik jong u Jymmang hadien ba ka Foundation ka la tip shaphang ka jingialehkai jong u samla Phermiki ha Meghalaya Games, ki dkhot ki la iakren ïa u shaphang ki post ban buh ha social media.
La phah ruh ïa kane ka post sha u bah Phermeki naka bynta ka jing mynjur ka jong u bad ruh u la ai dak ‘like’ ïa kane ka post ha ka Facebook, kumta kane ka post ka long katkum ka jing mynjur jong u Phermeki Salahe ïa ka jingiarap na ka Foundation".
Na ka liang ka Foundation ka la pynshai shuh shuh ba “hadien kane ha ka 8 tarik jong u Jymmang, ka Fooundation ka la ioh ka jingtip ba i hymmen jong u Phermeki i kwah ban kynduh ïa ki dkhot ban kren shaphang kata ka post bad namar ka jingsngewthut hapdeng ka jingiakren, la record ïa ka jingiakren hapdeng jong ki.
Ha kane ka jingiakren na baroh arliang ngi la mynjur ban pynshai shaphang kane ka post ba la pynmih, hynrei, ha ka sngi ba bud pat u bah Phermeki u la ong iangi ban delete noh ïa kane ka post ha ka jaka ban pynshai shaphang jong ka, kumta ha ka 9 tarik Jymmang ngi la pyndam noh ïa baroh ki post kiba iadei bad kane.
Ka Foundation ka la dep kren ïa u Phermeki hi naduh nyngkong kumta ngi la sngap ïa ka jingkwah ka jong u hi bad leh ïa kaei ba u la ong ia ngi:“Hadien jong kane ngi la ioh jingtip shuh shuh ba i hymmen jong u Phermeki i la leit ban buh da ka ejahar pyrshah ïa ka Foundation ha kaba iadei bad kane ka post ha ka 12 tarik jong u Jymmang, 2022 bad ngi ki dkhot ngi la shah summon ha Police Station ha ka 13 tarik Jymmang, 2022 bad ha kane ka jingiakynduh la rai ba ki dkhot kin kynduh ïa u samla Phermiki markhmat ha ka 16 tarik u Jymmang ha Police Station, hynrei ha ka sngi hashwa ka jingiakynduh, kata ka 15 tarik ka la mih ka video jong u bah Phermeki ha ki channel khubor"La ong ruh ba baroh kumba la dep batai ki dei kiba shisha bad ka Foundation ka don ruh ïa ki sakhi sabut ban kyrshan ïa kine ki jingong.
“Na ka liang jong ka Foundation ngi kwah ban pan map na u samla Phermeki Salahe bad na ki ba haiing hasem jong u na ka bynta kano kano ka jingbakla bad ka jingpynsngewsih ka jong ngi ïa ki, ha ka jingshisha ngi la iohi ïa ka jingtbit ka jong u Phermeki ha ka jingialehkai ka jong i bad kumta ngi la kwah ban iarap ïa u ba un lah ban ialeh haduh ban da poi sha ka thong bad ka jingthmu bad ka jong ka post jong ngi ha Facebook kam dei ban pynjah burom ïa u samla Phermeki hynrei ban ai mynsiem ïa kiwei pat ki nongialehkai ban mih sha khmat bad kum ka Foundation, ka thong ka jong ngi ka long ban iarap bad ai ka jingkyrshan ïa kito ba donkam ka jingiarap, ka Foundation ka la rai ban kyrshan ïa u samla Phermiki Salahe bad mynta ruh ngi ieng ha kata ka juh hi ka nongrim bad ngi kloi ban iarap ïa u bah Phermiki Salahe kumba ngi la dep kular" Pynkut u kyrwoh na ka Kyrmen Foundation.
Mawkyrwat, Ïaïong 12: Ka Ophis jong ka Deputy Commissioner, South West Khasi Hills District Mawkynvat bad ka ophis jong u District Employment Officer, South West Khasi Hills District, Mawkyrwat ka pyntip paidbah ba kan sa don ka “Orientation Programme na ka bynta kito ki samla kiba don jingthmu ban ïaleh ïa ka egsam Meghalaya Civil Services (MCS)" ha ka 21 tarik u Ïalong, 2022 por 2 baje janmiet ha Sngap Syiem College (SSC), Mawkyrwat.
Ïa kane ka program yn pynïaid da u Principal jong ka Sngap Syiem College, Mawkyrwat bad ki Resource Person ki ban pynshai ne ai jinghikai ha kane ka sngi ki long u Additional Deputy Commissioner bad ki Extra Assistant Commissioner/Block Development Officer jong kane ka distrik, South West Khasi Hills.
La bthah ïa ki nongïashimbynta ba kin pynrung kyrteng ïa lade sha ka ophis jong ka Deputy Commissioner (Room No.
8) lane pynrung kyrteng lyngba ka online na ka link kaba don ha ka website: southwestkhasihills.
gov.
in, sha ka ophis jong u Sub-Divisional Officer (C), Ranikor Civil Sub-Division lane sha ka ophis jong u Block Development Officer, Mawkyrwat/Ranikor C&RD Block ha lane shwa ïa ka 19.
04.
2022.
Ka jingïapynbeit pud hapdeng ka Meghalaya bad ka Jylla Assam na ka bynta ki hynriew tylli ki jaka kiba don hapdeng ka jingïakajia pud ki la long u sohkyrdot uba jyrwit jyrwat haduh katta katta ïa ka Sorkar Meghalaya bad ïa ka Sorkar Assam.
Kine ki ar tylli ki jylla ki la ïakynduh mawsiang ha kane ka jingïapynbeit pud naba ki don ki shnong kiba ju don naduh hyndai hynthai ha ka jyllla Assam kim kwah ban leit sha ka jylla Meghalaya bad ki don pat ki shnong na ka jylla Meghalaya kim kwah satia ban shah khynñiat sha ka jylla Assam.
Une u sohkyrdot uba la thaiñ sohkyrdot la san phew snem kynthih u buh jingeh ïa ki shnong kiba don ha ki shnong khappud kiba la ïakynduh mawsiang na ka daw ka jingbym ïabeit bad ïasngewthuh jingmut.
Haba bishar ïa ka jingïakajia ha khappud la shem ba ka Sorkar Assam kaba kham leh hymmen ka la kyntur pud na ka por sha ka por.
Ka jingshah pynngat jong ki shnong kiba don ha ka Block-I bad ki shnong kiba don ha Block-II ka dei na ka daw ka jingleh ka Sorkar Assam.
Ka jingïai kyntur pud ka Assam sha kine ki shnong kiba don ha khappud ka la wanrah ïa ka jingeh jong ki paidbah ha kane ka jingïapynbeit pud.
Kliaw! ka Assam ka ap kmang ban ïoh klun lut ïa ki jaka kiba ladep kyntur jubor ha kine ki san phew snem kiba la leit noh.
Ka nuksa kaba la paw tyngkreiñ ha ka jingïapynbeit pud ka paw shai ba ki paidbah kim hun satia.
Ki paidbah jong ki shnong khappud kiba shong basah ha Khappud bad ka Jylla Assam kiba mad ïa kane ka jingsyrtok bad kiba im syier mynsiem ki shu duwai miet la bad sngi ban lait na ka jingshah khynniat sha ka Jylla Assam namarba kim tip satia aiu u Myntri Rangbah ka Jylla Meghalaya u Conrad Kongkal Sangma bad u Myntri Rangbah jong ka Sorkar Assam u Himanta Biswa Sarma ki ïasoi ha ka Dulir jingïasngewthuh jingmut lane ka Memorandum of Understanding hakhmat u Myntri ka tnat Kam Pohing ka ri u Amit Shah ha New Delhi.
Kaba sah mynta ka long ba kine ki shnong khappud kin shu ap sa tang ïa ka rai kaba mih na ka Parliament jong ka ri India ka ban ai jingmynjur halor kane ka jingïapynbeit pud bad ynda ka tnat Survey of India ka la leit sorjamin ïa ki shnong ha khappud khnang ban dro ïa u laiñ jong ka Map kaba thymmai ka ban pynïakhlad ïa ka jylla Meghalaya bad ka Jylla Assam.
Ki nongïalam jong ki shnong kiba shong ha Block-I bad ha Block-II da ka jingsyier mynsiem thot thoh ïoh ba ka jingïakren pynbeit pud ha ka kyllla kaba ar (Phase-II) kan kylla khongpong da kumwei pat, kim banse ban leit tied ïa ka jingkhang jong ka Sorkar Jylla haduh tyngkong jong ka Secretariat khnang ban pynkynmaw lypa ïoh ba ka jingangnud jong ki ban ïaineh bad ïasah ha Meghalaya kan jia long markhongpong.
Ka West Jaiñtia Hills bad ka Ribhoi District ki dei ki ar tylli ki District ha ka Jylla kaba mad jingeh bha na ka jingleh donbor ka Jylla Assam namar ka ïohi ba ka Sorkar Meghalaya ka shah jem baroh shikatta ki snem.
Lada ka Meghalaya ka dei kaba la ïoh la don ïa u pud u sam uba biang bad uba thikna, ki khun ki hajar bad ki paidbah nongshong shnong kin ym mad ïa ki jingshah pyndik wat haduh u pud ban kin shah dkhat jubor ka jingim ha ki Pulit ka Sorkar Assam bad ha ki mynder ri Nepali kiba wan buhai shnong ha ki shnong khappud ka Meghalaya bad Assam.
U paidbah nongshong shnong ka Jylla, um pat klet ïa ka jingsynreit kuli ki pulit Assam ïa ki paidbah ha Iew Langpih, West Khasi Hills District ha kaba saw ngut ki rangbah Khasi ki la duhei ïa la ka jong ka jingim bad ïa ki jingshah thombor jong ki paidbah Khasi Pnar ha Khappud.
Ki paidbah kiba shong basah ha ki bynta khappud ki sngewthuh shai ba ka Sorkar Assam kam burom satia ïa ka Status Quo ba la ïasoi bad ka Sorkar Meghalaya.
Ka jingshah jem bad ka jingaimon ka Sorkar Meghalaya ka pynlong ïa ka Sorkar Assam ban phah pyntieng pynsmiej da ki shipai ki swar ban pynkbum da ki ktang suloi khnang ba ki paidbah Khasi kiba shong ha ki shnong khappud kin kohnguh bad kin pyndem hakhmat ka Sorkar Assam.
Lada phai sha Block-I, ki shnong kiba ïatakhuh bad ka Jylla Assam ki mad ïa kajuh ka jingshah pyndik namar ki paid Khasi Pnar ki la mad teng ïa ka jingkylla phetwir ha la ka jong ka ri tang namarba ki sheptieng ïa ki ktang suloi jong ki Pulit Assam kiba pyntieng pynsmiej ïa ki paidbah thik kum ki lehnoh.
Haba bishar ïa ki High Level Meeting hapdeng ki heh ophisar ka Sorkar Meghalaya bad Assam ki shu long tang kum ki jingïalang dih sha dih coffee ba pyngngad jabieng namar ynda la kut ka jingïalang, ki paidbah ki ïai mad hi ïa kajuh ka jingeh.
Lada ka Sorkar MDA ba la ïalam da ka NPP ka don shisha ïa ka jingsngewkhia ïa ka jingim jong ki paidbah kiba shong basah ha khappud ka ladei ban im sngi ban wad ïa ki lad ki lynti ban pynkut noh ïa kane ka jingshah klun ha ka Sorkar Assam khamtam ha ka jingïapynbeit pud jong ka kylla kaba ar (Phase-II ka ban sa long la kumno kumno ha u bnai Jylliew lane Naitung mynta u snem 2022.
1.
Ki jaka shet ki long kiba ma nakabynta ki khynnah rit.
Wat shah ïa ki ban leit shajan ding ne shajan ki tiar kiba nep.
2.
Ki khynnah rit kidei ban kiar na ka tdem ding.
Kane ka pynpang bad pynjyrhoh ïa ki.
3.
Dei ban buh ïa kiei kiei kiba long bih jngai na ki khynnah.
Wat buh ïa kiei kiei kiba long bih ha ki ha ki bitor ba la dep pyndonkam.
4.
Lada i khyllung i ing ding, theh um pjah wut wut ha ka jaka ba ing haduh ban da jah ka jingtyrha (kumba 10 minit tam).
5.
Ki kali bad ki thuk thuk ki pynïap bad pynmynsaw ïa ki khynnah rit jan manla ka sngi.
Kiar na ki kali haba ïaid ha surok bad hikai ïa kiwei kumno ba kin husiar haba ki ïaid ha surok.
6.
Peit bhaia ki tiar kiba lah ban pynmynsaw ïa ki khynnah rit, kum ki tari, ki ïit, u plok lait, ki waïar, ki prek, ki pin bad kiwei kiwei de7.
Wat shah ïa ki khynnah rit ban bam jakhlia lane ba kin thep ïa kino kino ki tiar kiba rit kum ki budam ne ki pisa khutia ha shyntur namar kine ki lah ban set ïa ka jingring mynsiem.
8.
Wat shah ïa ki khynnah rit ban ïeng ne lehkai hajan ki wah, ki pung, ki nan, ïoh ki hap shapoh um.
9.
Shna ïa ka synduk First Aid (ka synduk ba buh ïa ki tiar ïarap ba donkam lada don mano mano ba mynsaw lane pang) na kabynta ki ïing bad ki skul (buh ha ka ïa ka sabon, ka khanshi, u kynphad, ki jingsop, ki dawai tah mong, ki plastar, u thermometer, bad ki jingdih ORS)10.
Haba phi leit jingleit sha ki jaka ba phim pat ju leit bad i khynnah rit, long kiba phikir bha.
Peit bad kylli bniah shaphang ki jaka kiba lah ban buh ïa ki khynnah ha ka jingma.
Ka umbam umdih bad jinglehkhuid1.
Pyndonkam da ka um bad khyndiat ka sabon ban sait khuid bha ïa ki kti.
Kyrjaw kumba 10 sekhon, phler bad ieh ba kan rkhiang hi ne niad da ka jaiñ kaba khuid, ym ka jaiñ kaba jaboh.
2.
Thet bha ïa ki kti ha shwa ban ktah ïa ka shyllang mat, u khmut, bad ka shyntur) namar dei na kine ki jaka ba ki khniang jingpang ki ïoh ban rung sha ka met u briew.
Kiar katba lah ban ktah ïa kitei ki jaka.
3.
Sait ïa ki kti ha shwa ban shet, ban bam ne ban ai bam ïa i khyllung, bad hadien ba la dep leit pynjhieh, leit khyndew, ne ha ba la dep ñiad pynkhuid ïa i khyllung hadien ba i la leit pynjhieh ne leit shabar ne haba dep ïarap ïa kino kino ki ba pang.
4.
Sumar khuid ïa ka met bad ïa ki jain phong.
Sumar khuid ïa ki tyrsim, ki bniat, ki shkor, ka dur khmat bad u shñiuh.
Phong juti ne slipar ban kiar na ki wieh kiba lah ban pynpang ïa phi.
