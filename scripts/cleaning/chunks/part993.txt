Ngi iohi hangne ba ia u Joseph la ialam da u Mynsiem u Blei ba u la lah ban jop ia ki jingpynshoi ki kam bymman, katba u Samson pat u la klet ia ka jingialam u Mynsiem u Blei, u la mad ia ki jingshitom haduh ka jingiap wat la u Blei u iohsngew ia u ha ka khyllipmat ba khadduh, hynrei ka la dier ka por (it’s too late).
Kumta, ki ban ioh long ki khun u Blei ki dei ban iaid hapoh ka jingialam u Mynsiem u Blei.
Ka bor kam shong tang ha u Blei hynrei ha u briew ruh namar u Blei u la ai ha u briew ia kata ka bor halor lade (self control) ban kiar na ki jingsniew bad kata ka shong ha kata ka jing control uta u briew uba napoh (inner man) namar u briew uba habar (outer man) u long tang ka shynrong, u briew uba hapoh u dei ban kynmaw ia ka bor u Blei ha ki por baroh khnang ba yn ialam ia u da u Mynsiem u Blei.
U Blei u la ai ym tang ka self control ha u briew, hynrei u ai ruh ia ka MON (Will) ba u briew un mon ne kyntait ban jied ia kaba bha ne basniew.
Ryngkat ka bor halor lade bad ryngkat u Mynsiem u Blei, u Joseph u la lah ban jop jingpynshoi.
Katba u Samson u khlem pyndonkam ia kata ka bor halor lade hapoh jong u bad um ai lad ruh ia u Mynsiem u Blei ban control ia u, u la iaid pynban ha ka jingsngew (feeling) bad ha ka bor ka doh ka jingsngew khlain jong u, kumta u la kyllon jah burom.
Na kata ka daw donkam ia uwei pa uwei uba la ngeit ban pyndonkam ruh ia kata ka bor halor lade (Self control) ia kaba u Blei u la ai ryngkat ka jingpyndem (surrender) hapoh ka jingialam u Mynsiem u Blei.
Namar u Mynsiem u Blei (Holy Spirit) un ym ialam ia u briew uba khlem da pyn khuid shwa ialade, u Mynsiem u Blei um ioh jaka ban shong ha ka dohnud batngit, na kata ka daw ka donkam ia u briew ban kha pat (born again) ia u.
Namar u Blei u peit ia u briew uba hapoh ym ia uba hajrong.
Donkam ban khapat ia u briew “Na ka um bad na u Mynsiem" Ioanis 3:5.
“Namar lada ngi phla noh ia ki pop jong ngi, u long uba iaineh bad uba hok ban mab noh ia ki pop jong ngi ban pynkhuid ia ka bym hok baroh.
Hynrei lada ngi ong ba ngim shym la leh pop, ngi pyllong ia u Blei uba lamler" 1 Ioanis 1:9-10.
“Naba kaei kaei kaba la kha na u Blei ka jop noh thiaw ia ka pyrthei" 1 Ionnis 5:4.
“Namar ula pynim lang ia ngi ym na ki jingleh hok kiba ngi hi ngi leh – hynrei katba kum ka jingisynei jong u, da ka jingsait KA JINGKHA ARSIEN BAD JING PYNTHYMMAI U MYNSIEM BAKHUID" Titos 3:5.
Kumta, “Kita kiba long ha ka doh kim lah ban pynsngewbha ia u Blei" Rom 8:8, bad kim lah ruh ban long ki khun u Blei.
“Lada uno uno ruh um don u Mynsiem u Khrist uta kein um long u jong u Blei" Rom 8:9.
U briew um lah ban ioh pdiang ia ki jingai u Mynsiem Bakhuid (Gifts of the Holy Spirit) lada um pynkhuid shwa ialade na ki pop baroh.
Bad ha kajuh ka rukom u Blei um lah ban khot ia kiba kum kita ba ki long ki khun jong u namar kim ioh pdiang ia ki jingai u Mynsiem namar kim iaid katum u Mynsiem.
Lada u Blei um khot ba ngi long ki khun jong u, kata ka mut ki khun soitan.
U Jisu u ong – “Lada u Blei u long u Kpa jong phi, phin da la ieit ia nga, namar na u Blei nga la wan …….
U Kpa jong phi u long u soitan bad ia ki jingkwah uta u kpa soitan jong phi, phi ia mon ban leh.
U soitan uba long u nongshohnoh briew naduh mynnyngkong bad um ju sah ha ka jingshisha naba ka jingshisha kam don ha u, u long u Kpa ki jinglamler" Ioanis 8:42-44.
Ong u Jisu – “Lada phi iaisah ha ka ktien jong nga, phi long ki synran jong nga da shisha bad phin ioh ithuh ia kata ka jingshisha, BAD KATA KA JINGSHISHA KAN PYLLAIT NOH IA PHI" Ioanis 8:31-32.
Kumta haba la ithuh ia ka jingshisha, ka ktien u Blei (Bible) bad leh ia ka mon u Blei, yn khot ia ngi ki khun u Blei.
Ka mon u Blei ka mut ban leh katkum ki jingkwah u Blei, katkum ba ka ktien jong u ka kwah ia u briew ba un leh.
U Blei ym kwah ei ei na u briew, hynrei u wad ia kaba bha tam, ym ka ksiar ka spah jong kane ka pyrthei.
“U Blei u kwah tang ban leh hok bad iaid lehrit bad u Blei jong me" Mikah 6:6-16.
U Blei u da kwah ka jinglehhok na u briew u briew u dei ban lait na ka pop.
Dei ban sait ia u ha ka snam u khun langbrot (snam u Jisu), dei ban kha pat ia u na ka um bad na u Mynsiem.
Ioanis 3:5.
Namar kata, Ale ngin ia said nia ong u Trai – La ki pop jong phi ki saw hain hain, kin lieh kat ka ior; lada ki saw bthuh, kin long kum niuhlangbrot" Isaiah 1:18.
Dei ia kane ba u Blei u wad na u briew, ia ka hok ka jingkhuid, khnang ban ioh long ki khun u Blei bad ba un khot ia ki “Ki khun u Blei" Rom 8:14.
Da U Bah Philip MarweiñDang kumba ar taiew ei ei nga la thoh katto katne shaphang ka jingdawa Garoland  State jong ki Garo.
Mynta ruh ngan thoh shuh shuh sa katto katne shaphang kane ka bynta khnang ban kham shai shuh shuh ki paidbah nongpule kotkhubor.
Kumno kane ka jingdawa jylla (Garoland) jong ki Garo (Achik) kan ktah ia ki ngi ki Khasi ngin iakhmih kham hadien hynrei, mynta to ngin iakhmih shuwa ia kane ka jingiakhih jong ki ha ka 5 tarik U Nohprah, 2018 ha Shillong bad ki kren aiu ki Nongialam jong kane ka kynhun iakhih jylla.
Ka 5 tarik jong une u bnai ka la long ka histori ha Nongbah Shillong ba la pynlong ia ka jingiakhih da ki paidbah Garo (Achik) ban dawa jylla noh la ka jong da kata kaba ki khot ka “Garoland State" ban lait noh na Meghalaya.
Ia kane ka jingiakhih la ïalam da ka Garo Hill State Movement Committee (GHSMC) bad ba la kyrshan lang da ka Garo National Council (GNC), ka Achik Holistic Awakening Movement (AHAM), Garo Students’ Union (GSU), Achik Youth Council (AYC), ka Mother’ Union (MU) bad kiwei kiwei ki kynhun Achik.
Namar ka jingbym ioh lad ban iaid da ka proseshon ha sor Shillong ba khanglad ki bor pyniaid jong ka District ba ioh ka ktah ia ka iaid ka ieng jong ki paidbah bad khamtam ia ki kali ba la khapngiah lypa, kumta, ki Garo kiba la poi na kylleng ki jaka jong ka Garo Hills bad Khasi Hills da ki bun spah ngut, ha la ka jingriam tynrai Achik, ki la shu iaid noh sawdong sawdong ia ka jylli pynieng kali ha Secretariat,Shillong da kaba iahylla jam, “No State, No Rest", “We want Garoland", “Garoland is our birth right" bad kiwei kiwei ki jingiapyrta shla kaba la pynkhihwin ia ka lyer sawdong jong ka bor sorkar ha Secretariat.
Namarba kane ka jingiakhih bad iapyrta jam ka dei ha pdeng jong ka sor bun bah ki paidbah kiba iaid ba ieng lyngba jong kane ka jaka pdeng, ki nongthoh khubor bad kiwei, ki la iohi bad ki la iohsngew ia ka jingsawa jam jong kane ka jingdawa Garoland jong ki Achik bad ki la rah ruh ia kane ka khubor sha kiwei kiwei ki bynta jong ka jylla.
Nalorkata, ki nongthohkhubor ki la pynphriang kylleng ia kane ka khubor kylleng ka jylla.
U Chairman jong kane ka Garoland Hill State Movement Committee (GHSMC), u Nikman Ch.
Marak, u la ong ba ka jingdawa ia ka Garoland ka la long naduh ki por ba synshar ki phareng bad ka la poi haduh spah snem malu mala naduh ka snem 1889, hynrei ki Garo kim shym la ioh la ka jong ka Garoland.
U la ong ruh ba ka lynti jong ka jingiakhih jong ka GHSMC ka long da ka jingjai jai ym da kaba ia-umsnam.
“Ngi dawa na ka sorkar pdeng bad ia ka sorkar jylla ba kin khot ban iakren bad ngi ka Committee halor kane ka mat jingdawa jong ngi bad lada kim sngap ngin pynjur shuh shuh ia ka jingiakhih haduh kin hab ban sngap ia ka jingdawa ha kawei ka sngi", ong u Nikman Marak.
U la ong ruh ba ka daw jong kane ka jingdawa la ka jong ka Garoland ka long ba ka jylla Meghalaya ka la dap 46 snem kynthih bad sa tang khyndiat snem kan rakhe ia ka Golden Jubilee hynrei ka thaiñ Garo kam i don dak jingroi hangno hangno ruh bad ka la shah iehbeiñ palat.
Nalorkata u la ong ba wat la ha kine ki 46 snem kynthih ba ngi la ioh Meghalaya hynrei kam don kano kano ka jingiashrut hapdeng ki Khasi-Jaintia bad ki Garo, ki ia-imm suk im saiñ, hynrei ka don ka jingiapher bak-ly-bak ha ka jinglong jingman, ka Riti ka Dustur, ka ktien ka thylliej, ka rukom synshar shnong synshar thaw, ka rukom bat khyndew bad kiwei kiwei.
“Kine hi ki pynlong ia ngi ban iakhih ban ioh noh la ka jong ka jylla Garoland bad ngi da khmih lynti ba lada ngi la ioh noh la ka jong ka jylla kan wan ka bha ka miat bad ka jingroi stet ha ki liang baroh", ong u Nikman Marak.
U la ong, “ngi dawa ia ka sorkar jylla ba kan iakren lem bad ka sorkar India halor kane ka jingdawa jylla jong ngi bad ngi dawa ruh na ka sorkar India, lyngba kane ka jingiakhih jong ngi, ba kan thung noh ia ka State Re-Organisation Commission ba kan pynstet noh ban wan jylla Garoland".
Haba kren shaphang ka Map na ka bynta kane ka jylla Garoland, u Nikman Marak u la ialeh ban kren sian bha da kaba u ong ba ka GHSMC kam pat don ia kano kano ka Map bad kam pat dro ruh ia kano kano ka Map na ka bynta ka Garoland State hynrei kin sa dro hadien ynda la dep iakren bad ki seng saiñ hima, ki sengbhalang, ka sorkar Meghalaya bad kiwei kiwei de.
Ha kaba iadei bad ka Map Garoland na ka liang ka ANVC ka la dep ai ia ka Map jong ka “Garoland" sha ka Home Ministry shuwa ban pyndem wait noh bad na ka liang ka GNLA ruh ka la dep dro ia ka Map bad ha kine baroh ar tylli ki Map la kynthup lang ia ki bun bah ki jaka Khasi.
Lah ban kdew hangne ba kine ki seng kaikhlaw ki la dawa ba ia kiba bun bah ki bynta jong ka Khasi Hills, khamtam jong ka West bad South West Khasi Hills- khamtam kito ki jaka ba shongshnong ki Garo, dei ban kynthup hapoh ka Garoland.
Lada ka Garoland Hill State Movement Committee (GHSMC) ka dawa Garoland State katkum ba la pruid dak bad dawa Garoland da kine ki seng kaikhlaw kan ktah shibun ia ki Khasi.
Kumno u pud u sam Khasi un leit noh sha Garo? Kumno ki jaka puta bad ki khyndew ki shyiap Khasi kin leit noh sha ka jylla Garoland, namarba bun bah ki jaka ba shong ki Garo, ki trai jong ki jaka puta ba shong maki, ki dei hi ki Khasi, ki Garo ki shu shong thap shongsap.
Kane ka bym lah ban long satia.
Dei hangne ba ka jingdawa Garoland kan ktah ia ki Khasi.
Hynrei, lada kam don jingeh ei ei haba kam ia u pud u sam bad haba kam ktah ia ka khyndew ka shyiap, ka jingdawa Garoland State jong ki, kam ktah ei ei ruh.
Ki Garo lane ki Achik ki don ka hok bapura ban dawa jylla noh la ka jong.
Ha ka jingshisha ngi ki Khasi ngim don ei ei ruh ban pyrshah ia ka jingpan jylla jong ki.
Ngin jin da kwah ba ka sorkar India bad ka sorkar jylla jong ngi ruh, ki dei ban pynbeit noh kloi ia ki lynti ban ai jylla noh la ka jong ia ki Garo.
Lada ngi ki Khasi ruh ngi kwah ban ioh Khasi-Jaintia State noh la ka jong khlem da tuklar ei ei ia u pud u sam jong ki Garo, ma ki ruh kin jin da sngewtynnat bha bad la lait ruh bun ki sohkyrdot, kum ka bhah ioh kam ioh jam (40:40 %) bad kiwei kiwei.
Ka jingkylli ka long, yn leh kumno ia kine kiba la dep ioh kam lypa ha kine ki snem ba la leit noh?.
Ha ka jingshisha lada ki Achik ki ioh noh la ka jong ka jylla, ka Meghalaya kan kham rit noh bad kan sah noh sa tang ka Khasi-Jaintia.
Kin don hi shibun ki bynta ki ban ktah hynrei ia ngi ki Khasi-Jaintia kan ym don than kata ka jingktah.
Kum ban shu pynkynmaw, ka GHSMC ka la sdang iakhih jylla noh la ka jong tang ha ka snem 2012 hynrei u Clifford R.
Marak, MLA barim ka Chokpot u la iakhih ban ioh Garoland State naduh ki snem 1885-86 ter ter bad malu mala u Bah Hopingstone Lyngdoh ruh u la iakhih ban ioh Khasi-Jaintia State noh la ka jong ha kijuh ki snem.
Kumta, u kpa jong ka jingiakhih Garoland State u dei u Clifford Marak ym u Nikman Marak lane ka GHSMC.
Ki nongialam jong ka seng Congress na Delhi, kim shym la rai satia haduh mynta ia u myntri rangbah ha Rajasthan bad katei ka jing pynslem, ka la pynlong ia ki riew ieid ia U Ashok Gehlot bad kumjuh ia ki riew ieid jong U Sachin Pailot, ba kin mih madan ban pynbor ia ki nongialam jong ka High Command, ba kin jied myntri rangbah da ki nongialam jongki.
Ki nongkyrshan U Sachin Pilot, kiba thang shaka kali ha Ajmer.
Ki riew ieid jong U Gehlot bad kumjuh U Pilot, ki la mih madan ha khmat jong ka ophis jong ka seng Congress ha Jaipur, na ka daw ban ialum lymbung bad ka la don ruh ka jing ia thang ding ha khmat ka ophis jong katei ka seng.
Ki nongkyrshan jong U Pilot, ki la maham ba lada U Pilot, uba dei u samla, um lah ban long myntri rangbah, kumta uwei pat u samla, uba ki thew beit ia U Rahul, un nym lah ruh ban long myntri rangbahduh ha u snem u ban wan.
Ki pulit ki iathuh ba ki don ki briew kiba pyrshang ban khang ia ki kali ha  Dausa, Ajmer bad ha Karauli district.
Ki riew pyrshah, ki la khang ia ki kali kiba iaid ha ka surok bah Jaipur-Agra ha Dausa bad ki ia thang ruh ia ki shaka kali.
Ki don kum kitei ki jingjia ha ka surok bah Jaipur-Ajmer bad sa kiwei de ki jaka.
U Sachin Pilot, ula thoh ha ka twitter jongu, da kaba ong “Nga kyrpad ia ki riew ieid jongnga, ba kin long jai jai bad leh tip briew.
Nga te nga shaniah beit ha ka rai jong ka High Command".
Ha Jaipur, ki nongkyrshan jong U Pilot bad U Gehlot, ki ia lum lymbung ha khmat iing jong kitei ki nongialam, haduh mynta ka sngi ruh.
Na bynta ka Madhya Pradesh, la sngewthuh ba ka High Command jong ka seng Congress, ka la jied ia U Kamal Nath, ba un long u myntri rangbah ba thymmai jong ka Jylla.
Sohra: Wat la ka dei ka jaka sumar kaba la rim bha kaba la plie naduh u snem 1977, pynban ka Community Health Centre ( CHC) Sohra ka dang don bun ki jingduna na ka bynta ban ai ka jingshakri kaba paka ia ki paidbah katei ka thaiñ.
Dei namar ba ki jingduna palat ki lad jingsumar ha katei ka CHC, mynta ka KSU Sohra Circle ha ryngkat ka jingsynranlang jong u nongialam ka KSU na Central body uba peit ia ka South Khasi Hills ki la leit sha katei ka jaka sumar ban ia kynduh ia ki doktor bad kumjuh ruh ban ia kren bad ki nongthiah pang hangtei.
Hadien ka jingiakynduh bad kawei na ki doktor kaba don hangtei, u General Secretary ka KSU Sohra u samla Vicky Mawnai u la ong ba katkum ka jingiathuh ka doktor ka jingiakynduh jingeh jong katei ka jaka sumar ka dei namarba ym don kali kit nongpang (Ambulance).
U la iathuh ba ka jingbym don Amulance ka la buh jingeh ia ki paidbah naba ki hap ban shu wai nalade hi da ki kali kamai ne ki kali shimet ban kit nongpang na Sohra sha Shillong namarba katei ka jaka sumar kam don kali kit nongpang.
U General Secretary ka KSU u la iathuh ruh ba katkum ka jingiathuh jong ka doktor, ki don 2 ngut ki nongñiah kali kit nongpang bad kitei ki shong khlem kam naba ym don kali kumta la pynkynriah noh ia ki shipor sha kiwei pat ki tnad ban trei.
U la ong ba la pyntip sha ka KSU ba ia kitei ki 2 ngut ki nongñiah kali kit nongpang la thep ia uwei ban trei ha OPD bad ia uwei pat ban trei ha X-Ray.
Shuh shuh ki nongialam ka KSU ki la pynpaw ruh ka jingsngewkhia naba ha katei ka CHC ki don haduh 6 ngut ki doktor hynrei haba ki nongpang ki leit sha katei ka jaka sumar wat la idei i kes iba rit ruh kin pynkynriah beit ia u nongpang sha Shillong, “Ki don haduh 6 ngut ki doktor hangne, hynrei katba ngi wan, ngi lap ba ki don tang wei ne 2 ngut ki doktor, ia i kes iba rit ruh lada ki paidbah ki wan hangne kin pha hbeit sha Shillong khamtam lei lei ia ki longkmie ar met kiba wan ban kha khun, ngi lyngngoh shisha ia kane, nalor ba kim don tang ka kali kit nongpang ruh" ong u samla Vicky Mawnai haba ia kren bad ki nongthohkhubor.
Shillong: “Ngim lehraiñ ban Pynkhuid" ka dei ka kynhun jong ki samla kaba la mih pyrthei ban ialeh pyrshah ia ki jingpynjaboh bad ki jingleh khlem akor ia ka mei mariang dakaba bret pathar ia ki jaboh jabaiñ ha ki lynti ki syngkien bad ki rud surok kumjuh ha ki jaka paidbah.
La iohi lyngba ka Facebook ia ki kam ba katei ka kynhun ka la leh da kaba pynkhuid ia kiba bun ki jaka kiba ki nongleit nongwan ki bret pathar ia ki jaboh.
Mynta ka sngi u Rupang u la leit ban ia kynduh ia u dkhot ba kham hakhmat jong katei ka kynhun ban ia kren sani bha ia ka jingmut jong ki haba ki thaw ia katei ka kynhun.
U dkhot ba kham hakhmat uba ialam ia katei ka kynhun mynta u dei u bah Kyrshan Rynjah uba shong basah ha Lai Mer, u dei uba trei ha ki projek jong ka ICAR ha ka dur jong ka jingtrei kontrak.
Mar ia poi ha Lai Mer la iohi ba u bah Kyrshan u dang pynkhuid bad u sait ia ka nala kaba harud surok bad ki la don sa katto katne ngut ki paralok jong u kiba iarap kiba kynthup ia u bah Donbok Thabah bad ki khynnah rit.
La ioh ban ia kren khyndiat bad u ha surok bad u la ong ba u pynkhuid namarba ka sma iw sit ba ki don kiba leit pynjhieh pathar ha nala.
Hadien katei la ioh ban ia kren bniah bad u ha ka ophis treikam jong u kaba don ha Lai Mer.
Ha katei ka jingiakren u bah Kyrshan u la iathuh ba ki dkhot jong ka ‘Ngam lehraiñ ban pynkhuid ‘ ki don katto katne ngut ha ki jaka bapher kum sha Mawkyrwat, Mairang, sohra bad sha Mawynram bad ka Mawsynram ka dei kawei na ki shnat kaba khlaiñ bha mynta naba hangtei mynshuwa u la ong ba don tang uwei u khynnah uba ju pynkhuid marwei marwei bad mynta da ka jingialam lynti jong u ka shnong ka la shimkhia da kaba phah ban mih paidbah.
U la iathuh ba baroh ki dkhot haduh mynta ki don 32 ngut ha baroh kawei ka ri Khasi-Jaintia.
U bah Kyrshan u la iathuh ba katei ka kynhun ka la iaid lynti mynta la shisnem tam bad hangne ha sor Shillong ki dang sdang ban pyntreikam dang na 3 Mer ter ter shaduh Umlyngka, sha Nongumlong.
Shuwa ba un sdang bad ki paralok ban thaw ia katei ka kynhun u la iathuh ba la don ki paralok jong u kiba la sdang da ka jingthoh kaba wah ia ki jingthoh ha ki jaka ba ki briew ki bret jaboh harud surok 3 Mer bad dei nangtei u la ong ba ki la sdang ban ban iaid shakhmat.
Ki dkhot jong katei ka kynhun ki dei ki khynnah skul, ki don pat kiba la trei la ki kam ki jam bad ki nongbylla ruh u la ong ba ha ka por ba ki leit bylla ki ju tam jaboh lynti lynti por leit bad por wan phai.
Haba kylli kaei kaba la pynlong ia u ban thaw ia katei ka kynhun, u bah Kyrshan u la ong ba mynshuwa la don uwei u riew tymmen uba sah ha 3 Mer uba ki ju khot ieit u Padit uba kyrteng u bah N.
S Jyrwa bad utei u riew tymmen u ju khie dang tei 4 baje ne 4 shiteng bad u ju pynkhuid man ka step ia ki jaka kiba don hajan ing jong u.
“Dei nangtei ba ka ktik ia ka mynsiem jong nga, kumno u tymmen briew u lah ban leh, ngi ngim lah ban leh ,ngi sa sdang noh ban pyni da ki kam" ong u bah Kyrshan.
Haduh mynta u la iathuh ba kim pat treh ban rejistar ia katei ka kynhun jong ki ba kan long kum ka seng namarba ki kwah ban trei shuwa ia ki kam bad ba ki dkhot baroh ki dei ban don ka jingkut jingmut ban iaineh ym ban pynkut tang shiteng.
U la ong ba ka thong kaba hakhmat eh jong katei ka kynhun ka long ban pynrung ia ka mynsiem jong ka jinglehkhuid ha manla uwei pa uwei u briew ba un ieit ia ka la dong, ka shnong da kaba leh khuid bad dei hangta ka ri Khasi baroh kawei kan long kaba khuid, “Ki Khasi jong ngi mynshuwa dei kiba leh khuid hynrei ki kylla jinglong pat hadien, dei na kata ka daw ngi kwah ban pynrung ha manla uwei pa uwei ia ka jingmut ban leh khuid bad ka Ri Khasi kan long kaba khuid" u la ong.
Shuh shuh u bah Kyrshan u la ong biang, " Balei ka Mawlynnong ka khuid, ym dei na ka jingshah pynbor hano hano ban leh khuid hynrei ka dei ka mynsiem jong ki briew.
Ngi kwah ruh ban pynrung ha ka jingmut jong ki briew ba lada phi shlur ban bret jaboh balei phim long kiba shlur ban pynkhuid".
U la iathuh ba kumba ka long ha 3 Mer ki dkhot jong katei ka kynhun kiba don katto katne ngut ki mih dang step ha ka por bym pat don ba khie ban pynkhuid bad don kiba mih mynmiet namarba kim pat pynthud ia ka iaid ka ieng ki briew, “Ngim ju donkam ban da ia kut lane ban ia buh por lane ba nkynto iano iano ban ia mih, ngi ia mih hi da ka mon sngewbha lajong, don ba mih marwei, 2 ngut ha la ki dong ban pynkhuid, ki ia sngewthuh hi ia ka kam lajong namarba ki don ka jingkitkhlieh" u la ong.
La kylli hato ki paidbah ki ithuh ne em ia katei ka kam jong ki kaba ki la sdang la shisnem tam mynta, “Ki don ki briew kiba ithuh ia ki kam ba ngi trei, ki don ruh kiba wan tyrwa ban ai jingiarap hynrei ngim treh ban pdiang namarba ki tyrwa da ka pisa, ngim kwah ban shim pisa ngi kwah ban trei beit da ka mon sngewbha , u don uwei u rangbah uba la wan tyrwa ban iarap u bah Disparsing Rani u la wan tyrwa da ka pisa ngim treh, hynrei hadien u la ai noh da ki tiar ba ngin theh jaboh" ong u bah Kyrshan.
La kylli biang hato haba ki briew ki iohi ha ka por ba ki trei ki wan ne em ban iarap pynkhuid lang, “Haduh mynta kim don kiba wan ban iarap pynkhuid lang , don kiba shu peit hynrei bun kiba shu iaroh ia ki kam ba ngi trei hynrei ki wan ban iarap lang watla ka dei hajan ing jong ki ruh" u la ong.
U bah Kyrshan u la iathuh ruh ba ki ju don ki por ba ki ju leitkai sngewtynnad shi paralok bad haba leitkai haba ki iohi ia ki jaboh harud surok ki ju hiar shiteng lynti ban pynkhuid ia ki, “Kum sha Umtyngar ruh ngi lah pynkhuid ia ki jaboh ba ki briew kiba leit kai ki bret pathar, haba ngi iohi ba ki briew kiba don hajan jong ngi ki dih sikret bad ki bret ia ki lyngkhot sikret ha madan, ngi shim ngi tam ngi thep ha Dustbin, ngi kwah ban pyni da ki kam, ngim kwah ban ia kren ne bun nia bad ki" u la ong.
Utei u samla rangbah u la kren sngewkhia ruh namar ka jingbret pathar ki nongleit kai sngewbha ia k iplastik, ki bilor bad u la ong ba katei ka pynisih ia ki jaka iaid bad ka buh jingma ruh ia ki khynnah skul kiba iaid lynti.
U la pynpaw ruh ka jingsngewkhia namar ka jingbym biang ki jaka bret ia ki jaboh bad u la ong " Lada ka MUDA ka lah ban ai jaka theh ñiut ia kiba ha sor, balei ka tnad ba peit ia ki nongkyndong kam ai, kaba ngi don mynta ruh dei ba ai sngewbha ki briew kata ruh da ki khoh, ki tin jot, ngim ioh ki jaka bret jaboh kiba paka".
Nongstoiñ: Ka kynhun jong ki Nonghikai SSA hapoh ka jylla kaba la tip ruh kum ka All Meghalaya SSA School Teachers Association (AMSSASTA) ka la pynbna ba kan sa pynlong ia ka jingialang paidbah hapoh ka thaiñ Mawthadraishan, ha ka 17 tarik mynta u bnai bad ia katei ka jingialang yn pynlong hapoh Dorbar Hall Markasa.
Ha kawei pat ka bynta na ka liang jong ka AMSSASTA West Khasi Hills District kala pynpaw ba ka ai lang ia ka jingkyrshan bala dawa da ka AGHSSASTA ba ka sorkar ka dei ban pyllait noh ki tulop nonghikai ha shwa ka 25 tarik mynta u bnai ka ban dei ruh ha shwa ka sngi Khristmas bad lada ka sorkar kam lah ban pynurlong ia katei ka jingdawa na ka liang jong ka Seng kam banse ban pynlong da ki jingiakhih.
Shillong: Ka Balang Unitarian hynnin ka sngi ka la pynkut ia ka jingrakhe lyngkhuh snem ba 125 kaba la long ha Iingmane ha Laban, Shillong ha ka ba ki paid riewngeit ka Unitarian ki la wan ban ioh bynta ha ka sngi khraw.
Ha kane ka sngi la sakhi lang da u symbud myntri rangbah u bah Prestone Tynsong kum kongsan bad u bah Ricky Shullai u MDC ka thain, u symbud kongsan ba la don lang u Pastor D.
P Pariat u president ka UUNEI bad kiwei kiwei.
U Bah Prestone haba kren kum u kongsan ha kane ka sngi u la ai ka jingkitbok ia ki riewngeit kane ka Balang kaba la kynjoh sha une u mawmer.
Haba kren ha kane ka sngi u bah Prestone u la ong ba ka jingiaid lynti ka Balang sha une u mawmer, ka dei ka jingkyrkhu u Blei bad Un kyrkhu ia ki kam bad ki ktien ha ka jingiaid lynti kaba jlan ban nang roi.
U la ong ba ha kane ka jylla Meghalaya katkum ka khanasumari 2011, ka jingdon ki riew ngeit Khristan ka la jan poi kumba 80 percent.
U la ong ba kat ban poi ka 5 snem ban wan, ki Khristan ha ki kynhun balang bapher bapher kan lah ban kot sha ka 85 percent, hynrei kaba pyndiaw ka long ba katba nangroi ki Khristan, kata nang pait ka rympei iing.
“Ka jylla Meghalaya ba tip kum ka jylla Khristan, ju jia ki jingjia ba sngewsih la man ka sngi, ha ka jingshah thombor bad ki jingjia ba shyrkhei", u la ong.
U la kyntu ia ki pad riewngeit ba kin duwai na ka bynta ka shong suk shong sain ha ka jylla kumjuh ruh ban duwai lem ia ki nongsynshar, ba kin ioh ka jingshemphang ba kin ym bakla bad synshar da ka jingkhuid.
Hadien ka jingialang la pynkup burom ia ki nongialam balang bad ki nongtrei shynrang bad kynthei kiba noh syniang ia ka bha ka miat ha ka imlang ka sahlang.
Ha katei ka sngi la ioh jingkren na u Pastor D.
P Pariat bad kiwei kiwei bad la pynkut ia ka jingialum lang da ka jingpynhap ia ka lama.
Shillong: U Ma Madal Sumer na ka shnong Panaliar Jowai u la thoh sha u myntri rangbah ka jylla u Conrad K Sangma namarba ka sorkar kam shym la ai ai Challan ban kit ia ki dewiong ba la dep tih kumba la hukum da ka Supreme Court.
Ha katei ka jingthoh u la ong ba ka sorkar kam shym lah satia ban pynbiang ia ki Challan ha ka por kaba biang bad kam shah ban kit ia ki dewiong kiba la dep tih bad kane ka long pyrshah ia ka hukum ka Supreme Court.
Shuh shuh ha katei ka jingthoh u la ong ba ka thup kyrteng jong ki nongkhaïi dewiong kiba la don ia u dewiong ba la dep tih ka la don lypa bad ka NGT kumjuh ka Supreme Court bad ki don ki dewiong sa 1,76,650 MT.
U la ong ba kane ka jingleh ka sorkar ka la pynsuba sniew ioh ba ka don da kawei pat ka jingmut ia kane ka kam.
U la thoh shai ruh sha u Conrad ba ka sorkar jylla kam dei satia ban leh thok ia kane ka kam da kaba pynrung da ka kyrteng jong ki nongkhaïi ki bym dei ha ka jaka kito kiba dei hok.
U la ong ba yn pyntip sha ka Supreme Court ia katei ka jingleh ka sorkar namarba ka por ba ka Supreme Court ka la ai ka long lyngkot eh bad ba ka dei ruh ka por leh kmen Kristmas bad ka jingpynslem ia ka Challan kan ktah ia ki nongkhaïi bad kan ktah ruh ia ka jingialeh sngewbha jong ki bad ki khun ki kti ha ka por Kristmas.
U Madal u la ong ba ki don ki nongkhaïi dewiong kiba la don lypa ia ki Challan kiba dang treikam hynrei ki ophisar jong ka Directorate of Minerals Resources, Shillong ki la hukum ba ki dei ban pynphai lut ia ki Challan kiba rim ha ka jaka ban shu pynthymmai ia ki.
U la ong ba ha ki por mynshuwa ia ki Challan ki bym pat pyndonkam la shu pynthymmai beit ,u la kyrpad ia u Conrad ba u dei ban tohkit ia kane ka kam khnang ba ki nongkhaïi dewiong kin ym shah ktah bad ki nym shah ialam bakla ha ki ophisar.
Sohra: Ka Khasi Student’s Union (KSU) ka la ioh jingtip ba ki don haduh 1700 ngut ki nongbylla bar jylla na ka thaiñ Majai kiba aplai bad kiba thep phom ban ioh EPIC ha Shella konstitwensi bad na kitei ki 1700 ngut, 200 ngut ki dei ki nongbylla kiba trei bylla ha ka shnong Tharia, ka shnong kaba rit kaba don tang katto katne tylli ki tnum ïng, ong ki nongialam ka KSU.
Hadien ba la ioh jingtip ia kane, ki nongialam ka KSU Central body hapoh ka jingialam jong u samla O.
Marbaniang uba peit ia ka South Khasi Hills, ha ryngkat ka jingdonlang jong ki nongialam ka KSU South Khasi Hills bad Sohra Circle myn hynnin ka sngi ki la leit ban ia kynduh ia u SDO ka Sohra (Civil) Sub-Division hynrei um don hapoh ophis treikam jong u kumta ki la leit ban ia kynduh ia u BDO jong ka Shella-Bholaganj C&RD Block u bah A.
S Mukhim.
Haba ia kre nbad u General Secretary ka KSU South Khasi Hills u samla Edmund Khongsya u la ong ba kitei ki bar jylla kiba aplai EPIC ki dei tang ki nongbylla bad kim dei satia ki nongshong shnong bad ka KSU ka dawa bym dei satia ban ai EPIC ia ki.
U la maham ruh ia ki bor shnong ha ki thaiñ khappud ba kim dei satia ban ai kano kano ka jingpynshisha ia kitei ki briew kum ki nongshong shnong naba ki dei beit tang ki nongbylla bad kim don hok ban ioh long trai shnong.
Ki nongialam ka KSU ki la iathuh ba ha katei ka jingiakynduh bad u BDO, u la ong ba ka ophis ka pdiang beit ia ki phom lada ki wan katno katno ruh hynrei shuwa ban ai jingmynjur ban ioh EPIC ka ophis kan peit sani bha bad ki dei ruh ban pyntikna ba ki dei ban biang ia baroh ki kot ki sla kiba donkam.
Ki la iathuh ba u BDO u la ong ba ki sakhi na ka bynta ba kin pynshisha kum ki nongshong shnog ba pura dei lyngba ki card rashon, ki bill bai thangding, ki card thang Gas bad ka sertiphiket na k Rangbah Shnong kam ieng satia.
Halor katei ka jubab jong u BDO ka KSU ka la maham ia ki bor shnong ba kim dei satia ban ai sertiphiket ia ki briew kiba nabar ba kin ioh ia kitei ki jingdonkam kum ka Card rashon bad kiwei.
Shuh shuh ka KSU ka la pynpaw ruh ka jingsngewkhia namar ka jingbym don don sla ki nongtrei bylla ha kitei ki thaiñ kum ka Work Permit ne Labour License bad ka la ia kynduh ruh ia ka Inspector jong ka Labour kaba don ha Sohra na bynta katei ka kam.
Shillong: U Chief Electoral Officer (CEO) ka jylla u bah FR Kharkongor u la ong ba ka elekshon shiteng samoi na ka bynta ka Selsella konstitwensi, hap ban pynlong shwa u bnai Lber ban wan.
Ka Selsella ka hap ban leit biang sha ka elekshon hadien ba u MLA jongka, u Clement R Marak u la khlad noh ha u bnai Nailur ba la dep.
“Katkum ka ain, ia ka elekshon dei ban pynlong hapoh hynriew bnai bad ka Selsella ka dei ban pynlong ia ka elekshon shwa u Lber ban wan", la ong u bah FR Kharkongor haba iakren myn hynnin ka sngi.
U la ong ba na ka liang ka tnad elekshon na ka jylla, ka la dep phah ia ka jingpyntip sha ka Election Commission ka India halor kane, bad ka shong ha ka, ba kan pynbna ia ka sngi thep vote.
Lah ban kdew ba ka Meghalaya ha une u snem 2018, ka la sakhi shibun ki elekshon shiteng samoi hadien ba la dep ia ka elekshon ha u Rymphang ba la dep.
Ka la ioh ia ka elekshon shiteng samoi na Ampati hadien ba la iehnoh u Dr Mukul Sangma namar ba u la jop ar tylli bad na Songsak, bad hadien kane ka la don ka elekshon shiteng samoi na Ranikor hadien ba u MLA u Martin M Danggo u la iehnoh ia ka jinglong MLA uba jop na ka Congress.
U Martin u la iakhun biang ia ka elekshon shiteng na ka NPP MLA uba la shah rem noh ha u kyrtong ka UDP u bah Pius Marwein bad ka la sakhi ia ka elekshon shiteng samoi na South Tura, kaba la iehnoh ka Agatha K Sangma na ka NPP bad la jop pat sa u Conrad K Sangma.
Halor ka Tura parliamentary konstitwensi kaba la iehnoh da u MP u Conrad K Sangma, u bah FR Kharkongor u la ong ba kan nym long shuh ka elekshon shiteng samoi namar ba ka la thymmit ka por bad kan long beit ha ka elekshon MP kaban long ha ka ri baroh kawei shwa u bnai Jylliew.
“Ka iing dorbar thymmai ka Parliament ka dei ban thaw ha shwa ka 2 tarik Jylliew bad kumba ka long, ia ki jingdonkam baroh dei ban pyndep shwa katei ka sngi, kaba mut ba ka elekshon MP ka lah ban long ha Iaiong ne Jymmang", u la ong.
Ha kajuh ka por, u bah FR Kharkongor u la ong ba ha ka elekshon MDC, ka tnad elekshon kam don bynta eiei bad ia kane la pyniaid hi da ka sorkar jylla lyngba ka District Council Affairs (DCA) ka jylla.
Shillong: Ki kmie ki kpa jong ki khynnah skul ki la kynnoh ba ka don ka jingleh thok bad ka jingbym biang ha ka rukom pyniaid ia ka jingiakob dro ha kane ka jylla kaba dei ka jingiakob ban jied ia ki khynnah na ka bynta ban leit ia shim bynta ha ka jingiakob dro ha ka ri India ne ka National Painting Competition 2018 kaba la pyniaid da ka Bureau of Energy Efficiency, New Delhi kaba hapoh ka tnad bording jong ka sorkar India.
Katkum ka kyrwoh khubor na u Dr.
Marc Nongmaithem uba na NEIGRHIMS uba mihkhmat ia ki kmie ki kpa u la ong ba ia katei ka jingiakob ha ka jylla ban jied khynnah nangne la pynlong ha ka 14 tarik u naiwieng ha NEEPCO, Shillong bad ki khynnah kiba jop nangtei kin ioh ban leit ia khun ha ka jingiakob dro ka ban long ha ka 14 tarik mynta u bnai ha New Delhi.
Ka kyrwoh ka la ong ba da ki sngi la dep ban ai lypa ia ka phang pdeng jong ka jingdro na ka bynta ki khynnah hynrei shuwa ban sdang ka jingiakob dro la pynkylla noh ia katei ka phang pdeng.
Ka kyrwoh ka la ong biang ba la pan jingshai ha katei ka sngi ia kob na ki nongpyniaid jong ka NEEPCO Shillong bad ki la jubab da ka Email ba ka don ka jingbakla hynrei ki khlem leh eiei.
Nangta ka kyrwoh ka la ong ba namar ba ka NEEPCO kam leh eiei la ujor sha u Secretary ka Bureau of Energy Efficiency, New Delhi ha ka 27 tarik u naiwieng hynrei wat hadien ba la ia kren da ka phone bunsien katei ka ophis ruh kam shym la leh eiei bad dei na kane ka daw ki kmie ki kpa ki kwah ban pyntip sha ki kotkhubor khnang ba kan ym ktah ia ka lawei jong ki khynnah skul.
Jowai: Ka Jaiñtia Football Academy (JFA) kan pynlong ïa ka jingpyrshang bad jied khynnah ïalehkai football haka kyrdan Under-10 Under 12 bad Under-14 na ka bynta ki kynthei ban shynrang ha madan Jrisalein, Chutwakhu, Jowai.
Kane ka jingjied nongialehkai kan long haka 17 bad 18 tarik une u bnai Nohprah ha katei ka madan naduh ka por 9 baje mynstep.
Kumta kino kino ki khynnah kiba kwah ban ïashimbynta kin sngewbha ban pynbiang ïaki Birth Certificate bad ban rah ïala ki jong ki tiar ïalehkai ha kane ka sngi.
Katkum ka jingpyllait khubor u General Secretary ka Jaiñtia Football Academy, u Ryum Khonglah ula ong ki khynnah kiba shah jied kin ïoh iaka jinghikai kaba la pynbeit da ka Academy ban tbit ïaka sap ïalehkai jong ki khynnah.
Shillong:Ka PFR Soccer Camp bad ka Sunny Dale School haka Category 7 snem bad ka PFR Soccer Camp ha ryngkat ka Onside Football haka Category 10 snem ki la ioh ban rung sha ka final jong ka Nissan Junior Cup bala pyniaid daka Pay For Right Shillong hadien ba kitei ki kynhun kila ioh ban khur iaka jing jop haka jingia khun semi final kaba la long hynnin ka sngi ha madan Shillong Public School.
Haka jingialehkai semi final jong ka Category 7 snem ka PFR Soccer Camp ka la pynliem noh iaka PFR Team B da 2-0 kol.
Iaka nam player of the match la ioh da u Damebandon Mawkhroh naka PFR Soccer Camp.
Ha kawei pat ka jingialehkai semi final jong ki 7 snem ka Sunny Dale kala pynliem noh iaka St’Thomas da 4-0 kol.
Iaka nam player of the match la ioh da u Gerald naka Sunny DaleHaka jingialehkai semi final jong ka Category 10 snem ka Onside Football kala pynliem noh iaka PFR Team B da 10-0 kol bad iaka nam player of the match la ioh da u Winchester Marak naka Onside Football katba ka PFR Soccer Camp kala pynliem noh iaka St’Thomas da 2-0 kol bad iaka nam player of the match la ioh da u Nicky Kurkalang naka PFR Soccer Camp.
Hadien ba kitei ki kynhun kila ioh ban khur iaka jing jop haka jingialehkai semi final, kin hap pat ban khun iaka phainal ka ban long haka 15 tarik mynta u bnai ha madan Shillong Public School ha kaba ka PFR Soccer Camp kan ia khun pyrshah iaka Sunny Dale School haka Category 7 snem haka por 5 baje janmiet, ka PFR Soccer Camp kan ia khun pyrshah iaka PFR Team B haka Category 8 snem haka por 5:30 baje janmiet bad ka PFR Soccer Camp kan ia khun pyrshah iaka Onside Football haka Category 10 snem haka por 6:15 baje janmiet.
Nongstoiñ: Ka kynhun ialehkai jong ka Khliehriat Fc kala lah ban pynliem noh ia ka kynhun ialehkai jong ka Mawlot Fc da 2 kol la 0 ha ka jingiakhun ia ka wat kaba nyngkong jong ka lympung 2nd Invitation Knock Out Football Tournament bala pyniaid da ka New Nongstoiñ Sport Social & Cultural Club (NNSSCC).
U Ralangki Sutnga jong ka Khliehriat u bala ioh ban khur ia ka nam Man of the Match.
Haba phai sha katei ka jingiakhun kaba la long hynnin ka sngi ha ka madan New Nongstoiñ lah ban ong ba kala long kawei na ki jingiakhun kaba itynnad tam ban ia ki jingiakhun kiba la dep namar ba baroh ar tylli ki kynhun ki long kiba mar ia biang bor bha kaba la pynhun shisha ia kiba bun ki paidbah nongwan peitkai.
Ka jingiakhun ha kaba sdang eh ia ka kylla step na ka liang jong ka Khliehriat kala lah ban tehlakam bha ia ka bol bad ruh kala ioh ia ki katto katne tylli ki kabu thepkol bad khelmda pynsepei ia kitei ki kabu u Ralangki Sutnga ha ka minit kaba 21 u la ioh ban khalah da kaba tyngeh ia ka bol kaba la rung beit jlang shapoh ka kol bad lyngba katei ka kol ka Khliehriat kala ioh ban lam khmat da 1 kol ia ka jingialehkai.
Shuh shuh hadien ka jingioh thep ia katei ka 1 kol ka Khliehriat kala nangioh mynsiem shuh shuh bad hakatei kajuh hi ka kylla step kala ioh biang sa kawei ka kabu thep kol kata ha ka minit kaba 33 bad ia katei ka kabu ruh kam shymla pynsepei satia ha kaba u Hikaidame Bareh u la ioh ban khyrwit sa ia ka kol kaba ar na ka bynta ka Khliehriat.
Haba bteng biang ia ka jingiakhun sa ha ka kylla miet la sakhi ruh ban a ka liang jong ka Mawlot kala iakhun tyngeh ban ioh pynphai pat ia kitei ki ar kol ha kaba kala sdang ruh ban ñion bha ia ka rukom ialehkai bad ha kala ioh ruh ia kawei ka kabu ksiar ban ioh thepkol hadien ba u nongpyniaid u la rai ban ai beit da ka penalty namar ka jingkum pyndei u rangapdien ka Khliehriat ia ka bold a ka kti ka jong u bad ia katei ka kabu ksiar la shimti da u Jonas Mawlot hynrei um shymla la lah ban pynkhih ia ka jar namar ia ka bol la kem suk noh da u rangapkol ka Khliehriat.
Watla na ka liang jong ka Mawlot kam shym pat la ioh satia ban pynphai ia ki kol hynrei la sakhi ba ki rangialehkai kila iakhun tyngeh da ka mynsiemjong ka jingiakhun dohiap bad lyngba katei ka jingiakhuntyngeh ka Mawlot kala ioh ruh ia shibun tylli ki kabu ban thep kol hynrei sniew bok ba kitei baroh ki kabu kiba ka ioh ki shu sepei lut khait namar ka bol kam shymla rung sati shapoh ka kol bad ruh la ioh bankyrda noh da u rangapkolbad ha kaba kut ka Mawlot kala hap banmad noh ia ka jingshah rem.
Ha katei ka sngi ia ka khusnam Man of the Match la iohbankhur da u Ralangki Sutnga jong ka Khliehriat Fc u bala lah ban ialehkai bha ha katei ka sngi bad na ka liang jong ka NNSSCC kala pyntip biangba ka jingiakhun kaban bud kan long biang mynta ka sngi ha kaba ka kynhun ialehkai jong ka Imson FC kan iakhun pyrshah ia ka kynhun ialehkai jong ka Littlestar FC.
Ki kyrteng jong kito kiba la shah tap ha ka um, ki long U Omor Ali, S/o Smt.
Omela Bibi, R/o.
Magurmari, West Garo Hills, U Mezamur Islam, S/o Shri.
Josur Ali Islam R/o.
Phesiakandi, Rajabala, WGH, U Mominul Islam, S/o Shri.
Abul Islam, R/o.
Rajabala, WGH, U Amir Hussain, R/o.
Apdaguri, Sirang, Assam, U Munirul Islam, S/o Shri.
Solibar Islam, R/o.
Bogidar, Sirang, Assam, U Saiar Islam, R/o.
Khoyarsala, Sirang, Assam, U Shirapat Ali, S/o Azahar Ali, R/o Magurmari, WGH, U Mozid Sk, S/o.
Mahammad Ali, R/o Magurmari, WGH, U  Raziul Islam, S/o Shohor Ali, R/o Magurmari, Phulbari, WGH, U Md.
Samsul Haque, S/o Md.
Nabaruddin, R/o Kurihamari, PS-Bhangnamari, Nalbari, Assam, U Chal Dkhar, S/o Smt.
Rita Dkhar, R/o Lumthari, East Jaintia Hills, U Iong Dkhar, S/o Smt.
Just Dkhar, R/o Lumthari, EJH, U Nilam Dkhar, S/o Smt.
Just Dkhar, R/o Lumthari, EJH.
Shillong: Ha ka 3tarik Nohprah 2018 ka ophis u BMC Amlarem Block, ka la pynlong ia kane ka sngi kyrpang lehkmen ki khynnah ba don jingduna dkhot met ha Amlarem Enowel Hall.
Ia kane ka prokram la ia shim bynta tang da kine ki khynnah  ba dangrit ka rta  hapdeng 8 bad 14 snem ei ei ki ba pule bad ki bym pule kot hala ki jong ki school bad shnong ba ki wan ryngkat lang bad ki kmie ki kpa jongki sha kane ka prokram.
Ha katei ka sngi, la pynlong ia ki jingialehkai kum ka (1) Spoon race Junior bad senior boy and girls  (2) Bruisting the balloon Junior and senior  boy and girls (3) Musical chair bad kiwei kiwei de ki jait jingialehkai kynthup  ki kmie ki kpa jongki ne ki khynnah balong person with Disability.
Ha kaba la sam ruh ia ki khusnam sha kine ki nongjop ha kane ka jingialehkai, First Prize, second  Prize bad Third Prize, lait tang ka Musical chair jong ki Kmie ki kpa la sam tang ka 1Prize ym don Second Prize bad third Prize ia ki nong ia shim bynta.
La pynlong ruh ia ka jingialang, ha kane ka sngi ynda la kut ka Sport Programme.
Ha kaba ia kane ka jingialang la pyniaid da u Bah Norway P.
Sohsley,  Br.
P.
Amlarem Block, ha ka jingiadon lang ki nongtrei u BMC.
Amlarem Block.
Kata ki Br.
P.
SSA.
Amlarem Block.
Kynthup u  Sparlin Pohthmi, Lakhon Lamin, Boney Kharmalky Kong C.
Rynjah, Pawnam Pohthmi Lem bad kiwei de ki nongtrei SSA Amlarem Block Kynthup ruh ia u Chief GuestUi Bah H.
Lamin MDC bad Guest Honour.
Secretary A.
C.
P.
Amlarem Blaock i Bah Gadew Talang.
I Kong C.
Rynjah Br P IE SSA, Amlarem Block, ha ka jingkren ha kane ka prokrame i la ai ia ki kyntien ai mynsiem bad pynshlur ia kine ki khynnah ba don jingduna dkhot met ba kin wan sha school lane sha Resources centre kaba don ha ophis U.
BM.
C Amlarem Block  bad i la pynbor ruh ia ki kmie ki kpa jong kine ki khynnah khamtam ha ka rta jong kine ki khynnah ka la poi bad dei ban leit school.
I bah Boney Kharmalky  pat.
SSA.
Amlarem Block i ai jingkren ha kaba ia dei ba ki special school na ka bynta ki khynnah ba don jingduna dkhot met.
U ong ki don ki special School na ka bynta ki Low vision/ Blindness ha ka shnongbah west Jaintia Hills kaba kyrteng mother Elizabeth English School for visually impairment kumjuh u ong ki don bun ki special school naka bynta ki ne ki khynnah khamtam ha sor Shillong kiba kyrteng Bethony Society, Merry Rice, Duwar jing kyrmen, Fernando Hearing and speak centre umiam khwan bad kiwei kiwei de ki school kyrpang ia ki khynnah ki ba don jingduna dkhot met ki don.
Ha shwa ban kut ka programme u chairman u la ailad ia u kongsan U Bah H.
Lamin (MDC).
U MDC ha ka jingkren jong u, nyngkong u la ai khublei ia u chairman ba pyniaid ia kane ka jingialang bad khamtam ia u BMC Amlarem Block uba la khot sngewbha ia u ban wan long kum u Chief Quest ha kane ka programme namar ba um shym poi pyrkhat ba u kum u MDC u dei ban shah khot sngewbha ha kane ka sngi, namar u ong shisha ngi kum ki MDC lane ka JHADC Jowai hi baroh kawei shisha kata ka Department lane ka Agency ba dei ban peit lane iarap ia kum kine ki briew ba duna dkhot met kam don.
Bad lada ngam wan ha kane ka jingialang ka jingduh bad ka jingioh sngew ngam ym ioh, bad hangne ngi sngewthuh ba iangi ruh la jied lang da kine ki briew ba duna dkhot met ban long ki Nongmihkhmat MDC sha ki District Council.
Kumta kum ka dak ka jingsiew kylliang ia ka burom ba ki la ai ia u.
U la ia jingiarap ha kane ka programme Rs.
10,000/- tyngka bad u la kular ruh ba ynda u la jop biang ha kane ka election MDC, 2019 kum u Nongmihkhmat sha JHADC Jowai un pynsngewlang ia kane ka jingkyrpad  u Secretary ka ACP Amlarem Block ba dei ban ithuh  bad ban iarap kyrpang ia kine ki briew ba duna dkhot met hapoh ka District Council kumba leh lang ka State/Central Government ruh kumjuh.
Shillong: Ka Hynniewtrep Youth Council (HYC), mynta ka sngi ka la phah jingthoh sha u myntri rangbah bad kumjuh sha u myntri kam ain ka sorkar Jylla, ban pynpaw ba ka seng kam sngew iahap bad ka jing ong u nongbishar ka High court U SR Sen ba ia ki bar Ri na ka niam Hindu, Sikh, Buddhist, Jain, Paris, Kristan  bad kiwei yn shah ia ki ba kin long  nong India kam pher la ki don ne em ki kot ki Sla kiba biang bad kham pher kumno ki rung ne poiwir sha ka Ri India.
Ka seng ka pynpaw, ba kam sngew iahap ruh ban ong ba ka  sorkar ne ki nongthaw ain kin wan rah ki Ain ba yn khein trai shnong ia ki poiwir bar Ri na Bangladesh, Pakistan bad Afghanistan kum ki nong India, lada ki dei na ka niam Hindu bad kiwei lada ki wan sha India khlem ki kot kiba biang.
“Lada ngi shah ia kum kine ba kin long Ain ngi ki jaidbynriew rit paid ha North east ngi sa shah tyllep Noh ha ki poiwir mynder Ri bad ngin sa duh bor noh ha ka synshar, ha ka ioh ka kot, ngin sa duh ka khyndew bad ki riti dustur jongngi kin sa duh noh" ong ka kyrwoh na katei ka seng.
Ka HYC ka dawa na ka sorkar Meghalaya ba ka dei ban thoh sha u myntri rangbah duh, myntri kam poh iing bad u myntri ain ka sorkar India bad  sha ki MP ba kim dei ban wan rah kano kano ka ain ka ban khein nong India ia ki Bar Ri na Bangladesh, Pakistan bad Afghanistan kam pher la ki dei na ka niam aiu ne ka jaidbynriew aiu.
Na ka liang ka seng ka la dawa ruh na ka sorkar ba ka dei ban khmih bniah bad ujor sha ing kashari ba kham halor ia ka rai u nong bishar ka Meghalaya high court u Justice SR Sen, uba la khein beain noh ia ka rai ka sorkar jylla ha ka liang ka jing ai Permanent Residential certificate.
Na ka liang ka HNLC, ha ka kyrwoh mynta ka sngi, ka pynsngew ba U Justice SR Sen, ula pynkthang ia ka thain shatei lam mihngi, namar ba u kyrshan ia ka  Citizenship Ammendment bill 2016.
Katei ka seng, ka ong ba U Sen, u kwah ban tem da ka sur jong ka Hindutva bad ka ong ruh ba ki Khristan, kim shngain satia ha kine ki sngi ha India.
La ong shuh da katei ka seng, ba ka jingthmu ban pynkylla ia ka India, kum ka ri ki Hindu, ka dei ka jingleh bym salia ia ka riti synshar ri bad ka HNLC, ka ong ba kane ka thain ka la dap da ki poi ei suda, kumba la iohi na kaei kaba la jia ha  Tripura, Assam bad sha kiwei de ki Jylla.
Na ka liang jong ka  Khun Hynniewtrep National Awakening Movement (KHNAM), ha ka jingpynmih khubor mynta ka sngi, ka pynpaw ba ka pyrshah jur halor ka ain ban ailad buhai shnong ia ki poiei lane ka  Citizenship (Amendment) Bill 2016 bad katei ka seng, ka ong ba kan nym ailad ia ka jingthmu jong ka sorkar BJP, ban pynkylla ia kawei ka India bad tang kawei ka niam.
Ka KHNAM, ka dawa ruh ba ka sorkar NPP, ka dei ban kren shai halor katei ka mat bad ka khot ruh ia baroh ki seng sain pyrthei bad ki sengbhalang, ba kin ieng tylli ban pyrshah ia katei ka ain jong ka sorkar India.
Ex.
Pastor K.
LangrinNgi la ju iohsngew bad ngi la ju iohi ha ki kot khubor ba bun kiba thoh shaphang ka khubor Khristmas ki thoh tang ia ka Khristmas basuk bad ba kmen, hynrei kham niar ki ban thoh shaphang ka Khristmas bajynjar bad ba sngewsih.
Te kum uwei napdeng kiba sngewtynnad ban thoh khubor nga kwah ban wanrah ha phi ki nongpule shaphang ka khristmas kaba jynjar bad basngewsih katkum ka jinglap jong nga.
Hooid ka don shisha kata ka Khristmas basuk bad bakmen kumba la jia ia ka Mari bad u Joseph, ki nongap langbrot ba sah miet ha lum, ki riewstad na ri mihngi bad ia ia ki angel ka bneng halor ki lum Judia.
Hynrei ngim lah ruh ban len ba ka don sa ka Khristmas kaba jynjar bad ba sngewsih kumba la jia ia ki kmie jong ki khunlung shynrang ha ka shnong Bethlehem da ka jingleh khla jong u Syiem Herod ha kata ka por.
Ia kane ngi lap ha ka Gospel Math 2:16-18 ba la dep iathuhlypa naduh ka por jong u Jeremiah nongiathuhlypa ba la ong kumne, “Ha Rama la iohsngew ka jingsawa, ka jingiam bad ka jingiam briew kaba khraw, ka Rakhel ka da iam namar la ki khun: kam mon ruh ba yn pyntngen ia ka, naba kim don shuh".
Kiba bun ki nongrakhe Khristmas ha kine ki sngi kim dei ki Khristan bad kim pat don ha ka niam Khristan, hynrei ki dei kiba dang don ha ka niam Presbyterian, ka niam Catholic, ka niam Baptist, ka niam Trom, ka niam iasyllok bad kumta ter ter.
Kumta namar ba kim pat don ha ka niam Khristan, ki ia rakhe ia ka Khristmas ha ka 25 tarik u December jong man la u snem da kaba shim nuksa ia ka jingrakhe Khristmas jong u Syiem Herod bad ki shipai jong u da kaba shu leh donbor, batbor ia ki kynthei khynnah, dih kyiad, ia shoh briew bad ban kyrhuh kum u laren ynda la poi ha iing ban pynkhynniuh ia la ki khun bad la ka tnga.
Dei ha ka miet Khristmas ba jur bha ki jingkulmar, ka jinglehbor, ka jingshahtuh shah lute, ka jingbthei bom pataka ne bom bula kumba khot da ki nongkyndong kiba syriem kumba pynbthei kita ki shipai u Syiem Karol ha ka Bethlehem ha ka por ba ki leit ban pyniap ia ki khunlung.
Nangta kato ka jingiaiaid karol ha ka por mynmiet ka ialam pynban sha ka jingiaioh khunrei jong ki samla kynthei khlem da tip shuh uno u kpa jong u khunlung.
Kine baroh ki mih na ka Khristmas ba la pyni nuksa da u Herod.
Ha ka snem 1990 haba nga don ha Shallang.
West Khasi Hills, ban ia shim bynta ha ka jingrakhe Khristmas, ka 25 tarik December ka la kylla long pynban kum ka Curfew ba ym don shuh kiba nud ban iaid ban ieng, wat ban leit jingiaseng Khristmas ruh namar ba la iaid pahara da ki gang kiba la buiad.
Baroh shi lynter lynti la dap sa tang da ki bilor pait.
Ha katei ka sngi kino kino kiba mih kai ha surok ki la shu shah bom sha tied haduh ban da mynsaw.
Nangta ha ka snem 2002 ha u bnai December nga la leit ialam kai (Excursion) ia ki khynnah skul sha Guwahati.
Ha ka por ba ngi wan phai ynda la poi ha Athiabari la pyndap ia ka surok da ki nongshad Khristmas shynrang bad kynthei ryngkat bad ki pulit ba riam civil dress.
Mar ia poi ka kali jong ngi kita ki nongshad Khristmas ki la pynsangeh jubor bad ki la dawa pisa bai Khristmas na ngi.
Ha kaba nyngkong ngi la kyntait ban ai, hynrei haba ngi la iohi ba ki la sei da ki dieng da kaba ki byrngem ban tied ia ngi baroh, kumta ngi la ai la ka ai bad ki sa pyllait ia ngi.
Kaba kum kane ka shait jia ha ka surok ban leit na Shallang sha Nongchram – Rongjeng, ka surok ban leit sha Hahim bad ka surok ban leit sha thain Borsora.
Te kino kino kiba leit jingleit ha u bnai December lyngba kine ki surok ki la dei ban pynkhreh pisa shibun lane ban ialam lang bad ki pulit lym kumta kin shah bom shah tied ei khamakha ha ki riew buaid Khristmas.
Kiba kum kita ki nongrakhe Khristmas ki bud thik ia ka jingrakhe Khristmas jong u Herod bad ki shipai jong u ha ka shnong Bethlehem.
La kum kata la khot ka Khristmas bajynjar bad ba sngewsih.
Ha ka jaka ban wanrah ia ka jingsuk bad jingkmen la bujli pynban da ka jingjynjar bad jingsngewsih ia ki lok ki jor, ki marjan marpa bad wat ia la ka tnga bad ki khun ki kti ruh.
Kumta nga ai jingmut ia baroh kito kiba kwah ban rakhe Khristmas ba kin don noh ha ka niam Khristan kaba shisha ym shuh ban dang don ha ki niam bapher bapher kumba ki ia kam kynti ha kine ki sngi ia la ka jong ka jong ka niam.
Namar kat kita kiba la long Khistan kim nud shuh ban leh ia kum kitei ki kam sniew kiba pynsngewsih ia u Blei bad ia la ki para briew.
Hap iakren noh ha kane ka sien ia ka synshar, ka bishar bad ka jingiadei jongka bad ka dustur ka riti bad katei ka sobjek, ka dei kaba iar bad kaba jrong bha, namar ba ka dustur lane ka rukom im jong u briew, ka kylla long ka ain lane kaba hap ha ka synshar bad ka bishar.
Ngin nym ia kdat shajngai bah, hynrei ngi tip ia ka kyrteng jong ka shnong lane ngi ithuh ia ka jait jong u briew, kam dei na ka jingthaw ain kaba mynta lane kaba dei ka jing pyniaid jong ka jing synshar lane kaba mih na ka hukum jong ka jingbishar, hynrei kitei ki dei kiba la don lypa bad kiba la tip naduh hyndai bad hangta ngi sa pyn thikna bad pynskhem da ki ain jong kane ka juk.
Katei ka mat ka wan hangne, ba ka kashari jong ka Meghalaya High Court, ka kwah ban pynrung ia ka kyndon ba ki kynthei ki dei ban shong dorbar lang ha kino kino ki dorbar shnong bad katei ka jingbthah, ka wan halor ka mat kein kaba ngi ong ka “jingbishar" bad ka kamram jong ka jing bishar, ka dei ban don ia ka nia ka ktien, kaba ki peit na ki ain kiba la don lypa lane na ka dustur ka riti, kaba ju don ha ka jaitbynriew, hynrei lada ka jingbishar kam bud ia kitei ki kyndon haneng, ka pyni ba kam dei shuh ka jingbishar lane kumjuh ka jingthaw ain ruh.
Kane ka mat, ka dei ka phang kaba jylliew bha ban iatai bad wat ki District Council, ki dei ban shai bha halor ka kyntien dorbar bad nangta sa ki bor kiba lah ban pynlong dorbar.
Ka dorbar Jylla, ki ong ia ka dorbar kaba ki ia poi lut ki MLA bad ka dorbar District Council, ka shong dorbar, ha kaba ki ia poi lut ki MDC, katba ha kine ki sngi, ka kyntien dorbar ka sdang ban bakla noh, mar ia hiar kham sharum bad katei ka long halor ka dorbar Hima, ka dorbar Raid, ka dorbar Elaka, ka dorbar Shnong, ka dorbar dong bad kumta ter ter.
Ha kine ki sngi, ngi iohi ba ki dorbar kiba ha sor bad ha khapsor, ki la ju wan lang ki kynthei ruh ban shong dorbar, hynrei ki don pat ha kiba bun bah ki shnong, ki elaka ha ki nong kyndong ba ki kynthei kim pat ju shim bynta bad ka dei halor kitei kein ki mat, ba ngi sa ong ba ka dei ka synshar bad ka bishar bad katei ka long ba lada ki dei kiba la ju ia shong ia khleh, kumta ka lah ban long ka ain, hynrei ban shu pyntian jubor, kumta ka mih ka jing pyntian ne knieh jubor ia ka dustur kaba la ju don na uba rim ba jah.
[rms].
Ha ka jingialehkai Champions League, ka Manchester United, ka la shah pynrem ha ka Valencia da 2-1.
U Jones uba dei u nongialehkai ka United, ula kum thep bakla shi kol sha ka kol la jong ha ka minit kaba 47, katba u nongialehkai ka Valencia, U Soler, ula ioh thep shi kol ha ka minit kaba 17 jong ka jingialehkai.
Na ka liang ka United pat ka ioh thep shi kol, lyngba U Rashford ha ka minit kaba 86.
Ha kawei pat ka jingialehkai ka CSKA Moscow, ka la pynliem da 3-0 ia ka Real Madrid, ha kaba ia ki kol, la thep da U Chalov 37, Schennikov 43, Sigurdsson 73.
Ha ka jingialehkai ha ka Group F, ka Manchester City, ka la pynliem da 2-1 ia ka Hoffenheim, ha kaba ia ki kol la thep da U Sane ha ka minit kaba 45+1 bad ha ka minit kaba 61, katba ia ka Hoffenheim, la ioh thep da U Kramaric, da ka jingshut penalty ha ka minit kaba 16.
Ka Juventus, ka la shah pynliem ha ka Young Boys da 2-1 ha ka jingialehkai ha ka Group H.
Shillong: Myn hynnin ka sngi ka Nongkrem Constituency People’s Forum (NCPF) ka la pynlong ia ka jingialang pynkupburom ia ki 29 ngut ki MDC ka KHADC kiba la kyrshan tylli tyllon ia ki 4 tylli ki Bill kiba la wanrah da u CEM ka KHADC uba dei ruh u MDC ka Nongkrem u bah H.
S Shylla.
Ha katei ka jingialang la shim ia ka rai ban pynbor ia ka sorkar ba kan phah noh kloi ia ka jingmynjur jong ka sha u Lat ka jylla khnang ba kitei ki Bill kin long aiñ.
Ha katei ka jingialang kaba la poi 12 ngut ki MDC, ki MDC ki la pynpaw ba ki kwah ba u bah Shylla un ia khun biang ia ka elekshon MDC na Nongkrem bad ki la ong ba ka District Council ka dang donkam eh mynta ia u bah Shylla khnang ba un lah ban wanrah ia shibun bah kiwei pat ki aiñ ban pynkhlaiñ ia ka jaitbynriew.
Ki MDC kiba la poi sha katei ka jingialang ki long ka Kong Teilinia Thangkhiew MDC jong ka Mylliem kaba bat ruh ia ka kam kum ka Deputy CEM, U Bah Teinwell Dkhar MDC jong ka Shella u ba bat kum u Chairman jong ka KHADC, Bah James Sylliang MDC napoh Mawhati ha kajuh ka por u EM ba dei peit ia ka tnat Elaka, U Bah Jansing Tynsong MDC ka Langkyrdem Constituency, Bah Manstudy Nongrem MDC ka Langrin, Bah LG Nongsiej MDC jong ka Nongstoin, ka Kong Grace Mary Kharpuri MDC jong ka Nongshken, Bah Donevan Lyngdoh MDC jong ka Sohra, Bah Adelbert Nongrum MDC ka Jaiaw Constituency, Bah Lamphrang Blah MDC ka Mawphlang-Diengiei bad U Bah Victor Ranee MDC jong ka Jirang konstitwensi.
Shillong: U CEM ka KHADC u bah H.
S Shylla uba dei ruh u MDC jong ka Nongkrem u la ong ba ki kham sniew ki SRT ban ia ki Muslim ruh , “Mynta ki don ki Khasi jong ngi kiba ong ban shim jait na u kpa, kane ka dei kaba sniew tam, ki kham sniew kine ki SRT ban ia ki Muslim ruh, kito kiba la sdang ban leh kynsha ban ai jait kpa phai noh wat leh bein ia ka kmie ka pyrsa lajong" ong u bah Shylla.
U bah Shylla u la ong ba ka jingai jait kmie ki Khasi ka dei kaba kyrpang tam bad dei na kata ka daw ba ki longkmie Khasi ki long Syiem lym kumta kin kylla mraw.
U la iathuh ruh ba ka la don ka por ba u leit sha kawei ka dukan ha Nongmensong ban leit thied tiar bad uta u dkhar na dukan u ialam shajrong ban shim tiar bad haba la poi shajrong u ong ki don 4 ngut ki kynthei Khasi , kawei ka ot dohkha, kawei ka jied khaw bad ki trei la ka jong ka kam, “Nga la kylli ia u kine ki dei ki nongtrei jong phi, u on gem ki dei ki lok jong nga, ha Nongpoh uwei u khar Muslim u la shonglok 4 ngut ki kynthei Khasi bad mynta u don 23 ngut ki khun, dei na kata ka daw ba ngi wanrah ia ka aiñ ka ban pyrkhing ia ka shongkha khleh, kito kiba pyrshah ia ka ain shongkha khleh ki dei ki nongdie ia ka jaitbynriew, ngin klet noh ia kaba la dep hynrei ngin phikir nangne shakhmat" ong u bah Shylla.
Shillong: Ka Patharkhmah CHC ha ka miet 10 tarik Nohprah por 10 baje duna, haba u Bah Gambris Wahlang na ka shnong New Jirang u la leit ban shim dawai ia ka khun, ula lyngngoh ban lap ba katei ka hospital kam don doktor ne nurse bad ka kynjah jar jar.
Namar ba ym don briew, u la leit phai noh sha la iing, hynrei namar ba ka jingshitom ka khun ka la jur, u la hap ban leit shim dawai noh shaduh Assam.
Haba pyntip ia kane, u Bah Gambril ula ong ba ha katei ka sngi, ula mih na ing ban shim dawai ia ka khun ba dang hynniew bnai kaba la shitom jur na ka jingpang shit, hynrei ynda la poi ha Patharkhmah CHC ym don mano mano ba wan mih wat haba u la tied jingkhang katno katno ruh.
“Ngi la ap katto katne por ruh ym don briew ne chowkidar ba wan mih, haba ym i don lad shuh ngim banse ban leit phai iing da ka jingsngew bitar bym iakynduh ia ki doctor," la ong u bah Gambris.
U Bah Gambril u la ong ka CHC Patharkhmah ka dei ka jaka pdeng ia ki paidbah ka thain Ri Bhoi sepngi bad baroh ki kmih lynti ban ioh jingsumar ha ka pang ka shitom ha kano kano ka por, hynrei lada ka long ha katei ka rukom treikam kam myntoi satia katei ka hospital.
U la kyntu ia ki bor ba halor jong ka koit ka khiah ba kin pynbiang ia ki jaka sumar sha ki nongkyndong namar bun ki dei kiba duk bad kim don pisa ban leit shah sumar sha kiwei ki hospital.
Shillong: Ka sorkar ka la khot tender mynta na ka bynta ban siang rong noh ia ka surok na Sohkrot shaduh Umdum kaba don tang kumba 3km eiei.
Ha ka jingpynbna mynta ka sngi, ka tnad PWD lyngba u Chief Engineer (Roads) ka la khot tender ha ka jingmang pisa kaba 1,5,985,500 (shi klur sanphew khyndai lak phra phew san hajar san spah) na ka skhim RIDF-XXIV.
Ha kane ka jingkhot tender la phiah hynriew kynhun ha kaba kawei kawei ka kynhun la mang T.
26,64,250 lak.
Ka la buh por ban pyndep hapoh 18 bnai, bad ka jingplie ia ka tender kan long naduh ka 3 tarik Kyllalyngkot 2019 haduh 9 tarik Kyllalyngkot 2019.
Lah ban kdew ba kane ka surok ka dei kaba la slem bha khlem siang rong mynta kaba la wanrah ka jingjynjar ia ki paidbah jong ki bun shnong.
Na ka liang ki lad pathai khubor ruh la ju thoh khubor man ka por bad dang shen, u Rupang u la ioh ban pynmih ia ka jingsniew kane ka surok kaba don tang 3 km.
Kane ka surok na Sohkrot haduh Umdum ka hap ha Mawthadraishan,kaba pait tnat na ka surok na Kynshi sha Myriaw.
Shillong: U General Secretary ka People’s Democratic Front (PDF), u Bah Auspicious Lyngdoh u la rai ban iakhun ia ka MDC elekshon sha ka KHADC na Mawphlang-Diengiei, ha kaba la shim ia katei ka rai, ha ka jingialang ha Mawphlang myn hynnin ka sngi.
Ki paidbah nongkyrshan katba ki dang rah kti ban kyrshan ia u samla Auspicious Lyngdoh kum u kyrtong ka PDF ha ka ilekshon MDC 2019 na Mawphlang-Diengiei ConstituencyU kpa jong u bah Auspicious u bah Aiborsing Rajee u la ong ha ka jingialang paidbah mynta ka sngi, ba u la phah ia la u khun ba un iakhun ia kane ka elekshon MDC.
“Nga phah da ka jingkmen ba un iakhun ia ka ilekshon MDC 2019 bad nga theh ka jingkyrkhu kum u kpa nga kwah un kiew shaphrang ryngkat ka nam ka burom", la ong u kpa u Bah Aiborsing.
U kpa jongu, u la pan jingkyrshan ruh na ki paidbah ba kin ai ka jingkyrshan na ka bynta u khun jong u.
Ha kane ka jingialang, la ioh ruh ia ka jingkren na ki riew rangbah kiba la pynpaw ba kin kyrshan ia u.
Haba kren ha kane ka jingialang u Bah Auspicious u la ong u tyrwa ialade kum u samla ban long u rishot ban ia kit ia bah bad ïa said namar ka jaidbynriew.
Kiwei kiba la ai jingkren, nalor u samla Auspicious ki kynthup ia u Bah P Nongrang, Bah Y Jyrwa, Marit Tes, u Bah Bansharai Basaiawmoit, u Bah Belan Nongbri, u ban iakhun ia ka ilekshon MDC 2019 na Sohiong-Nongspung Constituency, u Bah Ivanlumlang Marbaniang, President ka PDF bad kiwei kiwei.
Jowai:Ki nongtrei bylla sngi ka sorkar jylla hapoh ka tnad PWD ki ba la tip kum ki Muster Roll hapoh ka lama jong ka Jaintia Hills PWD Muster Roll Workers’ and Labour Union ka la rai ban iaid sha khmat ka jingiakhih da ka jingshahthngan ba khlem buh por ka ban sdang naduh ka 17tarik Nohprah.
Ia katei ka rai ban pynlong ia ka jingshahthngan ba khlem da buh por lashim hadien ka jingialang ka ba la long mynta ka sngi ha Jowai.
Ki nongtrei Muster Roll ki ba trei ha ki tnat sorkar bapher bapher ha East bad West Jaintia Hills kim shym la ioh ia ka bainong sngi jong kid a ki bun bnai.
Ka tnad Labour jong ka sorkar jylla ha West Jaintia Hills kam shym la lah ban iarap ia ki nongtrei bylla sngi ha ka ban pynioh ia ki skim bapher bapher khamtam ia kito ki nongtrei bylla kiba don kyrteng ha ka thup jong ka Meghalaya Building and others construction welfare Board.
Baroh ki jingmyntoi ym shym la pynioh sha ki nongbylla, la ong U Lamsakhiat Pariat bad ula bynrap ruh ba wat ia ka baibam na ka bynta ki khynnah pule ruh ym shym la pynioh.
Ki nongtrei bylla ki la dep ban kyntu ia u Myntri ba dei peit ia ka tnad Labour ban peit bniah halor kane ka jingeh jong ki hynrei ka sorkar ka khlem patiaw bad ka la rai ban iaid beit sha khmat ia ka ne ka jingshahthngan ba khlem buh por ka ban sdang naduh ka lahsngi u Blei.
Ka seng ka la dawa ban siew biang por ia ka bainong man la u bnai kumjuh ruh ban pynkiew ia ka bainong sngi jongki katkum ka jingai jingmut ka tnat Labour ia ka ba ka sorkar ka la mynjur nalor kiwei kiwei ki mat jingdawa.
Shillong: U Aktor jong ka phlim Mon Ba Jwat u bah Hilarious Warbah un ia khun ha ka elekshon MDC 2019 na ka seng HSPDP na Nongkrem konstitwensi, u la ong ba shen ka HSPDP kan sa pynbna ia ka kyrteng jong u ha ka thup ba-ar jong ka.
U bah Hilar Warbah u dei u paralok ba ha syndah jong u MDC ba mynta ka Nongkrem u bah H.
S Shylla bad u dei ruh u nongkyrshan ba radbah jong u bah Shylla ha ka elekshon MDC shiteng samoi ba la dep bad kumjuh ha ka elekshon MLA ba la deo.
Haba ia kren bad u Rupang, u bah Warbah u la ong ba ha ka por ba ma u bad ka kynhun jong u, ki pynmih ia u bah Shylla ha ka elekshon MDC shiteng samoi, ka la don ka jingiatehkular ba lada u bah Shylla u rem ne u jop ruh un ailad ia u ban ia khun ha ka elekshon MDC 2019.
“Hynrei mynta u bah Shylla u la shet shukor ia nga, ngam sngewpher ia kata, ngam don ia u bah Shylla, baroh ki tip uei u bah Shylla, mynmiet phyrnai khliak khliak kum u kha saw mynstep pat kylla tung tap" ong u ba hHilarious Warbah haba ia kren bad u Rupang.
Shuh shuh u la kynthoh ia ka jingialang kaba la pynlong da ka Nongkrem Constituency People’s Forum ( NCPF) kaba la long ha Smit ha kaba u la ong, “Ki khlem pyntip ia nga, ki khlem khot ruh naba ki tip ba nga pynkhreh ia ka elekshon 2019, ka dei ka jingialang politik suda, nga la dep tip shai ia kata ba ka dei ka buit jong u bah Shylla kumno ban pyni ba ki paidbah ki kwah ia u ban ia khu biang, hynrei ngan ong ia phi ba u bah Shylla un ym lah khyllie khlieh shuh, ka jingiakhun kan dei beit hapdeng jong nga bad u bah Lambor Malngiang, MLA ne bad u briew ba un pynieng.
Ka jingialang kaba long mynne ka sngi kaba dei ka sngi iew Smit ym don briew na nongkrem konstitwensi hynrei kiba bun kiba wan sngap ki dei na Mawkynrew bad Mylliem konstitwensi" ong u bah Warbah.
Ha ka jingiakren bad u Rupang, u bah Warbah u la ong biang, “Naduh ba sdang hi ngam I lah shaniah ia u bah Shylla, kumta nga la iaid beit shakhmat , shisnem mynta nga la pynkhreh ia ka elekshon MDC bad mynta ngan ia khun na ka seng HSPDP".
Haba kylli u la ong ba haduh mynta um pat ioh ia kren bad u bah Ardent M Basaiawmoit MLA barim ka Nongkrem hynrei u la ong ba u la dep ban ia kren ia pynbeit bad ki briew jong u bah Ardent naba ki ruh ki dei ki paralok ba jan jong u.
“Nga sngewthuh bha ba ha ka politik ym don nongshun ba neh bad ym don paralok kiba neh, ngam dom satia ia u bah Shylla tangba ha ka jingialeh ngin ia leh beit" u la ong.
Haba kylli haduh katno ka jingmih jong u kan ktah ia u bah Shylla, “U bah Shylla um don eiei shuh mynta nga nud ban kob, palat mar shiteng na ka vote kaba u ioh ki la wan sha nga, shen phin sa iohi ngan sa pynlong jingialang ban lum ia ki paidbah, u bah Shylla un da leh sa kumno kumno ruh um long shuh, ka jingiakhun kan dei beit hapdeng jong nga bad u MLA" pynkut u bah Hilarious Warbah haba ia kren bad u Rupang.
Shillong: Ha ka jingialang pynkupburom ia ki MDC kaba la long myn hynnin ka sngi ha Smit, u CEM ka KHADC u bah H.
S Shylla u la thalaiñ ia ka sorkar kaba la wanrah da ka Meghalaya Resident Safety and Security Act bad u la ong ba katei ka aiñ ka kdew ia ka Entry bad Exit Point lane ki khyrdop rung khyrdop mih.
U la ong ba katei ka aiñ ka batai shai ba ym dei ban pyndik lane pynthud ia ka leit ka wan ki nong India ba kin rung sha kino kino ki bynta jong ka ri India hynrei dei ban pynsuk ia ki.
“Ka Entry bad Exit Point ka ong ba ym dei ban pynsaja ia uno uno u nong India ban rung sha kino kino ki bynta jong ka ri India, haduh katno ki Khasi jong ngi kim pat nang ban pule phareng, nga kyrpad ia ki sengbhalang ba kin pule ia katei ka aiñ" ong u bah Shylla.
U la ong ba kane ka jylla ka don ka jingshyrkhei na ka jingwan buhai shnong jong ki briew kiba na ka ri India hi ym dei na kiwei pat ki ri bad kumta katei ka aiñ kan ym lah ban tehlakam ia kata bad kaba lah ban tehlakam ka dei beit tang ka ILP.
Shuh shuh u la ong ba ka KHADC ka la thaw ia ki Bill kiba lah ban iada ia ka jaitbynriew bad kawei na kita ka dei ka Khasi Clan Bill bad mynta ka don jingmut ruh ban thaw sa ia ka Synjuk Ki Rangbah Kur , “Ngi don jingmut ban pynkhlain ia ki Kur namarba kumba ka long mynta u Thapa u ai Thabah,u Sharma u ai Sawkmie, ngi don kumba 4000 tam ki Kur lada kin mihkhmat tang 3 ngut na kawei ka kur kan long 12 hajar tam.
Ka kur ka dei kaba khlain bha ka bym pat sha ktah na ka jingwan u phareng ne u dkhar bad kane ka synjuk Ki Rangbah Kur ka don ka bor bam maham ia ka sorkar ba kam bit ban thaw ia kino kino ki aiñ kiba buh jingma" ong u bah Shylla.
Shillong: Ka jingialehkai Tennis kaba hynriew ne ka 6th Meghalay State Tennis Tournament kan sdang ha ka 15 tarik Nohprah bad kan kut ha ka 18 tarik ha madan tennis ka Shillong Club, Shillong.
Ha kane ka jingialehkai, kin don ki nongialehkai na kylleng ki jaka jong ka jylla kynthup na Jaintia, na Ri-Bhoi, na East Khasi Hills.
Haba pynbna ia kane, u president ka MTA u bah Andrew Simonds bad u general secretary u bah Stadhi Nongrum ki la ong ba ha kane ka jylla ki don shibun ki samla kiba donsap ha kane ka jingialehkai hynrei namar ba ka duna ka jingshim khia ka sorkar, ka la pynlong ia ki ban iakynduh jingeh.
“Ngim don wat tang ka madan ialehkai, ka madan ialehkai tennis kaba don ha Polo jong ka sorkar ruh kam long kaba bit ban ialehkai bad na kane ka daw, ngi la iapan ia ka madan na ka Shillong Club", la ong kine ki nongkitkam ka MTA.
Ia kane ka jingialehkai la noh synniang ruh da ka Max Cement T.
1 lak katba ka Star Cement ka noh synniang 35 hajar.
La don lang u president ka Sale & Marketing ka Max Cement u Ramadra Nath Sinha, u nongpyniaid na ka Star Cement bad kiwei ki nongkitkam ka MTA.
Kine ki nongkitkam ka seng, ki la iathuh ba kim pat ioh jingiarap na ka sorkar na ka bynta kane ka jingialehkai bad kyrmen ba kan sa pynnoh ha kine ki sngi ban wan.
Ha kawei ka liang, ki la ong ba ka donkam palat ia ka madan ialehkai la kumno kumno lai tylli ha kane ka nongbah na ka bynta ba kin lah ban pdiang ia ki jingialehkai kiba kham heh ha ka ri.
Katkum ka jingong kine ki nongialam, kane ka jingialehkai ka don shibun ka lad ia ki nongialehkai ba don sap, ha kaba kiwei ki nongialehkai ka India kum ka Sania Mirza, bad kiwei ki paw bha ha kane ka jingialehkai haduh ka kyrdan jong ka pyrthei.
Nongstoiñ: Ka jingiakhun jong ka lympung 2nd Invitation Knock out Football Tournamement bala pyniaid ka da ka New Nongstoiñ Sport Social & Cultural Club (NNSSCC) kan long biang mynta ka sngi ha kaba ka kynhun ialehkai jong ka Khliehriat FC kan iakhun pyrshah ia ka Mawlot FC.
Katei ka jingiakhun ka ban long hapdeng kitei ki ar tylli ki kynhun kan sdang ha kapor 1:30 PM ha ka madan ialehkai jong ka New Nongstoiñ bad lah ruh ban ong batei ka jingiakhun khlem pep kan long kaba itynnad bha namar ba ka Mawlot kadei kawei na ki kynhun ba khlian bad ba paw nam jong ka thaiñ WKHD.
Kumta na ka liang jong ka NNSSCC ka khot ka wer ia ki paidbah riew ieid phutbol jong ka thaiñ ba kin wan ban sakhi dala ki jong ki khmat ia katei ka jingiakhun ka ban long hapdeng kitei ki ar tylli ki kynhun.
Shillong: Ka Meghalaya High Court ka la kyrpad na u Myntri Rangbahduh ka Ri u Narendra  Modi, na u myntri sorkar India uba peit ia ka tnad Aiñ bad kumjuh na ka ïng Dorbar bah ka ri ba ka dei ban rah ia ka mat iatai ban shah ia ki Hindu, Sikh, Jain, Buddhist, Parsi, Kristan, Khasi, Jaintia bad  Garo, kiba wna na Pakistan, Bangladesh, Afghanistan ba kin long nong India khlem kano kano ka jingbuh kylli lane ka jingpan ia ki kot ki sla na ki.
Ka High Court ka la thoh ia katei ka jingkyrpad kaba 37 sla da u Justice SR Sen, ha ka jingtian bishar ia ka mukotduma jong u Amon Rana uba la shah kyntait ban ioh ia ka  Domicile.
Ka Court ka la shim ba ki Hindu, ki Sikh, ki Buddhist, ki Kristan, ki Parsi, ki Khasi, Jaintia bad Garo kiba don ha kitei ki Ri ki la shah lehbeiñ palat  bad kim don jaka shaei ban leit.
Ka la hukum ruh ia u  Centre’s Assistant Solicitor General, Meghalaya High Court u  A Paul ban pynpoi ia katei ka shithi sha u myntri rangbah duh, u myntri sorkar pdeng ha ka sngi hat majai kaba la dep.
“Ki Sikh, ki Hindu, ki Jain, ki Buddhist, ki Parsi, ki Kristan, ki Khasi, ki Jaintia bad Garo lada ki wan ha kano kano ka por ne ka tarik ruh dei beit ban kheiñ ia ki kum ki nong India bad ki ban dang wan ruh dei ban kheiñ ba ki dei ki nong India" ong ka jingthoh na u SR Sen uba la kynthoh ba ym dei ban  khein snem ot kyrteng ia ki  ban wan long nong India bad ym dei ruh ban pan kot pan sla na ki.
Ka Court ka la kynthoh ruh ia u pud u sam jong ka ri India da kaba ong ba ha ka jingleit jngoh jong ka ia ka khappud ka lap ba ka eh shisha ban pynshisha ia u pud u sam naba ki don ki jaka kiba ym lah ban batai shano ki hap bad ka la ong ruh ba ka ing shetja jong ki briew ka hap ha India katba ka kamra thiah pat ka hap ha Bangladesh.
Ha kawei pat ka khubor, ka kyrwoh na u General Secretary ka KSU u samla Donald V Thabah ka la khot ia baroh ban ieng tylli kawei ban  pyrshah ia katei ka Citizenship Amendment Bill, 2016  kaba dei na ka bynta ban pynkylla nong India ia ki Hindu , sikh, Parsi, Kristan, Jain, Buddhist kiba na ka ri Bangladesh, Pakistan bad Afghanistan.
Katei ka kyrwoh na ka KSU ka la wan hadien ba ka Meghalaya High Court ka la thoh sha ka sorkar India ba dei ban pynlong nong India ia kitei ki briew khlem da buh kyndon.
Ha ka kyrwoh ka KSU ka la ong ba katei ka wanrah jingma kaba khraw ha kaba ki trai Ri kin sa kylla rit paid ha la ka jong ka Ri.
Ka KSU ka la ong ba ha nongbah Shillong mynta ki jaitbynriew Khasi kim don shuh palat ia ka 50 na ka shispah ruh bad lada yn pass ia katei ka bill ka mut kin duh jait syndon bad kin shah tyllep ha ki poi wir.
Ha Bangladesh ka la ong ba ki don 14 million ngut ki hindu bad lada tyang 3 million kin wan ha Meghalaya ka mut ki Khasi kiba don tang shi million ki la shah tyllep bad kin shah knieh lut ia ka hok jong ki la ha ka spah ka phew, ka synshar khaddar, ka riti dustur bad kiwei.
Shillong: Ka kynhun myntri jong ka sorkar Punjab kaba la ialam da u myntri rangbah u Capt Amarinder Singh ka la mynjur ban noh jingiarap T.
60 lak tyngka sha ki Sikh kiba la shah ktah bad shah pynjulor, namar ka jingiakynad kaba la jia ha nongbah Shillong.
Katei ka jingiarap pisa ka dei lyngba ka tnad Relief and Resettlement Department jong ka sorkar Punjab.
Na katei ka T.
60 lak, la mang ban ai T.
50 lak, ia ka Khalsa Middle School, Bara Bazar ban shna thymmai ia ka skul kaba la rim, T.
2 lak tyngka sha u Sangam Singh  uba la julor ki dukan ha ka jingiakynad.
T.
3 lak tyngka yn ai sha u Gurmeet Singh u khun jong u Gurmukh Singh uba la shah thang ka jaka die Scooty ha katei ka jingiakynad ha Shillong bad T.
5 lak yn ai sha u Satpal Singh u trai jong ka trok kaba don ia u nombar PB-02-BV-7632 kaba la shah thang.
Ka  sorkar Punjab ka la shim ia katei ka rai hadien ba ka la phah 4 ngut ki dkhot jong ka ban jurip ha Shillong halor ki jingjulor baroh bad ia katei ka kynhun la ialam da u myntri ka tnad Co-Operation & Jail u Sukhjinder Singh Randhawa.
Katei ka jingleit jurip jong ka sorkar Punjab ka dei hadien ba ki Sikh ki la pan jingiarap pisa na ka sorkar Punjab halor ka jingjia kaba la jia ha Shillong kaba ki la kam ba ki la don shibun ki jingshah pynjulor.
Shillong: Ha ka sien kaba nyngkong ka Khasi Student Union Umthlong-Nongthliew Circle kan pynlong ia ka 1st Maitshaphrang Award ha ka 03tarik Kyllalyngkot 2019 ha Umthlong ban pynkup burom ia ki samla kiba pass ha ki eksamin bapher bapher jong u snem 2018.
Tang kiba ioh ia ka 55 per cent shaneng naduh klass 10 shaneng kiba hap hapoh ka Area Nongthliew.
Ki samla pule ka thain kin sngewbha ban pynpoi ia ki xerox marksheet jong ki ha ki Nongkitkam ka seng hapoh ka 17tarik Nohprah 2018.
Ha kane ka sngi kan don ruh ka jingiakob shad ka ban pyniaid da ka seng ha kaba ki tyngshop ki puron kiba pawnam ka jylla kin don lang ha katei ka sngi kum ki nongbishar ia kane ka jingiakob shad, ong ka  kyrwoh khubor ba la pyllait da u Organising Secretary Samla Phyrnailang Kurbah bad u Art & Culture Secretary Samla Bistarjune Marbaniang.
Shillong: Ka Khasi Students’ Union Mawlai Circle sa shisien pat kam lah khlem da pynpaw ia ka jing sngewkhia ha kaba iadei bad ki kali kit skum kiba iaid lyngba ka Shnong Mawlai naduh Petrol Pump ter ter haduh F.
C.
I bad kumjuh ruh ia kito ki kali kiba wan lyngba ka Surok V.
I.
P(Mawsiatkhnam – Mawtawar) ba kin sngewbha ban da tap tyrpar bha khnang ban lait na ka jinghap pathar jong u skum kaba wanrah shibun ia ka jing jaboh bad kaba ktah ruh shibun ia ka jingkhuid jingsuba hapoh shnong hapoh thaw.
Na ka liang ka Seng ka la shem ruh na kajingbym tap tyrpar bad jingpynher stet jong ki kali kit skum ka lah ban wanrah ia shibun ki jingma bad jingmynsaw ia ki nongleit nongwan ba iaid lynti na ka daw jong ka jing khapngiah ki surok bad ka lah ruh ban buh ka jingma ia ki kali kiba khlem tap tyrpar lada don kino kino kiba thmu sniew bad shim kabu.
Ka Seng ka kyntu ia ki bor pulit jong ka Mawlai Police Station ba kin peit bad khmih lem ba kin ym don kino kino ki kali kit skum kiba iaid khlem da tap bha ia ki tyrpar khnang ba kan ym don kano kano ki jingjia ba sngewsih bad jingma ia ki nongleit nongwan.
Ka Seng ka maham tyngeh lada lap ia kino kino kiba leh pyrshah kin ngat ha ka jingshitom, ong ka kyrwoh na  U Samla Mac Donald Jitem, Publicity Secretary, KSU Mawlai Circle.
Shillong: Ki pulit ki la kem ia U Pynshai Nongrang, uba don bynta ban pyniap ia ka tnga jongu, ka Ibansalumlang Rympeit, kaba dang ar met la hynniew bnai kynthih.
La iatuh ba U Pynshai, ula pyniap ia ka tnga lajong, ha ka miet jong ka Lah Sngi U Blei, hadien ba ka la don ka jing iamai jong kitei ki arngut shi tnga.
La iathuh ba ka khun kynthei jongki, ka Balarisha, ka iohi ba u kpa jongka, u ksih ia ka kmie jongka bad hadien kata u sa sdien phasi, ha kaba ka iohi ia katei ka jingjia lyngba ka jingshai jong ka sharak ha katei ka iing.
Ki pulit ki iathuh ba katei ka khynnah, kam shym la iathuh briew satia ha katei ka miet jong ka jingjia, hynrei la iohsngew da ki para marjan, haba ha ka step kaba bud, ka la iam briew lem bad ka met jong ka kmie jongka, kaba don ha u tyllai phasi.
Lah ban pynkynmaw, ba katei ka jingjia, ka la jia ha ka shnong Raitong, kaba hap ha ka Umsohlait Police Station.
Shillong: Ki nongshong shnong jong ka shnong Shangpung Moolibang (Pyrmai), ki la leit ban pynhap noh ia u barrel ha ka Sub Station, kaba don ha katei ka Shnong bad katei ka long kum ka dak jong ka jingsngew pyrshah halor ka jingduh bor ding, namar ka jingsniew U Transformer.
Kitei ki nongshong shnong, ki iathuh ba kane ka dei ka jingduh ding ha ka sien kaba lai tang hapoh ka shisnem.
Ha kane ka sien kaba mynta, la iathuh ba utei u transformer, ula sniew la ar taiew kynthih, hynrei kham mynshwa ha u snem 2017, ula dep sniew haduh shi bnai bad mynta ruh dang ha u bnai uba shiphew, ula sniew biang bad la wan bujli ha u bnai uba 11, hynrei tang shibnai ruh ym pat dap hok, utei u transformer, ula sniew biang.
Ki nongshong shnong haba iakren bad U Rupang, ki shim ba ka jingsniew khah khah jong u transformer ha katei ka shnong, ka dei na ka daw, ba la wan bujli da ki mashin kiba la rim suda.
La iathuh ba katei ka shnong kaba don ka jinglip ding ba khah khah, ka dei ruh kaba don ka RMSA Secondary School, ka Government Upper Primary School bad ka Government Boys Hostel ruh.
Ki thei ialehkai kriket ka Meghalaya ki la pynliem ia ki thei ialehkai ka Uttarakhand da 10 wicket ha ka jingiakhun jong ka lumpung Senior Women’s One Day League ka plate group ba long ha Bhubaneshwar mynta ka sngi.
Kane ka dei ka jingjop kaba ar sien kynthih jong ki thei ka Meghalaya hadien ba ki la pynliem ia ka Bihar.
Ha ka jingialehkai ki shynrang pat jong ka U-19, ki la shah rem haka Uttarakhand ha ka Ranji Trophy bad ha ka Cooch Behar Trophy.
Ka Meghalaya kan pynkhreh ban iakhun sa ia ka Sikkim ha ka 16 tarik Nohprah ha Cuttack.
Shillong: Ka dorbar shnong Nongbareh Lyntiar, kan pynlong ia ka 1st Kyrsoh Lamin Memorial Trophy Tournament 2018 – 19 ha Madan Phutbol Nongbareh Lyntiar bad kan sdang naduh ka 14tarik Nohprah 2018.
Ka jingthmu jong katei ka phutbol, ka long ban pynmih pisa, na bynta ki jingdonkam jong ka Shnong.
Ha katei ka sngi, U Ma Het Pohthmi, MDC un long u kongsan, ong ka khubor ba la pynmih da U Ma Ready Pohtam, General Secretary ka Nongbareh Lyntiar.
Da U Purningstar ShabongLyngngai ha ka jing kynud sur myllung jong ka bor jadu kaba la shoh tyndep wat ïa ka jingshisha kaba sei na ka thymmei jong ka Hok Longbriew Manbriew kaba dap miar da ka jingsop spaiñ kaba ym don bor ba mano mano ban pynpait ïaka.
Tang shi symboh i umksiar iba kyan na ka bor Blei bad jaw ha snieh jong kane ka Meiramew bad ba in lang, in tuid lyngba ki them ba la ohshrong bha da ka bor Mariang bad ba la pynwandur ha ka dur jong ka umpohliew ka bym rngat shuh.
Katba katta ka um-ksiar ka dang tuid, ka la shah ïalam bad shah phiah sha kiba bun ki lad ki lynti bad ba kita ki lad kiba kam ïalade ba ki dei kiba la ohshrong da ka bor Mariang kumba la ïoh hukum na u Blei Nongbuh Nongthaw.
Hangta thiaw hala ka jong ka jong ka lad ka lynti la ïaid bad la pait la pra bad hangne rkhie rymmuiñ ki them ba bun kiba la sngew la kat ki ‘phrohjyndem’, ki nong rah khubor samla tang ha ki hamsaïa.
I Jaitbynriew jong ngi iba tang shi symboh ila kylla mulot noh tang na ka daw bad ka buit ki Phrohjyndem kiba kam ïalade ba ki dei ki ‘riew-stad, ki ‘riew-shemphang, ki khraw pyrkhat, ki khraw jutang la kat ki Kohkarang.
Kiba kum kita, kila mih shi byllai kiba la batai stad shaphang ka Jaitbynriew ha ki kot pule ba bun bad ruh ha ki kot khubor bad ha kiwei kiwei ki bynta.
Hynrei, i sangsot ban ïohi da la ki jong ki khmat bad ïohsngew da la ki jong ki shkor ba ka Jaitbynriew jong ngi ka la shah ïalam bakla bad shah pynsngewthuh bakla ha kiba bun ki bynta khamtam da kaba kam bad pynmih tnad-jaitbynriew (sub-tribe) da kaba shu pynthame ïa ki jaka bad ki thaiñ kaba ki shong ki sah.
Don ruh byllai kiba la batai, shah batai bad ngeit ba haba ong “Hynñiewtrep Hynñiewskum", ka mut ka Jaitbynriew kaba kynthup naduh u Khynriam, u Pnar, u Bhoi, u War bad don ruh kiba ong ba ka kynthup ïa u Khynriam, u Pnar, u Bhoi, u War, U Maram, bad u Lyngngam.
Kane ka jing batai, ka dei kaba bakla palat liam bad haba ka dei kaba bakla, ka la kylla long pynban ka bih kaba la khyrwait ïa ki dohjem jong ka Jaitbynriew ban pynpait ïa ka Jaitbynriew jong ngi bad wanrah ka jing ïa sngewpher para ma ngi haduh ba kala pynpait wat ïa ka jing ïadei shi ing shi sem, shi kur shi jait bad kala pynpait ruh para Jaitbynriew.
Kumno ka lah ban long! Ba na ka juh ka kmie bad na u juh u kpa kin mih kita ki Khynriam, ki Pnar, ki Bhoi, ki War bad kumta ter ter.
Mynta, mutdur, lada phi don khun san ngut, hato ka lah ban long ba iwei i khun i dei i Khynriam, iwei i dei i Pnar, iwei i dei i Bhoi, iwei i dei i War bad iwei pat i dei i Maram ne kin mih ki tnad-Jaitbynriew ba bun? Nuksa, lada ïa ki khun jong phi la kha, la pynheh pynsan ha ka thaiñ Sohra, bad ynda kila don lok don khun, ki poi shong shnong noh iwei sha thaiñ pnar, iwei sha thaiñ bhoi, i wei ha thaiñ kynriam hi bad iwei sha thaiñ war, hato kita ki khun jong phi kin kylla long noh ki tnad-jaitbynriew ki pnar, ko bhoi, ki khynriam bad ki war? Hato ka jait Sutnga ka dei na ka tnad-jaitbynriew Pnar? Hato ka jait Bareh ka dei na ka tnad-jaitbynriew Pnar? Hato ka jait Sun ka dei na ka tnad-jaitbynriew Khynriam? Hato ka jait Wanñiang ka dei na ka tnad-jaitbynriew Maram? Hato ka jait Lamare bad Sun, jait Laloo bad Diengdoh, jait Syngkon bad Thangkhiew, jait Shallam bad Shabong, jait Pasah bad Nongkynrih bad Shadap kim dei na ka juh ka kur kiba mih na ka juh ka kmie bad u juh u kpa? Lada ki dei shi kur kiba mih na ka juh ka kmie bad u juh u kpa, balei pat kin kam hala hala ka jong ka tnad-jaitbynriew? Lada phi ong ba ngi khot kyrteng tnad-jaitbynriew ha ka kyrteng jong ka thaiñ/jaka, te ïa ki Khasi kiba shong sha Bangladesh, Asaam bad sha kiwei kiwei ki jylla bad ki Ri ngin khot noh kumno ïa ki? Haba u Hynñiewtrep u wan Longbriew sha kane ka Pyrthei u wan tang ha ka shi jaka ha ki bynta u Lumsohpetbneng, te balei ba phi ïa pynkha tnad-jaitbynriew tang na ka daw ba ki krih jaka sha kiwei ki bynta/jaka?Kawei ka daw kaba la pyntroiñ(fail) ka Jaitbynriew jong ngi ha ki por ba la mynshwa ka dei ka jing ïa sien, ïa kynnoh kham bunsien da kaba beiñ ba khoh iwei ïa iwei.
Kawei ka shnong/thaiñ ka beiñ ka khoh bad kynnoh ïa kawei pat ba ka long kaba kumta kaba kumta bad kane ka jing ïa sien ïa kynnoh ka la mih mar kylliang.
Nga kynmaw ha ka por ba nga dang long khynnah ap-masi ba nga dang don kumba 8 baduh 10 snem, haba ïa kynduh para khynnah ap-masi ap-blang sha lum ka shait don ka jing ïa sien ïa rngob, ka jing ïa beiñ ïa khoh para khynnah hapdeng arliang mamla na ki khynnah shnong da kaba pynmih ki kyntien ba kita ki khynnah ha kawei ka shnong ki long kiba kumta kiba kumta da kaba sien ki kyntien beiñ bad pynrem ba bun jait mar kylliang.
Kat kum ka jing ïathuh khana pateng ruh, ba ha ki por ba mynshwa ka juh don kum katta ka jing ïa sien ïa kynnoh bad ïa rngob hapdeng kano kano ka kynhun bad kawei pat.
Bad dei halor kane ka daw keiñ ba sa mih kita ki kyntien sien kum ki kyntien Khynriam, Pnar, Bhoi, War, Maram bad Lyngngam.
Hynrei ki longdien bapli bym tip ïa ka sdang ka kut bad ka daw tynrai kila khot bad jer tnad-jaitbynriew(sub-tribe) pynban ïa kita ki kyntien kiba shu long ki kyntien sien da ki longshwa para ma ki.
Hato tang na ka daw ba nga leit shong shnong sha ki thaiñ pnar ngan long noh uta u pnar? Hato tang na ka daw ba nga leit shong shnong sha ki thaiñ khynriam ngan kylla long noh u Khynriam? Para Kur, para kha baieid, nga ieh ha phi iwei pa iwei ba phin pyrkhat bad puson bha bin pa bin halor kane ka bynta ban ym shah takor ha kiba la leit bad ki ban sa wan.
Ka Jaitbynriew Hynñiewtrep (Khasi) jong ngi ka long beit tang kawei.
Kam juh don kum katta ka tnad-jaitbynriew kum ka Khynriam, Pnar, Bhoi, War, Maram ne Lyngngam kumba la ïalam bakla da kiba bun ki para kur ki para kha jong ngi baroh shi katta kiba la duh noh ka jingstad bad jingtip ba Tynrai.
Katno nga sngewsih bad jaw ummat ban pyrkhat halor ka jing imsngi ha ka jingtharai ki para Ri jong ngi khamtam kiba shong sha ki thaiñ pnar haduh ba la poi u pud ba kila wanrah ka jing sngewpher bad pynïapher bad kiba la bud ïa ka dienjat kaba bakla bad ïa ka sur jong ki briew ki bym tip ei ei ïa ka Tynrai jong ka Jaitbynriew.
Kala mih ruh ka jingkren ba ka Jaitbynriew Khasi lano lano ruh kam juh lah ban ïa tylli, kumno keiñ kan ïa tylli haba ngi la shah pharia ha kiba sngewstad, sngewnang, bad sngewkhraw tang ka malade? Tang namar ba la sngew heh ka kyrdan pule ha ki laiñ ba pher ba pher, tang ba la sngew nang ban thoh kot ne tang ba la sngew nang ban batai shaphang kano kano ka bynta jong ka Jaitbynriew bad tang na ka daw bad ki para kur para kha ki shu ngeit biej bad kim tip îa ka daw Tynrai jong ka Jaitbynriew, kam mut pat ba phi hap ban batai bakla bad ïalam bakla noh!Nalor u Hynñiewtrep, la mih ruh sa ki khun ka Li Dohkha bad ki khun ka Pahsyntiew kiba long ki Kur Longsyiem Mansyiem hapoh ka jaitbynriew jong ngi bad kumjuh ruh na ka Tangjait, la mih shibun ki kur kiba la longdoh longsnam ha ka Jaitbynriew bad dei halor kame ka bynta baroh, la khot kynthup lang ïa ka jaitbynriew jong ngi da ka Jaitbynriew KHASI.
Namarkatta, lada phi dei shisha ki briew kiba stad bad kiba shemphang la dei ban sngewthuh shai kdar ba ka Jaitbynriew Khasi jong ngi ka long tang kawei bad lada ngi bishar bha bin pa bin shaphang ka jingïadei kur hapdeng ka Jaitbynriew Khasi jong ngi ka la batai shai shisha ba ka Jaitbynriew jong ngi kam juh don kum katta ka tnad-jaitbynriew(sub-tribe) kaba phi la ïa sngewthuh bakla, shah pynsngewthuh bakla bad shah ïalam bakla baroh shi katta.
Bad sa shisien pat nga kubur ba ka jingbatai stad ki briew bym tip Tynrai ba Khynriam, Pnar, Bhoi, War,….
u dei u Paid Khasi ba ïar ka dei ka kaba bakla bad ka long thik kumba sop spaiñ bad pushara rong thymmai ïa u dieng uba la dep pyut lypa.
Ka long ka bymdei ban khot Jaitbynriew ne Tnad-Jaitbynriew ha ka kyrteng ka jaka/thaiñ ba ki shong, namar lada u Khasi u krih shong shnong sha kino kino ki bynta jong ka pyrthei, u dei bad u ïai dei beit u Khasi ha ka Doh, ka Shyieng, ka Snam bad ba ki khun ki ksiew jong ki ruh ki dei beit ki Khasi.
Kam long hi ruh kaba dei ban wanrah jingiapher da kaba pynshong nongrim ha ka jingiapher ka sur kren.
Namar kawei pa kawei ka shnong ne kyntoit ka iapher ha kaba ring sur ia kano kano ka kyntien kaba ki kren.
Bad ka jingiapher ha kaba ring sur kren ka dei na ka daw hiar – kha ’diang – kha ha kaba u shynrang ha la ka jong ka sur kren bad ka kynthei ha la ka jong ka sur kren bad haba ki iakren lang kum shi iing, ki la iakren khleh lang bad mlen noh ban kren/ring da kano kano ka sur ne kyntien kaba kham sngewtynnad.
Kam mut ba baroh kiba nang ban kren Khasi kin dei noh ki Khasi namar ba uno uno u briew ruh u lah ban kren Khasi.
Bad tang na ka daw ba ka iapher ha ka jingringsur ne ka iapher ha ki kyntien, kam mut pat ba kim dei shuh ki Khasi.
Ka long kaba bakla bad jingialam bakla ban pynshong nongrim kulmar da kiwei kiwei ki daw.
Namarkata, to kynmaw kyndong ba ka jingiadei jait bynriew kaba la siandur da u Longshwa Manshwa ka dei na ka doh, ka shyieng, ka snam jong ka Longkur Longjait, Longkha Longman bad Long-niam Long – rukom.
U Otaram Dewari, uba dei u myntri ba nyngkong eh ha India, ban peit ia ka bha ka miat jong ki masi, ula shah rem ha ka elekshon dorbar Jylla ha Rajasthan, ha ka Sirohi Constituency.
U Dewari, u da shah rem kput haduh 10hajar vote.
U Otaram, u ioh ia katei ka tnat treikam hapoh ka jingpeit jong ka sorkar BJP ha Rajasthan.
U Shivraj Singh Chauhan, myntri rangbah ka Madhya Pradesh, ula hiar shuki noh mynta ka sngi, hadien ba ka seng BJP, ka la shah rem ha ka elekshon sha ka dorbar Jylla.
Ki lad khubor, ki iathuh ba ka seng Congress, kan thaw sorkar ha katei ka Jylla, da ka jing ia trei lang jong ka Samajwadi Party bad nangta da ka jingkyrshan jong ka Bahujan Samajwadi Party.
Ha ka iing dorbar, kaba don 230ngut ki dkhot, ka Congress nalade ka don 114ngut, ka BJP 109 bad ka BSP 2ngut.
Halor ka jingrem jong ka BJP ha ki elekshon ba dang shu dep, na ka liang jong U Shashi Tharoor, uba dei uwei na ki MP jong ka seng Congress, u don ia ka jubab kaba iahap bha.
U Tharoor, hadien ka jingmih result hynnin ka sngi, ula thoh ha ka tweeter “Kam sngew phylla ba ka BJP, ka don ha ka jingsngew diaw mynsiem kaba khraw mynta ka sngi, hynrei ka jingshisha ka long ba ki nongthep vote ki la ai ia katei ka seng da ka.
Uwei U Pastor, uba dei ruh u nonghikai ula shah rahbor na ka shnong Kakhija, ha ka Chokpot Polling Station, kaba ha South Garo Hills.
U Sundaybirth Ch Marak (43), uba dei ruh U Assistant Pastor ha katei ka shnong, ula shah rahbor myn hynnin ka shiteng miet na iing jongu.
La rah bor ia u, da ki arngut ki briew, kiba rah bad ki tiar siat.
La iathuh ba utei u nonghikai, u dang thiah bad ki nongrahbor, ki la tied tyngeh ia ka jingkhang iing jongu bad haba ula plie ia ka jingkhang, ula shah tan ha kitei ki nongrahbor bad katei ka jingjia, la iathuh ba ka dei ha ka por dang step phyrngab mynta ka sngi.
U Marak, u dei u nonghikai ha  Kenegre UP School bad U  Assistant Pastor jong ka Lower Kakhija Baptist Church.
U dei ruh u hynmen jong U Balkarin Ch Marak, uba dei U Co Chairman jong ka  Garoland State Movement Committee (GSMC).
U Marak, u don lai ngut ki khun kiba dang rit.
Ki lad khubor, ba dang shu ioh lum ki iathuh ba U Marak, ula lait phet hynnin hi ka miet, na kti jong kitei ki nongrahbor bad ula poi da kaba suk sha la iing, ha ka step jong ka Sngi Balang.
U tyrnem uba khia 362 kilo, ula jah rngai ha ki khyndiat sngi ba ladep na California bad ka jingjah jong u tyrnem, ka la pyn lyngngoh ia kiba bun ha katei ka nongbah.
Utei u tyrnem, u dei uba don 21 phut ka jingjrong, ka khlieh jongu, kaba 5 phut ka jingheh.
Hynrei la iathuh ba utei u tyrnem, ula jah rngai ha ka 6 lane 7tarik Risaw.
Ki pulit ki lyngngoh ba kumno, ki briew ki rah ia utei u tyrnem uba khia shi katdei bad lada rah ia u shajrong, ka donkam ban tan ha ka jingjrong kaba haduh 100phut eiei bad ban sa buh ha ka kali tan lane ka trok ban kit.
Shillong: Ka kynhun ki nongshna phlim Khasi ki la maham ia ki paidbah ba nangne shakhmat kim dei shuh ban tuh ia ki phlim Khasi da kaba kopi tuh hynrei ki dei ban thied ia ki kumba ki trai ki die ne kin leit peit sha ki Cinema Hall.
Haba kren sha ki nongthohkhubor, u bah Pradeep Kurbah u la iathuh ba u la lap ba ki don kiba die tuh ia ka phlim Oonatah ha Iew, la die ia ka phlim ha ka dur ka CD kaba la shna tuh.
Nangta u la ong ruh ba la don kiba thep hapoh ka YouTube.
Ia mynta u bah Pradeep u la kyntu ia kiba leh ba ki dei ban sangeh noh bad kiba thep ha YouTube ruh ki dei ban weng noh bad u la ong ba ki lah don ki kyrteng jong ki briew kiba u job bad u la maham ba nangne shakhmat kim dei ban leh shuh bad lada lap yn pynshitom ia ki katkum ka Ain.
U bah Joe Thangkhiew u la kyntu ia ki paidbah ba kim dei ban shu tuh hynrei ki dei ban kyrshan ruh ia ki nongshna phlim da kaba leit peit ha ki Cinema Hall.
Ula ong ba ki nongshna phlim ki la pynlut bad bor bad sor ban ring bad thoh ia ka phlim.
Shillong:Ki riew rangbah kiba la heh ka rta ki la thaw ia ka seng jong ki kaba la tip kum ka Shillong Senior Citzens Forum.
Ia katei ka seng la thaw ha ka 23 tarik u jylliew bad la pynpaw pyrthei mynta ka sngi hadien ba la dep ban pynbit pynbiang ia ka riti treikam jong ka.
Haba kren sha ki nongthohkhubor, u President katei ka seng u Rangbah Herman Nongrum u la ong ba la thaw ia katei ka seng da ka jingmut ba ki briew kiba la tymmen bad noh ka rta kin ioh ia lad ban kren ia ka jingpyntreikam ia ka Senior Citizens Act 2007.
U la ong ba la thaw ruh ia katei ka seng na ka bynta ka jingbha jong ki tymmen la ha ka koit ka khiah, ka bai bam tymmen bad kiwei pat ki jingmyntoi ba ki tymmen ki dei ban ioh.
U Vice President bah Khrawbok Basaiawmoit u la ong ba ka jingmut ba la thaw ia ka seng da ka jingmut ban btin lynti ia ki khun samla naba kumba ka long mynta bun ki samla ki poi sha ka lynti kaba bakla namarba kim don ki nongialam lynti.
Haba kren shaphang katei ka seng u la ong ba ki don bun kiei kiei kiba hap ban pynbeit namarba kumba ka long mynta u la ong ba haba siew bill ruh hap ieng lain lang hajuh ym don tymmen ym don samla.
Ka Mission for Christ (MFC), ka la beh noh ia U Rev LR Colney, uba dei U Pastor jong katei ka Balang, na ka daw, ba u iakhun elekshon na ka seng BJP.
U Rev Colney, ula kren lyngngoh halor katei ka rai jong ka MFC.
U Colney, u iakhun ia katei ka elekshon na Aizawl East I bad u kren pynthikna ba un jop ha ka jingialeh bad u kynnoh ruh ba katei ka dei ka jingleh politiks jong katei ka Balang, na ka bynta ban pynthut ia ka jingmih iakhun jongu, ia katei ka elekshon, ka ban long ha ka 28tarik Naiwieng 2018.
Shillong: Ki nongialam jong ka  Khasi Authors Society (KSA), ki la ia kynduh ia U Conrad Sangma, hynnin ka sngi, ha kaba ki la iakren na ka bynta ban pynlong ia ka dorbar ba kyrpang, ban mynjur biang ha iing dorbar, na ka bynta ban ioh ia ka jingmynjur jong ka iing dorbar Jylla, na ka bynta ban ithuh ia ka ktien Khasi bad Garo ha ka khyrnit  kaba phra jong ka riti synshar ri.
Ha katei ka jing ia kynduh, la iathuh ba U Sangma, ula mynjur ban pynlong ia ka dorbar ba kyrpang hadien ka Diwali.
Haba kren ha ki kotkhubor, U bah DRL Nonglait, President ka KAS, ula iathuh ba U Myntri rangbah, ula mynjur ba ia ki kot ki sla, yn sa pyni sha ki dkhot jong ka Khasi Authors Society, ha shwa ban leit rah sha ka iing dorbar Jylla.
Lah ban pynkynmaw, ba ha ka 27tarik Nailur 2018, la mynjur da ka iing dorbar, na ka bynta ban ithuh ia ka ktien Khasi, kum ka ktien sorkar, hynrei, ym shym la lah satia ban phah sha ka sorkar India, namar ba ki don katto katne ki jingbym biang ha ki jingthoh kiba don ha katei ka rai jong ka iing dorbar Jylla.
Kumba 9hajar ngut, kiba la pyndep ia ka jingpule jongki, na ka West Bengal Board Secondary Education (WBBSE), ha shwa jong u snem 1973 bad kiba shong ba sah mynta ha Assam, ki la thoh sha ka WBBSE, na ka bynta ban ioh ia ki kot ki sla kiba biang, ba kin aiti sha ka National Register of Citizens (NRC), ong ka khubor.
La iathuh ba kitei ki 9 hajar ngut, ki dei kiba shong ba sah ha Tripura, tangba, ki dei kiba ialeh eksamin ha West Bengal, namar ba ka Tripura Board of Secondary Education (TBSE), ka sdang trei kam naduh ka 1tarik Kyllalyngkot 1976 bad ha shwa jong kata, ki samla kiba ialeh eksamin, ki hap ban ialeh hapoh ka jing pyniaid ka WBBSE.
Mynta ka sngi, U Narendra Modi, myntri rangbahduh ka Ri, ula plie ia u dur mot jong U Sardar Vallabhai Patel, u nongialeh laitluid jong ka Ri, uba jrong haduh 182 metre.
La tei ia utei u dur mot ha ka dewlynnong Sadhu, ha Narmada jong ka Jylla Gujarat bad la iathuh ba utei u mot dur, u dei uba heh ar shah ia ka dur jong ka  Statue of Liberty ha America.
U Modi, un don ha katei ka jaka mynta ka sngi, ha kaba un peit ia ka rynsan kaba heh 153 metre, kaba lah ban shong na ka bynta 200ngut ki briew ha kajuh ka por bad kaba lah ban peit kai ia ka  Sardar Sarovar Dam, ka jaka pynlang um jongka bad nangta ia ki lum  Satpura bad Vindhya.
Ka jinglut ban tei ia utei u dur mot ka shongdor T.
2,300klur.
Ha ka Lah Sngi U Blei, ka Supreme Court, ka la bthah ia ka tnat pyniaid kali ha Delhi, ba ka dei ban pynbna paidbah, ba kito ki kali Petrol, kiba la palat 15snem bad sa ki kali diesel kiba la palat 10snem, ba kim bit shuh ban mih surok.
Ha ka nongbah Delhi, ki don 38 lak tylli ki kali kiba hap ha katei ka kyrdan, tangba ym tip satia, la ki don kiba dang mih surok ne ioh lehse, ki don kiba la die pateng lane kiba la bret noh.
Kham mynshwa U Nitin Gadkari, myntri pyniaid kali ka sorkar India, ula pynbna ha U Nailar 2015, ba ka sorkar India, kan bei pisa T.
50,000 ia kiba don ia ki kali heh kiba rim, ba kin bujli noh bad thied da ki kali thymmai bad nangta ia ki kali rit pat, ba ka sorkar kan bei pisa T.
30hajar bad kan map ruh ia ki khajna bad kiwei kiwei ki jingsiew, ia ki trok, ka ban poi sha ka T.
1.
5lak antad, na bynta kawei ka kali.
Ha United Kingdom bad ha United States, ki la pynmih ia ka ain ha u snem 2009, ha kaba ki trai kali, kin bret noh ia ki kali rim bad kin thied da ki kali thymmai bad ha America, ki tyrwa ban bei pisa  hapdeng $2,500 haduh $4,500 ban bret noh ia ki kali bad thied da ki kali thymmai.
Ha England, ki bei pisa £2,000 ban bret noh ia ki kali rim bad ban thied da ki kali thymmai bad la iathuh ba ki don 4lak ngut  kiba shim kabu ia katei ka skhim jong ka sorkar.
Ha Beijing, la ai lad arsien ar wat ban weng noh ia ki kali kiba mih tdem na surok bad ha u snem 2011, la weng shwa ia ki kali kiba thied ha shwa u snem 1995, ha kaba la siew ia ki trai kali ha ka dor  $350 haduh $2,300, ba kin bret noh ia kitei ki kali rim; nangta ha u snem 2014, ki bor pyniaid ha katei ka nongbah, ki la rai ban pynduh ia ki kali kiba ki khot  ‘yellow label’ bad kitei ki kali, ki don kumba 330,000 antad.
Lyngba ki kot khubor, ngi la iohi ia ka jingthmu thawain ka KHADC, halor ban pynneh pynsah iaka Jaitbynriew Khasi Baieid jong ngi da kaba khein dewthala pat ia kiba ai jaitkpa.
Ngi kum ki trai nongshong shnong jong ka them Ri-Bhoi, ngi don ban pynsngew hangne halor kine ki nia kimat kumba ka long namar ka ai jaitkpa ka ladei ka dustur ba la rim bha ha them Ri-Bhoi bad la leh ia kane naduh ki kpaieid kparad jong ngi hyndai hynthai.
Ngi ai khublei kyrpang eh ia ka MDC jong ka Nongpoh Constituency, ka Kong Rona Khymdeit, halor ka Jingkren jong ka, ia ka nongrim ka jingshisha kumba ka long bad kumba la leh ha them Ri-Bhoi.
Ka Kong Rona ka kren ia kaei kaba ka tip, ha la ka dong ka thain, ka kren ia kaei kaba long bad ka ban sa long.
Ngi ki Bhoi ngi da sngewsarong ruh ia kata kaei kaba ngi long, ha kaba la ialam lynti hi ia ngi da ki kpa tymmen, kmie tymmen jong ngi naduh ki menbarim.
Ngi kubur ba ma ngi ki Bhoi, kiba shong ba sah them Ri-Bhoi, naduh ka rukom pyniaid iing, synshar iing haduh ka synshar ka khadar shnong, naduh ka khein ka tda haduh ki rukom jingngeit ngi don khyndiat khynsoit ki jingiapher na ki paidlang jong ka Ri Khasi.
Ka jingshimjait ha ngi ka shong eh ha ka jingpynbeit bad sngewbit na la rympei iing.
La ai jait sha u kpa, khamtam da kito ki longiing ki ba leit shaw kynthei ban shongkurim na kiwei pat ki kynhun jaitbynriew ba marjan ban roi ka jait ka kur, khamtam haba ym don kur kynthei.
La ju leh ruh ia kane lada u shynrang hi u mon bad thmu hi da lade ban shim jait sha lade.
Haba ngi shim jait na u kpa, ngi ong hi, ba ngi shim jait na u kpa bad ngim ju ong hi ruh ba ngi shim ia ka jait na ka meikha, ne jait jong ka meikha namar ha ki kot ki sla ngim ju thoh kyrteng meikha hynrei ka kyrteng bad jait u kpa kaba ha khmat eh, wat ka kyrteng bad jait I mei ruh ym ju donkam, khamtam haba iadei bad ki kam sorkar.
Namarkata kaba dei ka jong u kpa, ngi ong beit ba kadei ka jong u kpa, namar ma u ruh, u don hok ia la ka jong ka jait, ym ba u shu shim wai, shim kylliang ne u shu tuh ia kata ka jait na ka Meikha.
Ngi kiba ai jaitkpa ha them Ri-Bhoi ngi kham kiew ha ka ioh ka kot, ha ka kamai ka kajih bad ka iohkam iohjam, kum ha ki shipai ne kino kino ki kam sha Central Government.
Kiba ai Jaitkpa kim ju don jingwit haba iadei kam iadei jam bad la ithuh ia ngi ba ngi dei hi ki khasi la ki don ha kano ha kano ka jylla jong ka Ri India.
Kumba iathuh da ki paralok shipai, ‘kiba ai jaitkmie pynban ki ju shah kylli bun rukom bad shah kren bein bad ibein na lyndet lyndet ha ki heh ki hain bad wat ha ki paralok ba ki iatreilang bad ki’.
Haba kylli ia ki, balei ba ki kren bein, lada ai jait kmie?, ka jubab kaba ki ai ka long ba, “Lada ka jait jong ki bad u kpa jong ki ka iapher, kata kamut kim dei ki khun trai jong uto u kpa ba ki thoh kyrteng bad sa kawei ruh ki shim ba ka kmie jong ki, kadei ka nuti, namar ba kam tip kpa shuh, kumta ka shim noh ia ka jait sha lade".
Kine ki long tang ki nuksa ban ia pynsngew lem ia la ki paradoh para snam, kumno kiba nabar ki sngew bad kren halor kane ka rukom shim jait jong ngi.
Ha kaba iadei bad ka jingaibhah ia ki khun, ma ngi ki Bhoi ngi ai bhah kumjuh ia ki khun kynthei bad shynrang, namarkata, lada ki leit shaw kurim na shabar ruh, ki shynrang ki wanrah ha la ka jong ka jaka bad nongrim la jong.
Lyngba kane ka jingaibhahlang, ka jinglong shipara kaskhem bha, ka shnong ka thaw ka tylli bad khlain namar ki rangbah kidei ki trai shnong kiba la iaheh iasan lang hapoh shnong poh thaw naduh dang rit, ynda ki la rangbah ki ia saindur lang ia la ka shnong ba ki heh ki san, hynrei ngim iohi ba ka long kumta ha kiwei pat ki thain ha ri khasi.
U shynrang khasi babun u long trai shnong tad haduh ba un ioh kurim da ka trai shnong lem kumta un dei beit u poikha shisngi ha shnong jong ka kurim jong u.
Ban ong ba ka Jingaijaitkpa kadei ka sang, bad ka nongshun ia ka jaitbynriew, kane ka da ktah mationg shisha ia ngi, namar ngi la iaid ia kum kane ka lynti naduh ki kpaieid kparad jong ngi, ym ju don kata ka sang ka ma, namar ngi tip beit, na ka liang u kpa, kidon ki pasan, ki pakhynnah, ki niakha, ki meikha bad kparad, na ka liang ka kmie, ki meinah, ki meisan, ki kni, ki mama, ka meiieid u paieid bad ki khun jong ki, bad horkit hordang ym bit ban shongkha shongman namar ba ki dang don ka jingiadei snam bad snap jingbit, kumta ngi da bud bad kohnguh ruh ia ki haduh mynta mynne.
Ngi iohi pynban ba ka shongkha shongman jong ngi ki bhoi ka kham skhem bun shah ban ia kiwei pat ki thain ka ri khasi, bad ym da iohi ia kita ki jingphet tnga ne kita ki kit khunrei, ne Single Parent Family kumba kren ki ktien nongwei.
Haba iohi ia ka Jingkren ba khlem pyrkhat jong ki nongialam, ki MDC ha District Council, ka long pynban kum ka jingpharia bad pynpait jaitbynriew, namar tang ha ki thain Ri-Bhoi, kiba ai jaitkpa ki labun bha, bad ki la trei ha ki kyrdan bapher bapher ha ka jylla bad ki la long nongmihkhmat ruh.
Ka Jingkren khlem jingtip da ki MDC ka KHADC ha kine ki sngi ba ladep, ka la pynbitar bad pynshaiong ia ki trai shnong ka them Ri-Bhoi, namar ki kren ia kiei kiei ki ba kim tip, hynrei ki leh mynleh pat kumba ki tip lut.
Lada kata ka ai jaitkpa kadei ka sang kumba phi ong, ngi da kwah eh ba phin da wan bad pyni shane sha ngi ia kata ka sang.
Sngewtynnad ba ia ka them Ri-Bhoi jong ngi, la pdiang kumba ka long, hynrei ka jingkylli kaba mih mynta pat ka long, la shu peit District ne? la shu peit Jait ne? (Tang jait Bhoi) ne la shu peit tang ia kito ki longiing ban pynheh jait?.
Mano ban kitkhlieh ban wan buddien bad ban kylli ban pyrthew ia kita kiei kiei baroh?.
Lada la leh tang ha Bhoi, balei ia kiwei pat ki thain bad district ka ri Khasi, khamtam kito kiba shem ia ki juh ki jingeh, ka jingkyrduh jait?.
Lyngba ka jingrwai, Khyriam u Pnar, u Bhoi u War, udei u paid khasi baiar, hato long mo ban leh tang shiliang?.
Lada long dei ban long ia baroh, lada ym long ruh dei hi ban ym long lang ia baroh, lymda kumta, sa tang ban shu pharia jaitbynriew.
Ka jingkyntu ia ki nongmihkhmat kum ki MDC, (KHADC/JHADC) kiba dei ki nongpynneh pynsah ia ka khyndew ka shyiap, ka Riti ka dustur, ka jinglongtynrai jong ngi ki khasi (Khynriam, Pnar, Bhoi, War, Maram, Lngam) to da tih bniah bha shwa ia ka jinglong jingman jong ka jaitbynriew hi baroh kawei.
Tang namar ba ioh jingshongshit na ka thain jong phi, phim dei ban pynlong ain lut ia baroh kawei ka ri Khasi.
Ka khambha ba phin thaw ain pynban halor ka khyndew ka shyiap namar kumba ka long mynta la shah klun lut ha ki Company bar jylla, ha ki Shipai, bad ha ki Central Department, ba nangne shakhmat ba ym shah shuh ban die jaka sha kum kine ki jingmyntoi jong kiwei pat ki jaitbynriew lyngba ka khyndew jong ngi.
Ka jingaibhah mar kumjuh ia ki khun kynthei bad shynrang.
Ban khang ia ka khai ka pateng jong ki barjylla ha ki iew bad ki hat ba ngi long trai.
Ka jaitbynriew kadei na ka bynta shirta ym tang san snem, kumta dei ban pyrkhat bha na ka bynta ka lawei ka Jaitbynriew ym ia lade.
Bah P.
T.
Shadap-UmsningBah Paul Khymdeit-UmlamphlangBah Mathias Mynsong-UmtyrkhangRi-Bhoi District; Meghalaya.
Ka jing iapher jingmut hapdeng ka Reserve Bank of India bad ka sorkar India, ka nang jur bha ha kine ki sngi, ong ki lad khubor bad katei kan lah ban ialam sha ka jing hiar shuki noh U Urjit Patel, uba dei U Governor jong ka Reserve Bank of India (RBI).
Ki lad khubor, ki iathuh ba ka don ka jingdkoh kaba khraw bha ha ka rukom trei kam jong ka RBI bad ka Sorkar India.
U P Chidambaram, myntri barim ka sorkar India, u thoh ha ka twitter jongu, ba kan lah ban nang mih shuh ka khubor, kaba sniew mynta ka sngi, ha ka jing iadei jong ka RBI bad ka sorkar India.
Nongpoh: Haba pynpaw ia ka jingsngewkhia kaba jur halor ka jingshah pynjulor ki lyngkha Sying bad Synsar ha ki nongap Masi Nepali na Umru, ki nongrep kiba don ha katei ka thain, kiba kynthup na ka shnong Tyrso, Ingsaw, Umlatara lem bad kiwei kiwei, mynta ka sngi ki la pynlong ia ka jingialang hajan ka shnong Umlatara, ban pynpaw ia ka jingpyrshah halor katei ka jingshah pynjulor ia kitei ki lyngkha Sying bad Synsar kaba ki la rep ha katei ka jaka kaba don ha shiliang ka Wah Umiam bad kaba dang hap hapoh ka Raid Nongtung.
Ha kane ka jingialang, ki la don kumba 30 ngut ei ei na kitei ki nongrep kiba la shah ktah na ka jingwan pynjulor da ki nongap masi Nepali bad ha kane ka jingialang ki la iakren bad pyrkhat sani bha na ka bynta ban iaid shakhmat halor katei ka jingshah pynjulor ia ki jaka rep Sying bad Synsar.
Haba kren uwei hadien uwei, kitei ki nongrep ki la bitar shikatdei eh halor katei ka jingshah pynjulor ia ki jaka rep Sying bad Synsar, ha kaba ki la ong ba katei ka dei ka kam kaba la pyni bor da ki Nepali kiba sah ha Umru bad katei ka la jia namar ba kitei ki Nepali kiba sah ha katei ka jaka, ki la sngewshngain namar ka jingdon ki Pulit Battalion ka Assam ha Umru.
Haba sngap ia ka sur kaba mih na kitei ki nongrep, ka long shisha kaba sngew sangsot, namar la iohsngew ba katei ka jingpynbam da ki Masi jong ki Nepali, ki la don ki jaka rep Synsar kiba ju ioh 4 lane 5 (Quintal) ha ka shisnem, hynrei mynta ka snem pat kim shem la ioh shuh wat tang khyndiat ruh, namar ba ki la shah pynjulor lut baroh.
Ym tang ba ki la shah pynjulor ha ki jaka rep Synsar, hynrei wat ki jaka rep Sying ruh ki la shah kyrniom ha kitei ki Masi, ia kaba la phah kyrniom khnang da ki nongap Masi Nepali kiba sah ha Umru, ha kaba ha kine ki snem kiba la leit ki shait ioh da ki Phew Mon, hynrei naduh ba la shah pynjulor ka pynlong ia ki ba kin duh noh barohbad khlem ioh shuh wat tang khyndiat ruh.
Katkum ka jingiathuh da kitei ki Nongrep, la ong ba da ki phew snem mynshwa ki la leit ban rep ha katei ka jaka, hynrei ha kitei ki snem kiba la leit noh baroh kam ju don kaba kum katei ka jingjia bad ki ioh ban rep suk khlem da don kiba wan ban pynwit bad khlem shah pynjulor ki jaka rep ki jongki.
Haba iadei bad katei ka jingshah pynjulor ia ki jaka rep Sying bad Synsar, na ka liang jong kitei ki nongrep ki la shim ruh ia ka rai ban leh da kaba tyngeh pyrshah ia kitei ki briew kiba la pynjulor ia ki jaka rep jongki bad ha kajuh ruh ka por ki la rai ruh ba shen ba kin sa leit ban kynduh ia ka DC Ri Bhoi, na ka bynta ban pynsngew ia ka jingeh kiba ki la mad na ka jingshah pynjulor ia kitei ki jaka rep Sying bad Synsar.
Uwei u nonghikai, U Abu Taleb, uba hikai Hindi ha Lakhipur High School ha Goalpara District, ula shah ujor pulit, na ka daw, ba u thoh ha ka social media, kaba u ong “Ban vote ia ka seng BJP jong U Narendra Modi, ka long kumba pyndeng syntiew ia u ksew hi".
Ki pulit, la iathuh ba ki la kem ia U Taleb, hadien ba la ujor pyrshah ia u, da U President ka BJP jong ka Lakhipur Unit bad nangta sa U Inspector of Schools ka Goalpara district.
La iathuh ba U Taleb, u don ha ka jingshah weng kam ba shipor, katba ka jingtohkit, ka dang iaid pyrshah ia u, ong ka khubor.
Shillong: Ka Dorbar shnong Sonapyrdi kaba sngewkhia ia ka jingdon bad ka jingpynhap jong ka Sorkar India ia ka Eco-Sensitive Zones ha thain Narpuh wildlife Sanctuary, Meghalaya ka la khot jingialang ia ki shnong baroh kiba shah ktah na ka Eco-Sensitive Zones ha ka 27tarik Risaw 2018 ha shnong Kuliang.
Ha kane ka jingialang la wan da baroh ki shnong ki thaw kiba shah ktah bad la ioh ban kren bad batai shai sani bha halor ka Eco- Sensitive Zones kaba kum ki shnong baroh kiba la hap lut.
Kum ban shu pynkynmaw ba ha u snem 2016, ka Dorbar Elaka Narpuh bad ka Joint Action Committee ka la pyrshah jur ia ka jingthmu jong ka Sorkar ban pynhap ia ki shnong ki thaw hapoh u pud u sam ka Eco-Sensitive Zones bad ka la ai ruh da ki jingthoh sha sha ka sorkar, lyngba ka Ministry of Forest Environment & Climate Change, hynrei ka sorkar ka la iaid shakhmat ban pynbna lyngba ka Gazette of India Dated New Delhi, the 6th September 2017 ia kane ka Eco-sensitive zones ha Narpuh Wildlife Sanctuary bad ka la pynhap ruh ia shibun ki shnong ki thaw kiba bun ki ban shah ktah ia ka rukom trei rukom ktah jong ki nongshong shnong ha kine ki thain.
Te ka jingialang kaba la wan da baroh ki shnong kiba shah ktah ha ka Eco-sensitive zones ka la rai da kawei ka jingmut ban thaw noh da kawei ka Committee ban buddien ia kane ka kam bad yn leit ruh shaduh sha Supreme court ban dawa ban pyllait ia ki shnong ki thaw na ka Eco-sensitive zones kaba don ha thain Narpuh, namar kan ktah ia shibun ki jingtrei jingktah jong ki briew kane ka thain, namar kiba bun hi ki long ki nongrep ha kine ki thain.
Ha katei ka sngi, la thaw ruh ia ka Committee kaba la tip kum Ka “Narpuh Anti-Eco sensitive zones commiittee".
Ki nongkitkam jong ka ki long kumne harum U Ma Elising Tongper, Chairman, Ma Standly Massar Vice Chairman, Ma Daiapher Lamare, Secretary bad U Ma Desous Pohshna, uba dei U MLA jong ka thain, kum uwei na ki nongai jingmut.
Shillong: U Dr Mukul Sangma uba dei u nongialam ka liangpyrshah, u la ther ia kane ka sorkar Meghalaya Democratic Alliance (MDA), kaba la pynsangeh jubor ia ka skhim bai sumar ia ki briew ka jylla bad kumjuh ka jingbym pynlait ia ka pisa bai bnai jong ki briew kiba tymmen, ba anna bad ki longkmie marwei.
Haba kren sha ki nongthoh khubor myn hynnin ka sngi, u Dr Mukul u la ong, “Kane ka sorkar ka dei ka bym salia tang khyndiat ruh ia ki briew kiba duk, ia ki nongshong shnong ka jylla.
Ki khlem pat siew ia ka bai bnai jong ki briew ba duna dkhot met, kiba tymmen, ki longkmie ba marwei nalor ka jingpynsangeh jubor ia ka skhim bai sumar ia ki paidbah ka jylla".
U la ong ba ki briew kiba duk ba jynjar ki la sah ha ka umdum bad ka jingkhuslai, namar kane ka sorkar kaba la synshar khlem salia ia ki.
“Ki briew kiba duna dkhot met, ki tymmen kiba ju ioh 500 shi bnai kum ka baibam, kim pat ioh haduh kine ki sngi na ka skhim Chief Minister Social Assistance Scheme (CMSAS)", la ong u Dr Mukul.
U la ong ba ka sorkar ha kane ka dorbar synrai ka la dep pan pisa na ka ing dorbar na ka bynta ban siew ia kane ka pisa sha kine ki briew hynrei haduh mynta kam pat shym la pynlait satia.
“Hato kane ka sorkar ka la pyndonkam bakla pynban ia kane ka pisa, shaei ki buh, balei ki pynslem ban ai sha ki", la ong u Dr Mukul.
U la ong ba kaba sngewsih ia ki paidbah ka long ka jingpynsangeh jubor ia ka skhim bai sumar ka MHIS-IV.
“Ki la pynsangeh ia ka Megha Health Insurance Scheme (MHIS)-IV, kane ka la ktah jur ia ki paidbah kiba pang ba shitom kiba don da ki hajar ngut man ka sngi.
Kane ka pyni ia ka jingbym salia bad ka jingbym khein snep kane ka sorkar ia ki paidbah khamtam ia kiba duk", la kynnoh u Dr Mukul.
U la bteng biang, “Nga kwah ban ong ia u Myntri Rangbah bad ia u myntri ka tnad ka koit ka khiah ba kin pynleit jingmut bha ban pyntreikam biang ia kane ka skhim na ka bynta ka jingmyntoi ki paidbah’, la ong u Dr Mukul.
Lah ban kdew ba ka tnad ka koit ka khiah ka la pynsangeh ia kane ka skhim bai sumar naduh u Risaw haduh u Nohprah namar ba ka dang pynkhreh ban sdang kaba thymmai.
Shillong: Ka Rita Singh, ka la ujor sha ki pulit, ba u khun jongka, U Kuljit Singh, ula iap noh, ha kaba la lap ia ka met jongu, na Tdong Pynthor, Wah Myntdu na West Jaintia Hills.
La iathuh ba U Kuljit, ula jah rngai naduh ka 24tarik Risaw 2018 bad la suba, ba ula iap jyllop ha katei ka wah.
Ha kawei pat ka jingjia, ka ong Sujata Shylla, ka la ujor ba ha ka 29tarik Risaw, ha ka por 8baje mynstep, ki riew runar, ki la tuh noh ia ka motorcycle, kaba don ia u number ML-05R-7602, kaba dei ka kali jong u para jongu, ha kaba la tuh na phyllaw iing jongka ha Golf Links, Shillong.
Shillong:U bah Sharaj Nongbri, uba dei U Secretary jong ka Block Congress Committee jong ka Wahingdoh Unit, ula mih noh mynta ka sngi na ka seng Congress.
U Bah Nongbri, ula phah ia ka shithi iehnoh kam jongu sha U President ka North Shillong, Block Congress Committee, Shillong.
Jowai:U Ma Shemphang Lathong, ula ujor sha ki pulit, ba ha ka 26tarik mynta u bnai, U Jeral Suchiang, ula ot ryndang ia ka kong Delina Suchiang, ha kaba ula ot da ka tari na ryndang jong katei ka longkmie.
Katei ka jingjia, ka dei ha ka shnong Mukhap, ha ka por 10.
30 mynstep ha ka iing sah jongka hi, kaba hap ha West Jaintia Hills District.
La iathuh ba katei ka longkmie, ka don mynta ha ka jingshah sumar ha Mission Hospital.
La iathuh ba la kem ia utei uba leh ia katei ka kam pyntriem bad mynta u don ha ka jingtohkit jong ka kashari, ong shuh ka khubor.
Ym shym tip satia ia ka daw, ba U Jeral, ula leit ban leh ia katei ka kam pyntriem ia katei ka longkmie.
Kaba kum kane ka jingjia ka la jia ha Jowai ruh ha kaba kawei ka nonghikaiskul private ka la shah pyniap ot ryndang hala u jong u lok.
Ka Daphibanker Phawa ka la shah ot haduh ba la jan dkut u ryndang ha la u lok la jong.
Utei u lok uba la ot ia lade ruh na ryndang tang ban iada rap jot bad ban pyrshang ban lait na ki pulit, hynrei ha ka jingtohkit  u la phla ba u la pyniap ia la ka lok tang namar ka jingsuba sniew jong u ia ka bapli.
Ka Shillong Lajong kan iakhun ia ka East Bengal ha ka 1 tarik Naiwieng ha madan JN Stadium, Shillong ha ka lumpung Hero I-League.
Ka jingialehkai kan long por 2 PM.
Ka Shillong Lajong bad ka East Bengal ki la ialehkai mynshem snem ha ka 5 tarik Lber ha Shillong ha kaba ki la iakhaid  2-2.
Ka East Bengal FC ka la jop iaka Neroca FC da 2-0 kol ha ka jingiakhun ha Manipur ha kane ka 27 tarik.
Ia kine ki 2 kol, la thep da u nongialehkai na Mexico u Enrique Esqueda ha ka 10 minit bad 48 minit.
Kane ka kynhun na Kolkata ka la wan poi ha Shillong bad ki la kilanmet ha ka nongbah.
Na ka bynta kane ka jingialehkai, ia ka tiket lah ban ioh na Mobile Centre Khyndai Lad bad ka SSA Counter ha madan Polo bad ka dor ka longVIP (West Wing) – T.
500, D1 bad D2 Covered Gallery ba don shuki (West Wing) – T.
100, D3 bad D4 Covered Gallery (East Wing) – T.
50, E1 Covered Gallery (East Wing) – T.
70, C (Open gallery – East Wing) – T.
30.
Ka Laban ka la rah ia ka nam lahduh jong ka jingiaknieh ia ka nam jong ka 1division ka Shillong Sports Association (SSA) hadien ba ka la pynliem ia ka Nongrim Hills.
Ha ka jingiakhun kaba long mynta ka sngi, ka Laban ka la pynliem ia ka Nongrim Hills da 1-0 kol bad ia kane kawei ka kol, la thep da u Khrawkupar Tamu ha ka 80 minit.
Da kane ka jingjop, ka  Laban ka la khur ia ka song pisa kaba T.
50,000 bad ka khusnam katba ka Nongrim Hills ka khur T.
25,000 bad ka khusnam.
Ha kawei ka jingialehkai ka 3rd Division ka Bottom league, ka Gorkha ka la shah pynliem ha ka Nonmynsong da 0-2 kol.
Ia kine ki kol ka Nongmensong la thep da u B Kshiar (58) bad u Shemphang Myrthong (70).
Nongstoiñ: Ki nongrep tang mar iapoi u bnai Naiwieng ki ju don ia ka mynsiem kaba kmen bad ka dur khmat kaba phuh samrkhie namar ba kala dei kapor ba kin kheit noh ia u soh ia kaba ki la bet bad trei shitom baroh shisnem.
Hynrei ha kaba kum katei kapor kyndit kynsan kynsan ha ka jingbym poi pyrkhat ki nongrep kila hap ban jaw ia ki ummat kiba kthang namar ka jingwan kynsan kynsan u phria ha ki katto katne ki bynta jong ka West Khasi Hills District, u bala pynjulor lut khait ia ki jingthung jingtep khamtam ia u kba.
Katei ka jingther jong u phria kala jia ruh mynta ka janmiet ha kapor kumba 12:50 PM ei ei ha kaba u la wan ha ryngkat u slap bah jur u bala leh ruh kumba katto katne por bad katei ka jingther kynsan kynsan jong u tei u phria kala ktah ruh ia ki katto katne tylli ki shnong kiba hap hapoh ka West Khasi Hills District.
Katkum ka tyllong khubor bala ioh lum la ong ba ki shnong kiba la shah ktah ha u tei u phria ki kynthup ia ka thaiñ Umyiap, ka thaiñ Jaidoh, bad ha ki katto katne ki bynta jong ka thaiñ Nongstoiñ.
U nongniah jong ka liengsuin, kaba hap hynnin ka sngi ha ka duriaw bah Java, u dei uba na India, uba kyrteng U  Bhavye Suneja, ong ka khubor na ka ophis jong ka sorkar India kaba ha Indonesia.
Ki nongtrei jong ka Reserve Bank of India, ki la pynmih hynnin ka sngi, ia ka jingthoh kaba khor bha, ha kaba ki la maham ia ka sorkar India, ba kam bit ban tuklar than ia ka bor jingtrei jong katei ka Bank.
Ka Union, ka khot ruh ia ki riew shemphang ba kin iakren ia ka sorkar India, ba kan ailad ia ka Bank, ba kan trei hi ia la ka jongka kam.
Ka jingpynmih khubor jong ki nongtrei ka RBI, ka long hadien ba U Viral Acharya, Deputy Governor jong ka Bank, ula kren paidbah ban pynpaw, ba ka sorkar India, kam shym burom satia ia ka jing laitluid jong ka Reserve Bank of India bad katei, ula ong ba kan kylla long ka jingtim ia ka ioh ka kot, ka iew ka hat bad ki jingeh, kiba u paidlang ka Ri, un sa ia kynduh.
Ka sorkar, ka don ia ka buit pynbieit elekshon bad kumta ki kwah ia ka RBI ruh ba kan wan ha katei ka jingkwah jongki, ong shuh ka khubor na ki nongtrei jong katei ka Bank.
Ki nongtrei jong ka RBI, ki pynpaw ba ha kine ki sngi, ka don ka jing iapher jingmut kaba jur bha, kaba nang mih na kawei ka sngi sha kawei pat hapdeng ka Bank bad ka Sorkar India.
U wei na ki riew rangbah Khasi u la ong ba ka Ri ka mut ka khyndew, bad shisien ba ngi la duh ia ka jinglong trai ia ka khyndew ka mut ba ngi la duh ia ka Ri.
Bad to ngin kynmaw ba khlem ka khyndew ym don ri ha pyrthei, kum ka nuksa lada ka Russia kam don khyndew ka mut ym don ri Russia ha pyrthei bad ruh kum ka USA lane China lada kim don khyndew ka mut ym don ri USA lane China, bad kumjuh ruh ma ngi hangne lada ngim don khyndew lane ngim long trai shuh ia ka kyndew ka mut ngi la duh ia ka Ri Khasi, wat pyrkhat ba katba ngi dang don hapoh Meghalaya ka mut   ba ngi dang don ha Ri Khasi.
Ka sorkar Meghalaya ka kylla na ka wei ka sorkar sha ka wei pat ka sorkar ka ba mut na ki wei ki briew ki ba synshar sha ki wei pat ki briew.
Ia ka sorkar Meghalaya la thaw lyngba ka ain Sorkar India ba na shabar ka Ri Khasi, bad kane ka ain bana shabar ka Ri Khasi ka ong ba baroh ki nong India ki lah ban shong shnong hangno hangno ha ri India bad ki lah ruh ban thep vote.
Te kane ka ain kan sa pynkylla ia ki briew ki ba synshar ia ka sorkar Meghalaya ynda ki nongwei kila bun paid bad lada ma ngi ki trai Khasi ngi la duh iaka   jnglongtrai iaka khyndew bad la long trai noh daka sorkar Meghalaya kaba mut ba ki briew nongwei kin long trai iaka khyndew Khasi lyngba ka jingioh synshar ka jong ki ia ka sorkar Meghalaya.
Te namarkata wat biej iaka tyngka ko para Ri, shisien ba ngi la duh ia ka khyndew kan long ka jingeh kaba khraw da ki hajar shah ban ioh pat ia, namar da ka lynti hok ngi duh iaka, da ka jingbiej haka tyngka bad ngi la die duh iaka.
Ka sorkar Meghalaya, ka sorkar India bad ki briew bana bar Meghalaya ki don tyngka daki hajar lak klur bad kim salia ban thied ia ka khyndew Khasi kaba shong dor tang da ki klur bad spah klur tyngka.
Ynda ki la dep siew iaki klur bad spah klur ba ki thied iaka khyndew Khasi ki dang lah ban kamai pat da ki hajar klur lyngba ka khaii ka pateng kaba ki don.
Ka pisa ka wan bad ka leit, ki siew mynta bad ki kamai pat lashai.
Hynrei ma ngi kiba duk, kiba tlot, ki bym don ka khaii ka pateng, hynrei kaba ngi don tang ka ne ka khyndew Khasi kaba U Blei U la pynioh naka bynta jong ngi, te shisien ba ngi la die duh ia ka ngin ym ioh shuh da ka wei pat ka khyndew hangne ha pyrthei namar ka jingleh hi ka jong ngi iaka bym hok.
Ka sbai tyngka kaba ngi don bad kaba ngi ioh da ka ba ngi die duh iaka khyndew kam myntoi ei ei, mynta ngi don klur tyngka, tang hadien 5 snem ne 10 snem la lut ka klur tyngka bad ka dor jong ka ta ka klur kaba ngi don mynta ka nang hiar dor katba nangmih ki snem ha ka jingkiewdor ki mar ki mata, kum ka bam ka dih bad baroh ki jait tiar, bad lada ngi buh haki bank ruh kan ym lah ban pynioh sut kaba heh, bad haba ianujor ka 20 snem mynshwa ki briew ki ba don 20 lak tyngka ki dei ki ba riew spah bha, hynrei haka ne ka juk ka 20 lak kam pat long ei ei ryngkat ka lut kloi khlem sngewthuh, hynrei ka khyndew kaba shongdor 20 lak tyngka haka 20 snem mynshwa mynta ka la shnong dor 5 -10 klur tyngka, phewse horkit ngim dei ban ia pynianujor ia ka khyndew jongngi bad ka tyngka pliah ban die duh ia ka sha ki nongwei.
Hangne ha pyrthei ym ju don ka ri kaba die duh ia ka khyndew sha ka wei pat ka ri namar ka tyngka, bad ym ju don ka jaitbynriew kaba die duh iala ka khyndew sha ka wei pat ka jait bynriew namar ka tyngka.
Lehse mynshuwa ka lah ban jia ba dang khyndiat ki briew bad ka jingbympat sngewthuh ia ka kdor jong ka khyndew.
Bad lada don kiba leh mynta ka dei ka jingbiej ha kito kiba leh.
U briew la u la stad katno katno ruh, la u la kiew   sha duh sha suin bad leit sha u bnai, lane la u la hiar shaduh ka trai ki duriaw ha kaba khatduh u hap ban phai pat shaka khyndew ban im naka bad u lah ruh ban im tang naka, naka rep ka jong u.
Te namarkata ngi dei ban sumar iaka khyndew, ki lum ki wah ki dieng ki siej kiba long ki nong iarap iangi ki briew ha kaba gin ioh bam naka khyndew.
Bad dei U Blei U bala buh ia ngi ha kane ka khyndew ban shong haka bad ban im ruh naka.
Bad U la pynioh ruh iangi kane ka Ri Khasi, khlem da donkam ba ngin siew  tyngka sbai iano iano ruh.
Te sumar ba ngim dei ban die duh noh ia kane ka khyndew kaba U Blei U la pynioh ei ha ngi.
Te hangne ngi dei ban kynmaw lada ka sorkar Meghalaya lane ka sorkar India lane ki company lane ki nongwei na kata ka development kaba ki ong ki donkam jaka, ngi dei ban shu ia kut tang haka ai wai.
Bad ngi dei ban shim noh iaka Block – I, Block – II shaduh Brahmaputra ban synshar hi noh kumba ka dei ka khyndew jong ngi naduh hyndai.
La iathuh ha nga da u paralok ba na Umtyrnga, ka shnong ha khap Assam, balei kito ki jaka ha Byrnihat hadien ka jingkieng sha ka liang ka mon  haba lei na Shillong sha Guwahati ka ioh synshar ka Assam namar dei ba ki trai Khasi ki la die sha ki nongwei bad ka sa ioh ban synshar noh ka Assam.
Ha ka jingshisha u wei pa u wei u Khasi ha Ri Khasi u dei beit ban ioh jaka ei ban shong ban sah khlem da thied na uno uno ruh kumba U Blei U la pynwan ia u sha kane ka pyrthei, bad haba u ne u briew u la leit noh kin ioh pat sa ki wei ki ban wan hadien jong u, kumba U Blei U la ai ei iaka ne ka khyndew   hangi ki Khasi, kumta ruh baroh ngi dei ban ioh ei ban shong haka, hynrei mynta la jan ha baroh ki shnong bad ki thain la hap ban thied ia ka khyndew ban ioh shong ha ka namar ka jingiaid bakla ki longshwa.
Te namarkata ngi dei ban da, ban ri bad ban sumar ia ka da ka lynti ka hok, naka bynta kaba ngi im mynta bad ruh ban ai lang iaka pateng ka ban wan.
From –T.
Lyngdoh, Mawlai.
Da u Bah Philip MarweinKa jingthmu kaba kongsan ban buh ia ka ïew thied-lang die-lang ha Mawlai-Mawïong bad ha Garobadha (Garo Hills) ka long na ka bynta ka jingbha jong ki Nongrep.
Ka jingthmu hi ka long ba ki Nongrep kin leit rah ia ki mar-rep jong ki sha kine ki ïew ban die, bad ki nongkhaïi kin thied ia ki mar jong ki.
Ki mar-rep ka mut kino kino ki mar-rep – la ki dei ki jhur kum u phan, u sohsaw, kubi, phulkubi, u kajor, u phresbin, u tyrso, salad, u bit, sohkhia bad kiwei ki jait jhur; ki jait soh baroh, u synsar, u sying, ka latyrpad, ki sohmrit, ki snepdieng, ki ñuitmaw bad kiwei kiwei ba ki nongrep ki ioh lane ki pynmih na ki jaka rep bad na ki khlaw ki btap jong ki.
Ym shym la ioh jingthoh mynno la plie ia ka iew ha Garobadha hynrei ia ka iew ha Mawlai-Mawïong la plie ha ka snem 1996 da u Chief Minister barim ka Meghalaya, u Salseng C.
Marak, bad naduh kane ka snem kane ka Iew thied-lang ka la treikam.
Ia ka jaka ha Garobadha bad ha Mawïong la thied da ka sorkar bad la aiti ha ka Agriculture Marketing Board ba kan pyniaid.
Ia mynta tang ka iew ha Mawlai-Mawiong ka treikam thohmut thohmat (malu mala) hynrei kaba ha Garobadha kam treikam ei ei shuh, ka shu don tang ka shynrong suda.
Ha iew thied-lang ha Mawlai-Mawiong la dep tei ia ki kudam bun tylli, don kiba heh bad ki don ruh kiba rit.
Don kiba ngiam kham bun ka mar bad don kiba ngiam kham khyndiat.
La tei ruh ia ka Kudam pynkhriat kaba heh bad kaba la treikam tang khyndiat por hynrei hadien, khlem pyndonkam ia ka bad la slem bah ka la sniew noh.
Mynta ym long ban pyndonkam shuh ia ka.
Ka jingthmu jong kane ka Kudam khriat ka long ban buh shipor ar-por ia ki mar-rep kiba pyut kloi khnang ba kin neh katto katne sngi tad haduh ban da lah ban pyniaid iew ia ki sha kiwei ki jaka.
Ka jingthmu ruh ka long ba ha kane ka iew, ia ki mar-rep jong ki nongrep la thied da ki mahajon ne ki nongkhaïi ha ka dor kaba kham bit ban iohnong ki nongrep lyngba kata kaba ki khot ka regulated price lane minimum support price.
Hynrei, mynta bad wat mynshuwa ruh, kam long satia kumta.
Kumba ka long mynta, ia kine ki dukan kiba long artat ki kudam, kiba don kumba 60 ne 70 tylli, la aiwai la ka jong ka jong sha ki mahajon dkhar kiba hap ban siew baiwai manla u bnai sha kane ka Marketing Board.
Ka baiwai ruh ka long katkum ka jingheh jong ki dukan-kudam.
Don ki mahajon kiba thied phan, don kiba thied synsar lane synñiam, don kiba thied latyrpad, don kiba thied snepdieng, ñuitmaw bad don kiba thied Ksehkhleiñ.
Khlem iohi satia ia ki mahajon kiba thied ia kiwei kiwei ki jait mar-rep wat hadien ba la peit bniah bha da une u nongthoh.
La iohi ruh ia ki dukan-kudam kiba set ia ki synduk sabon, ki Biskit (Biscuit), synduk Waiwai bad kiwei kiwei ki jait mar.
Ia kine ki jait mar ba la set (stock) ha kine ki kudam, la kit pat sha sor Shillong ban die ia ki.
Kane ka ïew kam urlong satia katkum ka jingthmu ba la buh ia ka hangthie.
Ia mynta hi ki mar-rep kiba poi ha ïew Mawlai-Mawïong, ka iew thied-lang die-lang, ki dei tang u phan, ka latyrpad, u synsar, u ksehkhleiñ, ka snepdieng bad ka ñuitmaw.
Ia kine ki mar ym dei ba la leit die hangthie da ki nongrep hynrei da ki nongkhaïi-pateng (middlemen) bad ia kine ki mar la leit rah hangthie da ki kali bad la die pateng pat sha kine ki mahajon dkhar kiba khaïi pat sha Ri dkhar kum sha Guwahati, Kolkata, Mumbai, Chennai, Lucknow, Hyderabad, Delhi bad shawei.
Ka jingshalan ia u phan na ïew Mawlai-Mawïong shabar Meghalaya ka long kumne: ha ka snem 2015-16 ka long 5031 ton, ha ka snem 2016-17 ka long 3770 ton bad ha ka snem 2017-18 ka long 2284 ton.
Nangta ka jingshalan ia u synsar na ïew Mawlai-Mawiong shabar jylla ha ka snem 2015-16 ka long 35,415 ton, ha ka snem 2016-17 43,889 ton bad ha ka snem 2017-18 ka long 38,556 ton.
Shuh shuh na ka bynta ka Latyrpad pat ha ka snem 2015-16 ka long 7861 ton, ha ka snem 2016-17 7851 ton bad ha ka snem 2017-18 6021 ton.
Na ka bynta u ksehkhleiñ pat ha ka snem 2015-16 351 ton, ha ka snem 2016-17 495 ton bad ha ka snem 2017-18 ka long 1386 ton.
Ka ba lyngngoh ka long ba ki nongrep kim treh ban leit die ia ki mar-rep jong ki ha ïew thied-lang Mawlai-Mawïong.
Ki daw jong kane ki long kiba bun bha hynrei kiba kham kongsan ki dei ka jingjngai kane ka ïew na ki nongrep bad na ka bynta khyndiat ki mar-rep kim sngew myntoi ban leit rah shathie namar tang ka bai kali ruh la dap ram.
Sa kawei ruh ym don ba thied ia ki mar-rep kiba pyut kloi.
Nangta, ki nongkhaïi mar-rep mynta ki leit thied beit ia ki mar-rep na ki shnong ki shnong lane wat na lyngkha jong ki nongrep ruh ha ka dor kaba kham bit bad kumta, ki nongrep kim sngew donkam ban leit die sha ïewduh lane sha ïew Anjali, ïew Paltan Bazar ne ïew Mawlai-Mawiong.
Ki la lait na ka kit ka bah shitom da ka met jong ki.
Ki kali naduh bun bynta jong ka Guwahati, Assam, Silchar bad kiwei ki jylla ki la leit thied beit na ki kper bad ki lyngkha, ki shnong jong ka Ri Khasi -Jaintia, West Khasi Hills bad nawei.
Kane ka mut ka iew ka la don ha shnong ne ha kper.
Balei da pynshitom bad pynlut kai bun shah ban leit rah sha Iewduh, Iew Mawngap, Iew Langtstieh, Iew Mawkyrwat, Iew Nongstoiñ ne kiwei ki iew.
Ka don ruh ka jingkynnoh ba ki mahajon jhur ne kiwei ki jait mar-rep jong ka iewduh ki pynshoi ia ki nongrep ban ym leit sha ïew Mawiong ba kin dup ioh mar maki bad kin ioh khñiot dor katba mon.
Ha kaba kut hi, ka iew ha Mawlai-Mawiong ne Garobadha hi kin ym treikam katkum ba la mang ia ki, lait sa tang ynda la pyntreikam da kiwei ki buit bad ki lad thymmai da kaba pyndonkam ia kine ki iew ha kiwei pat ki rukom ban pynkamai na ka bynta ka sorkar.
Shuh shuh, ia kine ki iew dei ban pyniaid da kito kiba tbit ha ka laiñ Business ne kiba la pass ia ka laiñ business, ym da ki briew ki bym don buit business eiei.
Shillong: Hadien ka jingbym shah kynthup kyrteng ha ka National Register of Citizens (NRC) jong ka Assam, kiba bun ki bar jylla ki la wan wad lad wad lynti kumno ban pynshisha ia ka jinglong nongshong shnong jong ki ha ka ri India bad ban pynshisha ruh ba ki la wan sha India shuwa jong u snem 1972.
La ioh jingtip ba ki khar Assam ki la sdang ban wad lad na kiba bun ki jaka jong ka Ri Khasi Jaintia ban pan jingiarap na ki bor Shnong ban pynshisha ia ki kum ki nong India.
Napdeng ki jaka bapher jong ka Ri Lum Khasi-Jaintia ka Hima Bhowal ka dei kawei na ki Hima Khasi kaba ki khar Assam ki la pyrshang ban suh khlieh ban wad jingiarap.
Hadien ba la ioh jingtip ia kane ki nongialam ka KSU Balat Border Unit ki la leit ban ia kynduh ia u Syiem ka Hima Bhowal u Pa’iem Kynsai N Syiem ban buh jingmaham ba ka Hima kam dei satia da lei lei ruh ban ailad ia kitei ki briew kiba wan nabar ban ioh kam trai kum ki nongshong shnong jong ka ri India.
Haba ia kren bad ki nongthohkhubor u President jong ka KSU Balat Border Unit u samla Bornsen Snaitang, u la ong ba ka don ka jingsyier ha ka thain Dangar bad Balat kaba dei ka jaka kaba shongkhleh jaitbynriew ioh ba kitei ki briew kiba don jingartatien kin ioh ban bsuh khlieh hangtei.
Kumta u la ong ba ka KSU ka hap ban ia kynduh ia ki bor ka Hima khnang ban khanglad ia ka jingioh lad ki bar jylla ban wanrung kyrthep ha kane ka jylla.
Dei hadien katei ka jingleit kynduh jong ka KSU ba u Syiem ka Hima Bhowal u Pa’iem Kynsai N Syiem u la phla ba ka dei ka jingshisha ba ki la don da ki phew ngut ki briew ki bym shah kynthup ha ka NRC ka Assam, kiba la wan ban wad kot wad sla na ka Hima Bhowal ban iarap lem ia ki da kaba ai sertiphiket ban pynshisha kum ki nongshong shnong kiba la wan shuwa u snem 1972.
Haba kylli u Pa’iem Kynsai u la ong ba kitei ki briew ki la wan sha u lyngba kiba haing hasem jong ki kiba la shong la sah ha Dangar bad Balat bad kiwei pat ki shnong ba shong shnong da kiwei pat ki jaitbynriew hapoh ka Hima Bhowal.
Ka KSU ka la dawa ruh na u Syiem ba u dei ban sloit noh ia ka bor ka iktiar ba ka Hima Bhowal ka la ai sha ki Rangbah Shnong bar jylla ne ki Mulor ha ka dur ka Sanad ioh ba kitei ki lah ban pyndonkam bakla ia ka bor jong ki da kaba ai sertiphiket ia kitei ki briew kiba wan na Assam.
Halor kane u Pa’iem u la ong ba ym shym la pynkupbor satia ia ki Mulor ban long kum ki Rangbah Shnong bad naduh mynta ka sngi la pynmih ia ka hukum ba ki Mulor kim bit shuh ban ai kot ai sla ban pynshisha jaka shong jaka sah iano iano ruh bad kane ka dei ka hukum jong ka Hima bad lada don kiba donkam kin hap ban wan sha ka bor Hima.
Ka KSU ka la dawa ruh na u Syiem ba u dei ban sangeh noh shisyndon ka jingai pata jaka ia ki briew ki bym dei ki Khasi hapho katei ka Hima Bhowal bad ba ka Hima kam dei ban ailad ia ki bym dei Khasi ban thaw shnong thymmai hapoh katei ka Hima namarba kumba ka long mynta ki briew ki bym dei Khasi ki la jyllei bha hapoh katei ka Hima Bhowal.
Shillong: Ka HYC seng kmie ka dap da ka jinglyngoh ban iohi ia ka jingkren u Mukul Sangma ba ym dei ban map ia ki mukotduma pyrshah ia u Bah Cherishterfield Thangkhiew, General Secretary ka HNLC.
Ha ka jingshisha ka sorkar ka dei ban kmen lada ki riewkieng atiar ki wan phai ban im noh ka jingim ba thymmai ha ka imlang sah lang namar kan wan rah ia ka suk ka sain.
“Ngi iohi ha ki por ba ladep ba la don bun ki nongialam ki seng lehnoh ki wan phai noh sha ka imlang sah lang bad ka sorkar ka la map noh ia ki mukotduma jong ki, ka iarap da ki mangtyngka ba kin ieng ha la ki Jong kjat bad ka pdiang sngewbha ia ki.
Ha ka por long CM u Mukul sangma ruh la pdiang ia ki lehnoh kiba wan pyndem khamtam ki lehnoh GNLA bad kiwei ki lehnoh Garo" ong ka kyrwoh.
“Kumno une u briew mynshwa u leh da kumwei, hynrei mynta u kren da kumwei.
lada u la map teng ia ki lehnoh Garo balei ym lah ban map ia ki khun Hynniewtrep" ong biang ka kyrwoh.
“Hato u mukul sangma u mut ban ong ba ka sorkar kan map tang ia ki GNLA bad kiwei ki lehnoh na Rilum Garo, hynrei ban pynshitom pat ia ki khun u hynniewtrep" ong U bah Robertjune Kharjahrin, President ka HYC.
La kynthoh namarkata, ba kum kine ki jingkynthoh u Mukul, ki paw kumba um kwah ba kan wan ka shong suk ka shong sain ha ka bri u Hynniewtrep.
Ka seng ka dawa ruh ba dei ban pyndep noh mardor ia ka jingtohkit ia ka jingiadei bad ia trei lang U Mukul Sangma bad ki lehnoh na Garo hill, namar ula shah kynnoh teng ha ki nongialam ka jylla kum u Purno Sangma ba u dei u Common Chairman cum Supreme Commader in chief jong baroh ki seng lehnoh ka Garo hill.
La dawa ba dei ban tohkit ia kane bad lada ka sorkar jylla ka shem jingeh ban tohkit, la dei ban aiti noh sha ka CBI lane sha ka NIA ba kin tohkit.
Shillong: U Myntri Rangbah ka jylla, u la ong ba ka kashari Supreme Court ka la la pan jingmut na ka sorkar pdeng halor ka jingthmu ban pynlait noh ia ki katto katne ki kyndon ka Mines and Minerals (Development and Regulation) Act 1957 khnang ban ioh ban tih dewiong ha kane ka jylla Meghalaya.
Haba kren mynta ka sngi, u Conrad u la ong ba mynta ka Supreme Court ka la pan jingmut na ka sorkar pdeng halor kane bad ka sorkar pdeng ka la pan ia ka jingsngew jong ka sorkar jylla, shwa ba kan leit aiti pat ia ka kaiphod sha ka Supreme Court.
“Ka Supreme Court ka la pan ia ka jingsngew ne ka jingai jingmut na ka sorkar pdengkhamtam ha kaba iadei bad ka mariang ba kan pynlait katto katne ki kyndon ka MMDR Act ban ailad tih deiwong ha kane ka jylla bad ka sorkar pdeng ka la pan jingmut na ka sorkar jylla bad ngin sa ai ka jingjubab sha ka sorkar pdeng halor kane ba kan ai pat sha ka Supreme Court", la ong u Conrad.
U la kyntait ia ka jingkynnoh jong u Dr Mukul ba ka sorkar kam leh eiei halor ka jingkhang ia u deiwong ha kane ka jylla, da kaba ong ba ia kane ka jingpynlait ia ki katto katne ki kyndon ka MMDR Act lah dei ban leh ka sorkar barim hynrei ka khlem leh eiei.
U la ong ba kam don ka jingpyrshang na ka sorkar barim ban pyllait ia ka jingkhang dewiong ha ka jylla bad u nongialam liangpyrshah u Dr Mukul Sangma u tip bha ia kaei kaba la jia mynshwa bad hynrei kam iaid ha ka rukom kaba dei mynshwa.
U Conrad u la ong ba ka jingkynnoh u Dr Mukul ba pynkynriah kam pathar ia ki ophisar ruh ka long kaba sngew lyngngoh namar ba ha ka por ba synshar ka sorkar barim, ha u snem 2017 ki don haduh 100 ngut tam ki ophisar ba shah pynkynriah kam.
“Ym tip na kaei ka daw ba u wohnia ia kane ka sorkar.
Ngi leh na ka bynta ka jingbit jingbiang ka jylla bad ki paidbah", la ong u Conrad.
U la ong ba ka sorkar ka thung director ruh ia u Joint Director ka Mining and Geology uba don ka jingtip kaba bniah halor kane bad ka jingkynnoh u Dr Mukul ba la thung bad weng pathar kam dei kaba shong nongrim namar ba kane ka dei ka rukom ha ka jingpyniaid kam ka sorkar.
“Kam long kaba dei ban shu kynnoh iano iano bad ngam tip balei u (Dr Mukul) u sngew khia ia ka jingpynkynriah kam ia ki ophisar.
U director ka Mining and Geology u dei u Joint director uba tip bha ia ka kam namar ba u dei uba don ka jingtip kaba bniah halor kane", la ong u Conrad.
Shillong: Ka sorkar Meghalaya Democratic Alliance (MDA) ka rai ba kan pynkiew ia ka bai khajna ia ki tamasa ha ka jylla katkum ka jingbun ki briew kaban long shi bynta ban pynioh khajna ia ka sorkar naki kam tamasa.
Ka jingialang ka kynhun myntri myn hynnin ka sngi, ka la pynmih sa kawei ka jingshim khia khajna na kaba ju don mynshuwa.
U Symbud Myntri Rangbah ka jylla u Bah Prestone Tynsong u la ong ba mynshuwa ka sorkar ka la shim khajna T.
25 hajar shi sngi ia ka tamasa kaba heh ha kaba ka jingdon ki briew ka long 2 hajar shaneng bad ka shim T.
15 hajar ia ka tamasa kaba ka jingdon briew ka long 2 hajar ngut shapoh.
Hynrei mynta ka la pynmih sa kawei bad kata ka Super Mega Event ne ka tamasa lumbung kaba ka jingdon ki briew kam duna ia ka 5 hajar shaneng bad ia kane, ka sorkar kan shim ne oh khajna T.
1 lak shi sngi.
“Mynshwa ka sorkar ka shim khajna T.
15 hajar ia ka tamasa kaba duna 2 hajar ngut, T.
25 hajar ia ka tamasa kaba tam 2 hajar ngut bad mynta ngi la buh sa kawei ka jingoh khajna kaba ka jingdon briew 5 hajar shaneng kan long T.
1 lak shi sngi", la ong u Bah Prestone.
Kane ka tamasa lumbung ka long kum ki tamasa ba long iaryngkat kyrdan bad ka pyrthei ne ka ri kum ka NH7 tamasa bad kiwei.
Shillong: Ka la pynkyndit ia ki nongthohkhubor ban ioh jingtip na u Syiem ka Hima Bhowal u Pa’iem Kynsai N Syiem ba ha Hima Bhowal ki kham bun ki Shnong kiba shong basah da ki bym dei Khasi ban ia ki shnong kiba shong basah ki Khasi.
U Pa’iem Kynsai u la ong ba ki shnong ba shong ki bym dei Khasi ki don 21 shnong kiba hap hapoh ka jingpeit ki Mulor katba ki shnong ba shong basah ki Khasi pat ka don 19 tylli.
Haba kylli ia ka jingdon ki nongshong shnong, u Pa’iem Kynsai u la ong ba ka jingdon ki nongshong shnong ha ki Shnong Khasi bad ki Shnong ki bym dei Khasi ka la mar ia bam bad ka la ia long mar katjuh.
Ka KSU Balat Border Unit ka la dawa na u Syiem ka Hima Bhowal ba u dei ban lum jingkhei kaba biang katno ngut ki briew ki bym dei Khasi kiba shong basah hapoh u pud u sam jong katei ka Hima khnang ban tip ia ka jingbun briew jong ki kumba ka long mynta bad ban ioh khanglad ruh lyngba katei ka jingkhein ia kiba wan nabar.
Ka KSU ka la dawa ruh ba ka Hima Bhowal ka dei ban pynduh pyndam noh baroh ki kyrteng shnong bym dei Khasi kiba la aid a kawei pat ka kyrteng ka bym dei Khasi lane ka kyrteng Shnong Garo hynrei dei ban ai kyrteng ia ki da ka shnong Khasi lane ka kyrteng Khasi.
Ka KSU ka la ai nuksa kum ka shnong Lal Pani kaba don hajan Dangar kam dei satia ka kyrteng Khasi bad ia kane dei ban pynduh noh, hynrei ban pynkylla sha ka kyrteng Khasi kaba yn jied katkum ka jingstad jong ka Hima.
Mawkyrwat: Ki ar ngut shipara kiba dei napoh shnong Mawlangwir ha ka sngi saitjaiñ jong ka taïew ki la long ki nongjop ha ka Mawkyrwat Ultra Marathon 2018 ba long da ka Run Meghalaya Association hapoh shnong Shngimawleiñ ïa kaba la kyrshan pisa da ka Tourism Dapartmement, ka Director of Sports Department, ka office jong ka Deputy Commissioner jong ka South West Khasi Hills ha ryngkat ka District Sports Promotion Society.
Ha katei ka jingïamareh thong na ka liang ka Dateibankynmaw Marweiñ ka wan ba nyngkong ha ka jingïamareh kaba jngai kumba 30 km katba ka Bandasharai Marweiñ pat ka la wan ha ka kyrdan kaba ar ha ka jingïamareh kaba jngai kumba 45 km.
Ki nongïashimbynta ha kane ka Mawkyrwat Ultra Marathon 2018 ba la pynlong hapoh shnong Shngimawleiñ, South West Khasi Hills District, Mawkyrwat ki kynthup ïa ka jingïamareh kaba jngai ba 30 km ki don 70 ngut, 45 km ki don 50 ngut bad ha ka 72 km ki don 35 ngut ki nongïashimbynta.
Ki nongjop ha ka Mawkyrwat Ultra Marathon 2018 ba la pynlong da ka RMA hapoh shnong Shngimawleiñ ki long ha ka jingïamareh kaba jngai 30 km ki long u Jompsingstar Ramsiej (2:03:25), u Baristarlan Pariong (2:06:43) bad u Bansing Marngar (2:07:14) kiba dei jong ki shynrang, katba ki kynthei pat ka Dateibankynmaw Marweiñ (2:41:30), ka Bankinus Wanniang (2:58:11) bad ka Shantilin Wanniang (3:00:56).
Ha ka jingjngai kaba 45 km jong ki shynrang u Fullningstar Lyngdoh (3:10:41), u Shanborlang Mawlong (3:12:47) bad u Rajessing Marweiñ (3:23:32), katba na ka liang ki kynthei ka Snora Lyngkhoi (4:28:21), ka Bandasharai Marweiñ (4:36:44) bad ka Tshering Lamu Bhutia (4:41:56).
Ki nongjop ha ka jingjngai kaba 72 na ka liang ki shynrang ki long u Tlanding Wahlang (5:39:24), u Okitlang Syiemlieh (6:24:12) bad u Arbet Nonglang (6:37:25) katba jong ki kynthei ka Darishisha Iangjuh (8:33:16), ka Aakriti Verma (10:15:23) bad ka Meenak Shi Kumar (11:25:03).
Haba ai jingjingkren na ka liang ka kong I.
Laloo, IAS, Deputy Commissioner, South West Khasi Hills District, Mawkyrwat kum ka kongsan ha kane ka sngi ka la pynpaw ka jingaikhublei ïa baroh kiba ïadonbyntalang ban pynlong ïa kane ka Mawkyrwat Ultra Marathon 2018 hapoh shnong Shngimawleiñ kaba jop ba dei ruh ha ka sien kaba ar.
Da ka jingpynlong ïa kane ka jingïamareh thong ka long ruh ka jingkyrkhu kaba khraw na ka bynta ka shnong, ka District bad ka Jylla hi baroh kawei namar ba kiba wan ïashimbynta ha ka jingïamareh thong kim dei tang napoh jong ka Jylla Meghalaya hynrei ki don ruh na kylleng ki jaka jong ka Ri India bad wat nabar jong ka Ri kata napoh France u Nicholas Brocardi ha kaba lyngba jong ki kin rah ïa ki khubor ba bha sha ki shnong jong ki bad kin ïathuh khana ruh ha kiwei ïa ka jinglong ba bha jong ki briew bad khamtam eh ïa ka jingitynnad jong ki jaka ki puta kiba don hapoh South West Khasi Hills District.
Haba ia kren bad u Bining Lyngkhoi u nongmareh uba la pawnam haka jylla u la ong ba katno u dap da ka Jing sngewkmen haba ioh i iaki samla Kiba la kiew bad Kiba la lah ban ia shim bynta wat haki jylla bapher bapher haki National Game dan Kiba la wan rah iaka nam bad burom iaka thain SWKH District ,, U la buh ki Jing kyntu kynpham bad ai mynsiem iaki nong Jop bad kumjuh iakito ki ba ieid iaka Jing mareh ba kim dei ban shu kut tang hangne ,ne ban shu kut tang haka nam jong u bah Biningstar Lyngkhoi henrei kidei ban buh ka thong ban kham paw shuh shuh ym tang ka ka jylla ne ka Ri hynrei haka pyrthei hi baroh kawei ban ioh ban ia shim bynta haki International game,, Shuh shuh u la ai khublei ruh na ka bynta ki nongïamareh kiba la wan na kylleng ki jaka namar ngi tip ba haba ki mareh ki lah ruh ban ïohi ïa ki jingitynnad jong mariang sawdong sawkun,Na ka liang ka DC ka la ai khublei ruh ïa u bah Benningstar Lyngkhoi, u bah Tlanding Wahlang bad ïa u bah Swonding Mawlong kiba la ai ka nuksa kaba bha na ka bynta kiwei pat kiba don ka mynsiem ban long ki nongïamareh thong kiba tbit.
Ha kane ka sngi na ka liang ka Run Meghalaya Association ka la ïoh ruh ban pynkup burom ruh ïa ki lai ngut ki nongïamareh kiba la wanrah burom ha ka jingïamareh thong hapoh Manali kata u bah Tlanding Wahlang, u bah Swonding Mawlong bad u bah Okitlang Syiemlieh.
Kiba ïadonlang ha kane ka sngi ki long ka Sister Preeti O.
S.
B ba dei peit hapoh Shngimawleiñ, u bah S.
Paslein, DSP ka Mawkyrwat, u bah Benningstar Lyngkhoi, u bah Gerald Pde, ki officer jong ka Tourism Department bad ki paidbah jong ka shnong Shngimawleiñ ba kynthup naduh ki hep kiba rit, ki samla lem bad ki longkmie longkpa kiba long ka daw bah ha ka ban pynlong ïa ka Mawkyrwat Ultra Marthon 2018 kaba i phuh i phieng bad kaba jop.
Shillong: Ka tnat pulit ka jylla, shi bynta ban kyntiew ia ka jingialehkai badminton, ka la pynlong ia ka 1’st Meghalaya Police Badminton Championship ba la long ha Police Indoor Stadium, Police Reserve.
Kane ka jingïalehkai la pynlong ha ka sngi Saitjaiñ bad ba la wan ban ïashim bynta kumba 27 ngut ki pulit na ki distrik jong ka jylla.
La plie ia ka jingïalehkai da u bah H.
Nongpluh, u Inspector General of Police (TAP) Meghalaya, Shillong bad ba la don lang u bah B.
J.
Laloo, MPS, Superintendent of Police(Traffic), East Khasi Hills , B.
D.
Marak, MPS, Addl.
SP, T.
C.
Chacko, MPS, Addl.
SP, SF-10 bad u D.
K.
Prasad, MPS, Dy.
SP (Hq), East Khasi Hills.
Haba kren kum u kongsan, u bah Nongpluh u pynpaw ba ka jingpynlong ïa kane ka lympung ïalehkai ka long kum shi bynta ka jingpynkhreh ka tnat ka jong u ban sei madan ïa ka kynhun kaban aireng sha ka ïakob ïalehkai ka Bajra Tournament ba juh long man la ka snem.
U bah Nongpluh, u la ai khublei kyrpang ia u SP u D.
N.
R.
Marak, IPS, u la shim khia ban pynkylla ia ka dur ka dar kane ka jaka ialehkai kaba lah ban kilan ha ka liang ka jingsiat suloi, taekwando bad kiwei kiwei.
Ha kaba kut jong ka sngi, la sam ïa ki takma bad ki syrnot sha ki nongjop jong kane ka jingïakob.
Ka resol na kane ka jingïalehkai ka long ba ha ka ïakob ïalehkai ba para marwei lahduh dei JP Singh, ba wan ba-ar dei u Hiamdor Lyngdoh bad ba wan ba-lai dei u Dipak Thapa.
Katba ha ka iakob ïalehkai ba shi jur (doubles) nongjop dei JP Singh bad Hiamdor Lyngdoh, ba wan ba-ar ki long u B.
D Marak bad Dipak Thapa bad ba wan ba-lai pat dei u I.
Marak bad S.
Dkhar.
Shillong: Ka Madanryting ka la pynliem ia ka Nongrah da 1-0 kol ha ka jingiakhun jong ka lumpung ka 3rd division kaba long mynhynnin ka sngi jong ka Bottom League ha madan Polo.
Ia kane kawei ka kol ka Madanrting la thep da u Warren Synrem (9).
Ha kawei ka jingialehkai, ka Nongsohphoh ka la iakhaid bad ka Lamlynti khlem don ba lah ban iathep kol.
Shillong:Ka sorkar Meghalaya, ka la buh ia ka jing ujor jongka ha Supreme Court, lyngba U Avijit Mani Tripathi, ha kaba ka sngew pyrshah ia ka rai jong ka National Green Tribunal, kaba ha ka 31tarik Nailar 2018.
Katei ka jing ujor, ka dei kaba ha ka 25tarik Risaw 2018, ha kaba la ujor da ka sorkar Jylla bad ka Supreme Court, kan shong bishar, ha ka 2tarik Naiwieng 2018, kaba dei ruh ka sngi kut jong ka jingtreikam katei ka kashari, ha shwa ba kin leit sha ka shuti Diwali.
Ka NGT, ha ka rai jongka, ka kren shai ba kan dang iai pynneh ia ka jingkhang dewiong, da kaba tih krem ha ka Jylla Meghalaya.
Shillong: Katkum ka jubab kaba la ioh lyngba ka Right To Information (RTI) na ka ophis jong ka Arts and Culture, Shillong ka la jubab ba ki don 40 tylli ki prokram kiba katei ka tnad ka la pynlong naduh u snem 2016 haduh u snem 2018.
Ha katei ka prokram ki don 25 ngut ki riew shimet bad kiwei ki bym shym la ai kyrteng kiba ia shim bynta bad ki don 34 tylli ki kynhun bad kiwei kiba ym shym la ai kyrteng kiba la ia shim bynta.
Ka Arts and Culture ka la jubab ba la siew pisa nadu ka dor T.
500 tyngka haduh T.
10,000 tyngka ia ki nongiashim bynta katkum ki jait jingshad ne jingtem ne jingrwai ba ki nongshah khot ki ia shim bynta.
Katei ka tnad ka la jubab ba ka la jan dep siew lut ia baroh ka pisa kaba dei ban siew sha ki nongiashim bynta.
Haba pan jingkhein ia ka jinglut baroh ba la pynlut ha kitei ki 40 tylli ki prokram ka tnad Arts and Culture kam shym la ai jingkhein satia, hynrei ka la jubab da kaba ong ba ka jinglut ka shong katkum ki prokram ba la pynlong.
Katkum katei ka jubab ki riew shimet kiba la ia shim bynta naduh u 2016 haduh u 2018 ki long Lamphrang Syiemlieh, Gracyl Ropmay, Adorilyne Sawian, Amabel Susngi, Kupar Shadap, Wari Lyngwa, Priya Laloo, Kerica Kharmawphlang, Banshailang Mukhim, Haniel Kharlukhi, E Pyndap Khongjirem, Dewal M Sangma, Rahul R Marak, Satarbirth M Sangma.
Jangsrik A Sangma, Gay Lussac M Momin, Gabriel G Momin, Rikman A Sangma, Bendict Hynniewta, Genevieve Khongjee, Dajied Kharkongor, Tengnang Sangma, Lou Majaw, Kerious Wahlang, Shibor Mawkon bad kiwei ki bym shym la ai kyrteng.
Ki kynhun pat kiba ia shim bynta naduh u 2016 haduh u 2018 ki long ka Snap Paka Institute , Students of the State Institutes of Arts and Culture (Khasi, Jaintia & Garo), ka Sein Raij, Shillong, ka Sein Raij, jowai, ka Seng Khasi Seng kmie, ka Salonsar Cultural Institute, Mawkyrwat, ka Red Orleanders, ka Pynter Orchestra, ka Wangala Cultural Troupe na Tura, ka Trop u Barim, Kyrdem, Group from Ampati, Group from Koch, Hajong, Cultural Troupe of Biate, Cultural Troupe of War, Cultural Troupe of Ri-Bhoi, Na La Rympei, Gitanjali Dance Academy, Kong Silbi Passah students, 4th Elements, Riti Academy, Colours, Centre of Execellence, Ahowee ,Jaintia Group Wahiajer, Jaintia Group Nongtalang, Summer Salt, Tiwa Cultural Troupe, Instrumental Group of Banshailang Mukhim, Marle Wanbha & Group Jaintia, KC Light Kiddies Corner, Rilbong Sports Club, Cultural, Aroha, Soul Mate, Khmih bad kiwei kiwei de ki bym shym la ai kyrteng.
Bah Bolatmaitshapharang1984@gmail.
comNga don ka jingsngew khuslai ia ka jingkren jong u CEM ka KHADC ba kito kiba ai jait sha u kpa ki dei ban pynkylla noh mardor hapoh san bnai, lym kumta kin duh ia ka jinglong Khasi (Scheduled Tribe).
Nga ngeit ba shuwa ba ngin poi ban kren halor katei ka jingpynduh jait ia ki briew kiba ai jait sha u kpa, ngi dei ban wad shuwa ia ka daw bad kaei kaba la pynlong ia ka jaidbynriew jong ngi ban hiar dor haduh katne katne? Kat shaba ngi phai tang ka jingduh jingkyrmen suda bad kaba kham ishyrkhei shuh shuh ka long ba kam i slem shuh ba ngin long kum kawei na ka jylla ha North East kiba la long ki mraw ha la ka jong ka ri bad jaidbynriew.
Kaba sngewsih ka long ba, ngi la long ka jaid bynriew kiba don ia ki khmat ban peit hynrei kiba matlah ban iohi, kiba don ia ka skhor, hynrei kiba khyllut ban iohsngew.
Haba ngi long kumne, ngim dei kein ia ngi ban sngewlyngngoh haba ngi iohi ia kine kiei kiei baroh kiba wan jia hakhmat jong ngi.
Nga ngeit ba ka daw kaba khraw kaba pynlong ia ka jaidbynriew jong ngi kumne kumba ka long mynta ka dei na ka daw longing longsem.
Shibun ki briew ki la pynpaw ha ki kot bad ha ki artikl jong ki na ka por sha ka por ha kaba iadei bad ka daw ka jingtlot jong ka longing longsem katba kum ka jinglap bad ka jingshem jong ki haba ki peit ia ka jinglong jong ka ri bad ka jaidbynriew jong ngi.
