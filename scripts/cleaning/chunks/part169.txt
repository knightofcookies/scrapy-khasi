Shakil P.
Ahammed ha ka sngi Balang.
Lyngba kane ka jingpynkynriah kam, u Bah Vivek Syiem u la wan phai biang kum u Superintendent of Police (City) hadien ba u la shah pynkynriah kam kum u Asst.
Inpector General of Police (Law & Order), Shillong.
Da ka jingai jingmut jong ka Civil Services Board (CSB), u Dr.
Raghavendra Kumar uba bat mynta kum u Superintendent of Police (SP) jong ka East Khasi Hills u la shah pynkynriah kum u Superintendent of Police CID, Shillong hadien ka jingpynkynriah kam ïa u Dara Aswaghosh.
U Siddharth Kumar Ambedkar uba long u Superintendent of Police (SP) jong ka South Garo Hills u la shah pynkynriah kum u Superintendent of Police ka East Garo Hills hadien ka jingpynkynriah kam ïa u Abraham T.
Sanmga.
U Dara Aswaghosh ua long u Superintendent of Police CID u la shah pynkynriah kum u Superintendent of Police Traffic, East Khasi Hills.
U Darwin M.
Sangma uba long u Superintendent of Police jong ka West Khasi Hills u la shah pynkynriah kum u Superintendent of Police ka tnat Fire & Emergency Services, Shillong.
U Abraham T.
Sangma uba long u Superintendent of Police jong ka East Garo Hills u la shah pynkynriah kum u Superintendent of Police jong ka South Garo Hills.
U Bah Chemphang Syrti uba long u Commandant jong ka MLP 3rd Battalion, Khliehtyrshi, West Jaiñtia Hills u la shah pynkynriah kum u Superintendent of Police jong ka West Jaiñtia Hills.
U Ringrang T.
G Momin uba long u Superintendent of Police (City) Shillong u la shah pynkynriah kum u Superintendent of Police ka tnat Fire & Emergency Services Tura.
U Bikram D.
Marak uba long u Superintendent of Police jong ka West Jaiñtia Hills u la shah pynkynriah kum u Superintendent of Police ka West Khasi Hills.
Shillong, Lber 22 :U MLA ka seng Congress na Umsning Constituency u Dr Celestine Lyngdoh ula ong, ban kam ba ki surok ki dei u budlum jong ka roi ka par kam long kaba ïahap ha ka jylla Meghalaya namar ka jingsniew ki surok ka dei ka daw bah ba ki paidbah kin kdiah ki shyieng ki shruh ne ba thut ka roi ka par.
U Dr.
Lyngdoh uba don ha ka Liang Pyrshah ula kren ïa katei haba buh ïa ka jingkylli mynta ka sngi hapoh ïing Dorbar Thawaiñ ka jylla.
Haba jubab ïa kane, u Symbud Myntri Rangbah ka jylla uba khmih ruh ïa ka tnad PWD (Roads) u Bah Prestone Tynsong ula ong, ka jingshah ban kit ïa kino kino ki jingkit ka long katkum ki kyndon jingbthah kiba la buh da ka Indian Roads Congress (IRC) naduh ki surok National Highway haduh ki surok district bad shnong.
Ula ong, ka jingkit ka long naduh 12 Ton haduh 18 Ton hynrei ki don pat ki khep ba ki trok ki kit haduh 35-40 Ton ruh.
U Bah Tynsong ula pyntip ba ka techical specification na ka bynta ka jingrben jong ki surok PWD kadei kaba la bud ryntih ïa ki kyndon jongka IRC.
Ula kdew ruh ba ka don ka jingïapher ha ka jylla Meghalaya bad ka Rajasthan.
“Kam dei ka kamram jongka jylla ban dawa ban shna rben ïa ki surok hapoh ka jylla" ong u Bah Prestone.
Ula pynshai ruh, ba ka IRC ka la dep ban pynlong ïa ka jingwad bniah ha man la ki jylla ym tang ha Rajasthan hashwa ban pynmih ïa ka Manual (ha kaba ïadei bad ka jingrben jongki surok).
Ha kaba ïadei bad ka jingmaramot ïa ki surok kiba sniew, u Bah Tynsong ula ong, ka sorkar ka la shim ïa ki lad ki lynti da kaba pynrung ïa ki kyndon ba dei ban don ïa ka “Warranty" ïa ki surok kiba dei ki projek kiba la bei tyngka da ka sorkar jylla.
Ula pyntip ba ka jingshna ïa ki surok ha nongkyndong lyngba ka Pradhan Mantri Gram Sevak Yojana (PMGSY) ruh la bud ryntih ïa ki kyndon jingbthah jongka Rural Roads Manual, 2002 (SP-20) jongka IRC.
Ha kaba ïadei bad ka annaul maintenance contract (AMC) jongki surok PMGSY na ka bynta 5 snem hadien ba la dep ban shna ïa ki, u Bah Tynsong ula ong, ki kyndon jong ka jingmaramot ïa ki surok ka dei na ka bynta kito ki skhim kiba la mang lyngba ka RIDF XXVI bad ki don ruh katto katne ki skhim kiba la mang lyngba ka systematic maintenance programme (SMP).
Na ka liang jong u MLA ka UDP na Mookaiaw u Bah Nujorki Sungoh ula kyrpad ïa ka sorkar ban khmih lem ïa ki 3 tylli ki surok PMGSY kiba don ha ka constituency jongu kiba la sniew bha bad na ka liang u Symbud Myntri Rangbah ula pynthikna ban shimkhia ïa katei ka jingpynsngew.
Shillong, Lber 22: U Bah Adelbert Nongrum, MLA ka North Shillong, ha ka sngi Balang, u la wanrah ïa ka Bill ban bhah kyrpang na ka bynta ki samla pule kiba leit îa ki laiñ Doctor, Engineer bad kiwei kiwei de ki laiñ pule ba ju bhah da ka sorkar katkumn ka Reservation Policy.
Hynrei kane ka Bill jong u MLAka VPP ka la shah rem noh khlem da ïoh ïatai lyngba ka Voice Vote.
Haba wanrah ïa kane ka Bill, u Bah Adelbert u la ong ba ka jingbhah leit pule lyngba ka State Reservation Policy ka la ktah jur ïa ki samla namar ka jingnoh shiliang jong ka bad hadien ka jingphah pyntreikam lei lei ïa ka Roster System da ka ïingbishar ka la nang pynkulmar shuh shuh ïa ki Samla.
U la ong ba khnang ban lait na kine ki jingeh jong ki samla bad ban ailad ïa kiba dei hok ban ïoh kane ka Bill kan ailad ïa ka sorkar jylla ban bhah kyrpang ïa kiba leit pule napdeng ki samla trai jylla katkum ka jinglah ne ka merit jong ki.
Nangta u la ong ruh dei ban bhah kyrpang na ka bynta ki samla kiba wan na ki longïing longsem kiba duk bad kumjuh ruh na ka bynta kito kiba don jingduna ki dkhot met.
Hadien ba u Bah Adelbert u la batai lyngkot ïa kane ka Bil, u Lamphang ka ïingdorbar, u Thomas Sangma, u la pan ïa ka jingmynjur jong ka ïingdorbar na ka bynta ban ïatai ïa kane ka Bill ne ka aiñ rew kumba ïa ong, ka liang kaba pyrshah ïa ka Bill ka la jop da ka sur ne ka voice vote.
New Delhi, Lber, 22: Ka President jong ka ri India, ka Droupadi Murmu ha ka sngi Balang ka la pynkup burom da ka khusnam Padma Shri ïa u Bah Risingbor Kurkalang u nongshong shnong jong kane ka Jylla Meghalaya ha ka Civil Investiture Ceremony kaba la long ha New Delhi.
U Bah Risingbor Kurkalang u la ïoh pdiang ïa khusnam Padma Shri kum u nongsaiñdur ba pawnam uba la shna ïa ki tiar put tiar tem tynrai bad u dei ruh u nongtem nongput uba tbit.
La kha ïa u ha ka 19 tarik, Naiwieng, 1970 ha ka longiing jong ki nongrep ha ka shnong Laitkyrhong, East Khasi Hills.
Udei uba ju sngewtynnad ïa ka put ka tem kaba u la ïoh mynsiem na u Paieid jong u.
U la sdang ban shna ïa ki tiar put tiar tem tynrai bapher bapher bad u la pyntbit bha ïalade ban tem ïa kine.
U la sdang ban shna ïa ki tiar put tiar tem ban pynïaid iew ha u snem 2001 bad u dei uba nyngkong na ka shnong jong u ban shna ïa kine ki tiar.
Kawei ka kynhun nongtem tynrai ka la wer ïa u Bah Risingbor ha u snem 1990 ban leit tem ha All India Radio bad Doordarshan Kendra na ka bynta ban rekod ïa ki jingrwai hapoh ki prokram jong kine ki ar tylli ki rynsan pathai khubor kiba long kyrpang na ka bynta ki sur jingrwai tynrai.
Kane ka la ïarap bha ïa u Risingbor ha ka kam jong u kum u nongput nongtem bad u nongshna tiar tem.
U la shang sha ki bynta bapher bapher jong ka jylla bad ha ka ri India ban pyni ïa la ka sap kum u nongput nongtem bad u nongshna tiar tem bad kum u nongpynneh ïa ka sur jingrwai tynrai bad ki rukom shad tynrai jong ki Khasi.
Ki tiar tem jong u Bah Risingbor ki dei kiba u la shna hi da ki kti bad lyngba ka jingshemphang halor ka jingbha bad ka rukom saiñdur.
U la ïashim bynta ha ki prokram bad ki jingïathir nia bapher bapher kiba kynthup ïa ka jingïatai halor ki sur jingrwai tynrai/ ka jingshna ïa ki tiar tem tynrai ba la pynlong da ka Sorkar Meghalaya.
U la ïashim bynta ruh ha ka Vadya Darshan ba la pynlong da ka Sangeet Natak Akademi, New Delhi ha u snem 2002 bad u la ïashim bynta ruh ha ka bynta kaba ar jong ka Thoh Shun International Art Camp 2006 kaba la long ha Sohra, East Khasi Hills District.
U la ai ïa ki sur jingrwai ha ka International Festival on Inter- Cultural Dialogue hapdeng ka thaiñ phang shatei jong ka ri bad South East Asia ha u snem 2010.
U la thoh bad ai ïa ka jingrwai kaba u la jer kyrteng ‘Mei Mariang’ na ka thup jingrwai ‘Sai-thaiñ ki Sur’ da ka Khasi-Cymru kaba la pyllait paidbah ha u 2021 ha Naxos World.
La khot sngewbha ïa u da u Gareth Bonello uba dei u nongput nongtem na ka ri Wales, United Kingdom ban put ban tem lang bad u ha ka Rajasthan International Folk Festival (RIFF) ha Jodhpur (2022).
U la ïoh ïa ka Certificate of Appreciation na ka bynta ka jingïashim bynta jong u ha ka jingïathir nia halor ka jingshna ïa ki tiar tem tynrai kaba la pynlong da ka Sorkar Meghalaya ha u snem 2008.
U la ïoh ruh ïa ka khusnam Martand Singh Memorial Award 2021 jong ka INTACH, ka song tyngka ha ka thup Handicraft Category kaba T.
1 lak na ka Indian National Trust for Art and Cultural Heritage (INTACH), New Delhi.
Shillong, Lber 22: Ka jingthmu jong ka sorkar jylla ban pynïaid da ki Bus ban kit ïa ki khynnah skul khamtam ïa ki skul kiba don sha Laitumkhrah bad Dhanketi.
U Myntri Rangbah, u Conrad Sangma, haba jubab ïa ka jingkylli ba la wanrah da u Bah Charles Pyngrope, u MLA ka Nongthymmai u la ong ba ki don ki skul kiba la pynpaw ka jingeh ban pynïaid ïa kine ki Bus namar ba ka kam jong ki ka long ban hikai bad ban peit beit ïa ki khynnah skul.
Ki la pynpaw ka jingeh ruh mano ban siew tulop ne ban lut na ka bynta ki nongpynïaid jong kine ki Bus.
“Ngi la pynlong kumba shispah sien ki jingïakynduh bad ki skul, ki Pulit bad ki kmie ki kpa halor kane ka bynta, hynrei ka paw hi ba ka don ka jingeh", la ong u Myntri Rangbah, da kaba bynrap ruh ba ki la don haduh palat hajar tylli ki sorbe na ka bynta kane.
Haba batai kham bniah halor kane ka jingthmu, u Conrad u la ong ba ki don haduh kumba 27,000 ngut ki khynnah skul ba leit skul sha ki thaiñ Laitumkhrah bad kumba 60% na kine kidei kiba leit da ki kali la jong ne kali shimet.
Namar kane ka jingkynran dien jong ki skul, u Myntri Rangbah u la ïathuh ba ka sorkar ka la thaw da ki lad ki lynti ban wad noh da ki kynja seng ne ki Society ki ban pynïaid ïa kine ki Bus, ha kaba ha ki sngi shuti ne ki kynta bym long skul, kine ki Bus ki lah ban leit kamai ne ban kit ïa ki nongtrei sorkar.
Shuh shuh u Conrad u la ïathuh ba ha kine ki Bus la pyndait haduh san tylli ki CCTV na ka bynta ka jingshngaiñ jong ki khynnah skul.
Watlada ki don ki skul kiba kren thlia, hynrei u Myntri Rangbah u la ong pat ba ka jingkhang pat kam khang ïa ki ba kin pan ban pynïaid hadien lada ka jingpynïaid da ki Society ka long kaba i beit bad ryntuh ne long ka jingmyntoi.
Hadien u Myntri Rangbah u la ïathuh ba ki don kumba 15 tylli ki skul kiba la pynpaw ba ki lah ban ïatreilang na ka bynta ban pynkit ïa ki khynnah skul.
Na ka liang u Bah Charles u la pyni ïa ka nuksa jong ka skul Bajoria kaba la pynïaid da ki Bus ban kit ïa ki khynnah skul bad u la kyntu ïa ka sorkar ba kan lah ban shim nuksan na kane ka skul.
Ïa kane ka jingai jingmut jong u MLAka TMC la pdiang da u Myntri Rangbah.
Lah ban kdew hangne ba ka sorkar ka thmu ban pynïaid 30 tylli ki Bus ban pynkit ïa ki Khynnah skul bad la mang ruh ban pyllut 11.
30 Klur tyngka ha kaba mynta la pynlut 17 lak tyngka katkum ka jingïathuh u Myntri Rangbah.
Shillong, Lber 22 : Hadien ka jingïap noh u I Love You Talang, mynta pat sa u Para trai jong u u Meban Talang, ula leh ïa ka kam ba pyntriem bad pynshongsyier ïa ki paidbah da kaba pynïap klep ïa uwei u rangbah uba dei na ka shnong Mynsngat, West Jaintia Hills.
ïa kane ka kam pynïap briew ba la leh da u Meban Talang bad u paralok jongu u Sambun Dkhar la lap hynne ka sngi hadien ka jingkem ki Pulit ïa u Meban bad u Sambun Dkhar, halor ka jingjah rngai une u rangbah na Mynsngat.
Kat kum ka khubor Pulit, u Meban Talang uba dei u para trai jong u I Love You Talang, hynne ka sngi ula ïalam ïa ki Pulit ka Nartiang Police Station sha ka jaka ba ma u bad arngut ki paralok jongu, ki la bret ïa ka metïap jong une u rangbah uba la tip kyrteng kum u Bah Pynkhreh Surong ba 29 snem ka rta.
Kane ka jaka ka dei ka riat kaba don harud ka surok bah jong ka thaiñ Lamlyer hajan Mawryngkneng, East Khasi Hills.
Haba ïakren bad u para jong u bah Pynkhreh Surong, ula ïathuh ba u hynmen jong u, ula jah rngai naduh ka 10 tarik mynta u bnai ha ryngkat bad kawei ka kali Mahindro Bolero Pickup kaba dang thymmai hynrei naka liang ka ïing ka sem kam wad ïa u namar ki dang mut ba u don ha ïing ka kurim.
La ïathuh ba kane ka jingshah kem u Meban Talang, u Sambun dkhar bad u paralok jong ki, ka dei hadien ba la saphriang kane ka khubor hapoh ka shnong ba kine ki 3 ngut ki la tyrwa ban die ïa kawei ka kali thymmai.
Hadien ka jingsuba ba kane ka kali ka lah ban dei jong u bah Pynkhreh Surong, ki bahaïng hasem ki la ujor daka ejahar pyrshah ïa kine 3 ngut hapoh ka Nartiang Police Station haka 21 tarik mynta u bnai.
La ïathuh ba na ka liang ki Pulit tang mar syn ïoh kem ïa u Meban Talang, u Sambun Dkhar bad ïa u paralok jong ki, ki la pynlong ka jingtohkit bad hapdeng kane ka jingtohkit kine 3 ngut kila phla ba ki donkti ha kane ka kam pynïap briew.
La suba ba ïa kane ka kam sang ban pynïap ïa une u rangbah la lamkhmat da u Sambun Dkhar namar udei na kajuh ka shnong bad u tip ba une u rangbah u dang dep sei kali thymmai bad u don katto katne pisa haka por ba u wan kiew sha Shillong.
Haba ïadei bad kane, ki bahaïng u bah Pynkhreh Surong kila dawa sdien phasi ïa u Meban Talang bad ïa u Sambun Dkhar namar kine kidei ki snar pynïap briew bad nongtuh kali bad ki dei ruh kiba ju donkti lang bad u I Love You Talang ha ki kam sniew.
“Naka liang ka ïing ka sem ka dawa ban phasi syndon ïa kine kiba donkti namar kine ki dei ki briew kiba ju donkti lang bad u I Love You Talang ha ki kam pynïap briew, kam tuh kali bad kiwei kiwei de ki kam bymman bad khamtam u Meban bad u Sambun kidei kiba la shah kem teng" la ïathuh u para jong u bah Pynkhreh Surong.
La ïathuh ba kine ki 3 ngut ki pynïap ïa u bah Pynkhreh Surong da ka ba ksih da u tyllai na ryndang bad ki la tap da ka blanket ïa ka met hadien ba ki la bret ïaka met sha riat.
La ïathuh ruh ba haduh mynta, ym pat lah ban lap ïa ka kali bad ïa ka song pisa.
Shillong, Lber 22: U Myntri Rangbah, u Conrad Sangma, u la ong ba ka Report ba la phah da ka Meghalaya sha ka Assam ha ka snem 2011 ka long ka jingïarap na ka bynta ka jingïapynbeit pud ha u snem 2021 lane da ka sorkar MDA I, hynrei ka la wanrah ruh ki jingeh namar ki shnong kiba pyrshah ïa ka MoU kidei ki shong kiba ym shym la kynthup satia ha kane ka Report.
Haba jubab ïa ka jingïatai kaba sani bha ba la ïashim bynta da u Bah Charles Marngar, MLA Mawhati, Bah Mayralborn Syiem, MLA Nongpoh bad u Bah Ardent Basaïawmoit, MLA Nongkrem, u Conrad u la ai nuksa ba ha ki bynta khappud jong ka West Khasi Hills bad Assam ha ka Report jong ka snem 2011, la kynthup kumba 22 tylli ki Shnong kiba don jingïakajia, hynrei ynda leit sha kine ki thaiñ, ki la mih kumba tylli ki Shnong ban pynpaw ba ma ki ruh ki kwah ban don beit ha Meghalaya.
“Kane ka dei ka jingeh kaba khraw tam, namar ngim lah ban pynrung shuh ïa kine ki Shnong ban ïakren pynbeit, namar ka jingïakren la pynshong nongrim beit na ka Report jong ka snem 2011 kaba la kynthup tang 22 tylli ki Shnong", la ong u Conrad.
Nangta kawei pat ka jingeh kaba u Myntri Rangbah u la pynpaw halor ka jingdkoh ka Report 2011, ka long ba ha ka thaiñ Malangsalbari- Darbari ha ka jingthoh la pynpaw ba kidei ki jaka ba hap ha Meghalaya, hynrei ha ka map pat la pynpaw ba ka hap sha Assam.
Hynrei u Conrad u la ong ba um kynnoh ïa ki sorkar kiba ladep namar kine ki jingbakla, namar ha ka jingtreikam ym lah lait na ki jingbakla kiba kum kine.
“Ngam kwah ban kynnoh ïano ïano, hynrei nga shu pyni tang ban ïasngewthuhlang ki dkhot ka ïingdorbar", la ong u Conrad.
Nangta u la ong ruh ha ka por ba shim ïa ka historical fact lane ka jinglong ki briew bad ki jaka katkum ka histori, u Conrad u la ong ba haba la leit lang da ka Meghalaya bad Assam sha ki jaka ba don jingïakajia, haba ki paidbah ki pynpaw ba ki kwah ban don ha Meghalaya, wat lada ki jaka ki hap sha Assam, hynrei namar ba ki paidbah ki kwah ban don ha Meghalaya, la pdiang ïa kata bad kajuh ruh ka long na ka bynta ka Assam.
Ha kajuh ka por u Myntri Rangbah u la ong ba ki paidbah kidei ban sngewthuh ba ka Meghalaya bad ka Assam kidei hapoh India ym dei ki artylli ki ri bad hap ban pdiang ïa ka jingïapynbeit na ka bynta ka shongsuk shongsaiñ.
Haba ban ba ka sorkar kan ïaid beit shakhmat ba ka jingïapynbeit pud ha ka bynta kaba nyngkong, u la ong lypa ruh ba ha ka jingïapynbeit pud ha ka bynta kaba ar kin don beit ki jingbymhun na baroh ki liang, hynrei hap ïaid beit pat na ka bynta ka jingshongsuk shongsaiñ ki paidbah ha khappud.
Na ka liang u Bah Charles Marngarhaba wanrah ïa kane ka Special Motion, u la pynpaw ka jingsngewkhia halor ka MoU pynbeit pud kaba nyngkong, ha kaba la don bun ki jaka jong ka Meghalaya kiba la shah pynhap noh sha Assam, kum ka Maikhuli ha kaba ka Pung dohkha kaba long ka jingmyntoi kaba khraw ïa ki paidbah ka la hap noh sha Assam.
Nalor ka Maikhuli u Bah Charles u la ong ba ki don bun kiwei pat ki jaka kiba ki paidbah kim mon ban leit sha Assam ki la shah pynngat sha Assam.
U la kyntu ruh ïa ka sorkar ba kan da leh sani bha na ka bynta ka jingpynbeit pud ha ka bynta kaba ar bad ban kynthup ruh ïa ki nongmihkhmat na ki jaka ba don ha khappud khnang ban ïoh ban ïakren sani bha.
U Bah Ardent Basaïawmoit, u la kdew ïa ka jingtreikam ka sorkar naduh u 2010 ha kaba ka la trei shitom ban lumthup ïa ki jingthoh bad ki map jong ki jaka kiba don ka jingïakajia pud bad ka Assam ha kaba ha ka snem 2011 la phah ïa kane ka jinglum thup sha ka Assam.
Haba sot na kane ka report, u MLA Nongkrem u la ong ba ki jingthoh bad ki kot ki sla ki kdew shai ba ki jaka kidei kiba hap ha ki Hima Khasi naduh ka por ba ka ri India kam pat ïoh jinglaitluid bad khambun na kine ki jaka kiba don ha West Khasi Hills kidei kiba hap ha ka Hima Rambari kkum ka Tarabari, ka Gisang bad kiwei kiwei.
Nangta kiba ha Ribhoi ruh ki kot ki sla ki pyni shai ba ki hap ha Khasi Hills ki kot ki sla ki pyni ba ki hap ha Nongpoh Police Station naduh ki snem kiba mynshuwa.
U la ong ruh ba kane ka jingïapynbeit pud, ka Assam ka ïoh 18.
19 Sq KM katba ka Meghalaya pat ka ïoh 18.
06 Sq KM.
Shillong, Lber 23 : Ka Meghalaya kan sa leit ban ïashim bynta ha ka lympung ïalehkai kriket jong ka 1st NECDC Interstate Friendship Tournament 2023 ba pynïaid da ka North East Cricket Development Committee.
Ha katei ka lympung kin don hynriew tylli ki jylla kiba dei jong ka North East Zone jong ka BCCI.
Ïa katei ka lympung yn pynlong ha Nagaland kaban sdang naduh ka 29 tarik Lber bad kaban kut ha ka 3 tarik Ïaïong 2023.
Ka NECDC ka kynthup ïa ka Meghalaya, Nagaland, Manipur, Sikkim bad Mizoram ïa kaba la seng ha u 2016 ban pynthikna ka jingïatylli kum ki jylla ka thaiñ North East ban pynkhlaiñ bad ban long ki dkhot ba shirta, da kaba ïashim bynta ha ka Ranji Trophy bad ha kiwei kiwei ki tournament ba pynïaid da ka BCCI, nalor ki jingïalehkai bad ban nang kyntiew ïa ki jaka ïalehkai.
Ha katei ka lympung kaba dei ka jingïalehkai one day, kin don hynriew tylli ki jylla ba la phiah ha ki ar tylli ki group kaba don lai tylli, da kaba pynlong da ka jingïalehkai group stage bud pat ka semifinal bad ka phainal, pynbna u Naba Bhattacharjee uba dei u Co-Convenor jong ka NECDC.
Ïa baroh ki jingïalehkai yn pyni paidbah (live).
Kane ka lympung kadei ka lympung ïalehkai ba ka BCCI ka pynlong manla u snem bad ka NECDC ka thmu ruh ban pynlong ïa ka jingpynïalehkai na ka bynta ki kynthei kiba dei jong ka kynhun senior bad kumjuh ruh ha ki kyrdan bapher bapher.
U Bhattacharjee, uba dei ruh u Convenor jong ka selection committee ka North East Zone Duleep Trophy, u la ïathuh ruh ba nalor ka ki hynriew tylli ki jylla kiban ïalehkai, kiba lah ban ïalehkai bha ha katei ka tournament ka la buh ruh kum kawei na ki rynsan ban jied ha ka kynhun ïalehkai zone.
Mawkyrwat, Lber 23 : Ka Se Lajong FC ka la jop pyrshah ïa ka Lamare SC da 2 la 1 ha ka semifinal ba nyngkong bad da kane ka Se Lajong ka la lah ban buh jaka ïa lade ha ka phainal jong ka Mawlangwir Football Community Shield 2022-23, ba la pynïaid da ka Mawlangwir Sports Club.
Katei jingïalehkai semifinal ba nyngkong hapdeng kitei ki ar tylli ki kynhun ka la long kaba i shongshit bha ha kaba baroh ar ki la ïakhun tyngeh ban pynkhih jar.
Ha ka kylla step, ka Se Lajong ka la ïoh ban pynkhih jar nyngkong eh.
Ha ka kylla miet, ka jingïalehkai ka la nang itynnad shuh shuh bad ka la nang pynshongshit ïa u paidbah nongwan peit kai.
Ka Se Lajong sa shisien pat ka la ïoh ïa ka kabu ksiar ban thep sa kawei ka kol.
Ka Lamare ruh ka la ïa khun tyngeh ban ïoh pynphai bad ha shwa ban kut ka jingïalehkai ka la ïoh ban thep shi kol lyngba ka penalty hynrei ka la lah ban thep tang kane kawei ka kol khlem da ïoh lad shuh ban pynphai bad namarkata, ka hap ban mad ïa ka namrem.
Da kane ka jingjop, ka Se Lajong ka la poi sha ka phainal jong kane ka lympung ïalehkai.
Ka semifinal ka ba ar pat kan long hapdeng ka Azriel SC pyrshah ïa ka Nongbri Brothers FC ha ka 4 tarik u Ïaïong, 2023, ha ka por 2 baje nohphaisngi, ha Madan Saitsnad, Mawlangwir.
Nongstoiñ, Lber, 23 : Ka ophis jong ka District Sport Officer (DSO) West Khasi Hills District, Nongstoiñ kan pynlong ïa ka Chief Minister Under-12 yrs Block and District Level Open Football Tournament (Boys & Girls), ka ban sdang naduh ka 10 tarik u bnai Ïaiong, 2023 ha man la ki Block Center jong ka District ha kaba yn bud pat sa ka District Level ha u bnai Jymmang bad ban pynkut pat da ka State Level ka ban long ha u bnai Jylliew, 2023.
Kumta ka ophis ka wer ka khot ïa baroh ki khynnah shynrang bad kynthei kiba hapoh ka 12 snem ka karta, ban wan ïa shim bynta shitrhem ha kane ka Football Tournament.
Ïa ki entry form bad ki jingtip ba kham bniah, lah ban ïoh na ki ophis jong ki Block Development Officer (BDO) kiba don hapoh ka District ha ki kynta long trei.
Lane da kaba shu phone ha kine ki number I Kong B Syiem 9402300795 bad Kong V Shylla 8014251242.
Shillong, Lber 23 : U Bah Shakliar Warjri u Myntri badei peit ïa ka tnad ki kam ïalehkai jong ka Sorkar Jylla u la pyntip ba 85 percent jong ka Phase I la dep ban pynbha ïa ka Jawaharlal Nehru Stadium kaba don ha Polo, Shillong katba 20 percent la pyndep ha ka Phase II.
Ïa kane u Bah Shakliar Warjri u la pyntip hapoh ka Ïing Dorbar Thawaiñ ha ka sngi kaba saw jong ka Dorbar mang tyngka jong ka Sorkar Jylla ha ka sngi Palei haba jubab ïa ka jingkylli ba la wanrah da u MLA ka Nongpoh u Bah Mayralborn Syiem.
U Bah Shakliar haba jubab ïa ka jingkylli u la ïathuh ruh ba ka jingkiew jong ka pisa ha ka bynta kaba nyngkong ka kot sha ka 75 percent katba ha ka bynta kaba ar kam pat don eiei.
Ka jingpynbha ïa ka JN Stadium ha Polo ka la sdang naduh u snem ba lah dep 2022 bad kaba dang ïaid shaphrang haduh mynta.
Mairang, Lber, 23 : Ka ophis jong ka District Sports Officer ka West Khasi Hills District, Nongstoiñ, kan pynlong ïa ka Chief Minister’s Under-12 years Block and District Level Open Football Tournament 2023 na ka bynta ki khynnah ïalehkai ka Eastern West Khasi Hills District kiba hapoh 12 snem ka rta, naduh ka 10 tarik u Ïaiong 2023 ter ter ïa ka ban bud sa ka District Level Tournament bad ka State Level Tournament ïa kiba la buh ban pynlong ha u bnai Jymmang bad bnai Jylliew mynta u snem.
Ïa ka jingpynshisha ïa ka rta jong ki khynnah ïalehkai na Mairang Block yn pynlong ha Tirtot Sing Memorial Hall, Pyndengumiong, Mairang bad na ka bynta ki khynnah ïalehkai na ka Mawthadraishan Block, yn pynlong ha Madan Domsohphlang, Markasa naduh ka por 10 baje mynstep jong ka 5 tarik u Ïaiong 2023.
Ki khynnah ïalehkai kim dei ban long kito ïa kiba la kha hashwa ka 1 tarik u Jylliew 2012 lane hadien ka 30 tarik u Jylliew 2014.
La bthah ruh ïa ki khynnah ïalehkai ba kin rah bad ïa la ki Birth Certificate ha ka sngi ba la buh ban bishar pynshisha ïa ka rta jong ki, kata ha ka 5 tarik u Ïaiong 2023.
Na ka bynta ki jingtip kiba kham bniah halor kane ka bynta, lah ban ïoh da kaba phone sha ka ophis I District Sports Officer West Khasi Hills District Nongstoiñ ha ka por long trei lyngba ki nombar phone 94023-00795 bad 80142-51242.
Ïa ki entry form lah ruh ban ïoh na ki ophis jong ki BDO ka Mairang bad Mawthadraishan Block ha ki por long trei.
Ka tarik ba khatduh ban pynpoi ïa ki kot ki sla ba donkam sha ki ophis jong ki BDO kan long ha ka 31 tarik u Lber 2023.
Ka Dorbar Mangtyngka jong ka Ïing Dorbar Thawaiñ kaba nyngkong eh ha kane ka sorkar ba thymmai ka la sakhi ïa ka jingshim bynta ryntih jong ki MLA kiba dang shu jop thymmai na ki party bapher bapher kynthup la ka jong na ka liang Pyrshah ne wat na ka Liang Synshar ruh.
Lada phai shwa tang na ki MLA ba don ha ka Liang Pyrshah, na ki san ngut kiba jop na ka Congress arngut ki dei kiba dang jop nyngkong kata u Bah Charles Marngar na Mawhati bad u Bah Gabriel Wahlang na Nongstoin.
Kitei baroh arngut ki la pyni ïa ka jingshlur bad ka jingtbit jong ki ban ïasaid ha Ïing Dorbar nalor ba ki la don lypa ka jingtbit kum ki MDC ha Ïing Dorbar jong ka Khasi Hills Autonomous District Council.
Lada phai pat sha ka Trinamool Congress kane ka party ruh kaba jop san ngut ka don arngut kiba jop thymmai, kine ki kynthup ïa u Rupa M Marak na Dadenggre bad u Mizanur Rahman Kazi na Rajabala constituency.
Ka Voice of the People’s Party ruh kadei sa kawei pat ka party kaba na ki saw ngut kiba jop ha kane ka elekshon MLA ar ngut ki dei ki dur khmat thymmai katba arngut ba kynthup ïa u Bah Ardent Miller Basaïawmoit MLA ka Nongkrem bad u Bah Adelbert Nongrum na North Shillong ki dei kiba la jop teng ha ki samoi ba la dep.
Ki MLA ba jop thymmai na ka VPP ki kynthup ïa u Bah Brightstar Marbaniang na Mawlai bad u dei ruh u MLA ba jop bun tam ha kane ka elekshon ba la dep katba uwei pat u dei u MLA na Mawryngkneng, Bah HS Kharpran.
Ki don kiwei pat ki MLA na ka Liang Synshar kum na ka HSPDP kiba baroh arngut ki la dei kiba dang jop thymmai kata u Myntri ka tnad Sports Bah Shakliar Warjri ba jop na Mawthadraishan bad u Bah Methodius Dkhar ba jop na Mawshynrut constituency katba na ka UDP pat ki kynthup ïa u Bah Oland Suin na Mawsynram bad Bah Mathew Beyondstar Kurbah na Mawphlang.
Kham bun hi na kitei ki MLA ba thymmai ki dei na ka party NPP bad bun na kitei ki dei na rilum Garo namar ha kane ka samoi na ki 24 seat ka NPP ka la jop haduh 18 tylli katba ïa ki 6 tylli ki constituency la ïa sam hapdeng ka AITC kaba ïoh saw ngut, Congress marwei bad kyrtong shimet marwei.
La ïohi ruh ba kitei ki MLA ba dang jop thymmai tang mar ïa sdang ka Dorbar ki la ïa ieng ban kren na ka bynta kiba bun ki ishu kiba ïadei bad ka constituency bad khamtam wat na ka bynta ka ishu kaba ktah ïa ka Jaidbynriew kumjuh ïa ka Jylla baroh kawei.
Kaba kham i shngain ka long ruh ba kane ka Dorbar mynta ka don ym tang ïa ka Liang Synshar kaba khlain kaba don ïa ki Myntri kiba la kham shemphang bad kiba la jop bunsien hynrei ka don ruh ïa ka Liang Pyrshah kaba tbit.
Kumba ka long mynta hi, ka jingdon naduh u Bah Prestone Tynsong, Bah Paul Lyngdoh, Kong Ampareen Lyngdoh, Bah AL Hek, Bah Sniawbhalang Dhar bad kiwei kiwei ka la pynsting haduh katta katta ïa ka jingkit ba khia jong u Myntri Rangbah ka jylla, Conrad K Sangma.
Hynrei lada phai pat ha kawei ka liang, ka Liang Pyrshah lei lei ka kham khlain namar ka don ïa ki radbah kiba tbit bad shemphang bha ban ïatai kynthup naduh u Bah Charles Pyngrope, Dr.
Mukul Sangma, Bah Ronnie V Lyngdoh, Bah Ardent Miller Basaïawmoit, Saleng A Sangma nalor kiwei pat ki MLA ba dang jop thymmai.
La khmih lynti ruh ba ki nongshong shnong ka jylla kin ïohi shuh shuh ïa ka jingtbit jong kine ki nongmihkhmat ba thymmai ban ïatai ha Dorbar nangne shakhmat.
Shillong, Lber 23 : Ka West Jaintia Hills District Cricket Association bad ka East Khasi Hills Cricket Association ki la khur jingjop ha ki jingïalehkai ha ka U-14 Girls Inter District Cricket T20 Tournament 2023 ha ki jingïalehkai ha Nongstoiñ ha ka sngi Palei.
Ka WJH ka la jop salit ha ka jingïakhun pyrshah ïa ka West Khasi Hills DCA, da kaba pynliem da khyndai ron.
Ka WJH kaba la tied nyngkong, ka la kamai 146 ron duh noh 8 wicket ha baroh ki 20 over, ka Anastesia S Shullai kadei ka thei tied kaba kamai bun ron da 41 ron bad ka Sawakahi Syngkon ka kamai 19 ron.
Ka WJH ha ka jingkamai ba 92 ron duh noh 2, hynrei ka Adelia Fedelia Lyngkhoi ka khur 2 wicket ai kamai 13 ron.
Ka Adelia Fedelia Lyngkhoi kadei ka thei tied kaba la lah ban ïalehkai bha ha ka jingkamai ron, da kaba kamai 43 ron (not out).
Phewse, ka Syngkon kaba ïoh khur 4 wicket ai kamai 10 ron bad ka Alvarine S Shullai 2 wicket ai kamai 28 ron, ka la khanglad ïa ka WKH kaba kamai tang 137 ron duh noh 7 wicket.
Ka Syngkon ka la ïoh ïa ka nam Player of the Match.
Ha kawei pat ka jingïalehkai, ka Shillong Cricket Association ka la tied nyngkong bad ka la shah pynhap lut baroh ki wicket da kaba kamai 86 ron ha ki 16.
4 over.
Lai ngut ki thei ïalehkai kiba kamai ron hynrei dei tang Leeny Raika kaba ïoh ban kamai 15 ron.
Ka Habandarisha Shangpliang ka khur 3 wicket ai kamai 29 ron, ka Lawaijanai Synnah ka ïoh 2 wicket ai kamai 14 ron bad ka Eliza Lyngdoh ka ïoh 2 wicket ai kamai 28 ron.
Ka EKH ka khlem da pynslem haba beh ïa katei ka thong, ka la lah ban pyndep bad sah sa phra over.
Ka Sharaisuk Marpna kadei ka thei ïalehkai ba kamai bun ron da 26 ron (not out).
Ka Habandarisha Shangpliang ka la ïoh khur ïa ka nam Player of the Match.
Nongstoiñ, Lber, 23: Ka KSU Nongstoiñ Circle ha ka 22 tarik Lber 2023 hapoh ka jingïalam jong u Samla Pynkhraw L.
Mawnai Envi-ronment Secretary Nong-stoiñ Circle, ka la leit ban beh krad ïa ki nongtrei bar jylla kiba trei ha kawei ka madan Nongpathar kaba hap ha ka shnong Pyn-dengrei.
Ha jingjurip jong ka seng, ka lap ba ki don ki nongtrei bar jylla kiba wan na ka jylla Bihar bad ki bym biang ki kot sla (work permit bad labour licence), ha kaba na ka liang jong ka seng ka la pynphai noh ïa kine ki nongtrei sha ka jylla ba ki wan.
Ka seng ka pynrem jur ïa u contractor ba dei peit ïa kane ka jingtrei ha kaba u la pynkheiñ katkum ka ‘Interstate Migrant Work-men Act’.
Kumta na ka liang jong ka seng ka phah ka kyrwoh kaba shai sha kino kino ki contractor kiba thmu ban wanrah ïa nongtrei bar jylla, ba ki dei ban pynbiang shuwa ïa ki kot ki sla kiba donkam.
Nongstoiñ, Lber 23: Katkum ka jubab kaba shai hi kaba la pynpaw da u myntri ba thymmai jong ka tnad kam ïalehkai ka Jylla u Bah Shakliar Warjri, u la kren shai hapoh Assembly ba la kyntait lane ‘reject’ ïa ka jingkwah madan phlang plastic lane ‘artificial turf’ jong ki samla ka West Khasi Hills.
Kane ka jubab kaba la shai bha ka la mih ha ka sngi balang hapoh Assembly, hadien ba u MLA jong ka Nongstoiñ Bah Gabriel Wahlang, u la buh ïa ka jingkylli halor ka jingpyntreikam, ka jingpynbha bad ka jingshna ïa ki madan ïalehkai ha kylleng ki District ka Jylla, kyrpang na ka bynta ka West Khasi Hills.
Hashwa ban sa mih noh artad sa ka kyntien madan phlang plastic, u Bah Shakliar Warjri myntri ba dang shu shimti thymmai ha ka tnad ïalehkai jong ka jylla, mar mar hi u ieng ban jubab ba la kyntait ban pdiang ïa ka jingtyrwa.
Ka jubab hi ka la kren shai ba ka jingangnud ki samla ban urlong ka madan artificial turf ka long kaba shu kut ha ka jingphohsniew naduh ki snem kiba la dep haduh mynta.
Lah ban pynkynmaw hangne ba u myntri barim ka tnad ïalehkai ka jylla kata u Bah Banteidor Lyngdoh, u la khlei hi dalade ïa ki kyntien ba la pynbna ban pynïoh ïa ka madan ïalehkai madan phlang plastic ha madan NDSA Nongpyndeng.
Ka jingkular ka dei ha u snem 2018 ha ka por ba u wan ban pynhap pyrda ïa ka jingïalehkai final super division football jong ka NDSA.
Hynrei, kumba ka paw hi ka jingpynbna ka dei tang ka jingpynbiej ïa ki paidbah Nongstoiñ khamtam ïa ki samla.
Ka pynpaw ruh ba na ka liang ki bor ba dei peit bad kumjuh ruh na ka liang ka sorkar, ym shym la don ba shimkhia lem halor kane ka bynta ha kine ki san snem ba la leit.
Nongstoiñ, Lber 23: Ka jingthmu jong ka sorkar Meghalaya bad Assam ban sdang biang ïa ka jingïakren pynbeit pud, na ka bynta ki hynriew tylli kiwei pat ki jaka khappud ki bym shym pat la lah ban pynbeit ha ka wat kaba nyngkong, ka lah ban urlong hapoh une u snem kata ha shuwa ka Election ha Meghalaya bad ka MLA Election ha Assam.
Katkum ki tyllong khubor kiba ïajan bha bad ka sorkar, la ong ba hadien ba ka sorkar MDA II ka la pynthymmai ïa ki dkhot jong ka Regional Committee on Border Dispute, ka la pyrshang ban pynbeit ba ki dkhot jong ki ar tylli ki Regional Committee on Border Dispute, kawei ka dei kaba dei ban peit na ka bynta ki jaka kiba hap ha Ribhoi District kaba ïa ka Committee la khlieh da u bah Prestone Tynsong Symbud Myntri Rangbah kum u Chairman.
Nangta ka Committee kaba dei na ka bynta ki jaka kiba hap ha West Khasi Hills, kaba la khlieh da u bah Paul Lyngdoh Myntri ka tnad pynroi sor kum u Chairman, kin sa ïa pynbeit bad ki dkhot jong kitei ki Committee ïa ka por bad ïa ki tarik ba kin leit.
Haba pyrshang ban wad jingtip bniah halor katei ka phang ym shym pat lah ban pynthikna, namar ba ka Assembly Session kam pat kut.
Hynrei katkum ka phang ba la ïoh la sngewthuh shai ba hadien ka Assembly Session, ki ar ngut ki Chairman jong ki Regional Committee on Border Dispute, kin sa pyntip sha baroh ki dkhot jong ki Committee, ba kin ïa pynbeit ïa ka por.
La sngewthuh ruh ba ka jingleit jurip jong ki Regional Committee ïa ki shnong khappud, ka lah ban long ha u bnai Ïaïong.
Kum ban shu pynkynmaw hangne, ba ka Sorkar Meghalaya ka ladep iasoi ia ka Memorandum of Understanding bad ka Sorkar Assam lyngba ki arngut ki Myntri Rangbah, kata u Conrad Sangma bad u Himata Biswa Sarma ban ia pynbeit noh ia ki hynriew tylli ki jaka kiba kham jwat ha ka jingiakajia pud.
Hynrei ia kane ka MoU la pyrshah da kiba bun halor ka jingkynnoh ba ka Sorkar Meghalaya ka la shu ai ei ia ki jaka jong ka jylla Meghalaya sha ka jylla Assam bad kynnoh ruh ba ka Assam ka kham iohnong ban ia ka Meghalaya.
Nongstoiñ, Jymmang 01: Ka Ïingkashari Special Judge (POCSO) ka West Khasi Hills, ka la hukum ban set phatok haduh 25 snem ïa u runar u ba donkti ban leh beijot ïa iwei I Khynnah kynthei ha West Khasi Hills District.
Une u runar u kyrteng u Babul Basil Ali uba la shah kem ha ki Pulit ka Nongstoiñ Police Station halor ka ejahar ba la mudui ïa ka jingleh beijot ïa iwei I Khynnah ha u bnai Naitung 2021, ha kawei ka shnong kaba hap hapoh ka jingkhmih jong kane ka thanad.
Ka Nongstoiñ Police Station ka la pynngat ïa une u runar ha ka kyndon 377 IPC pule lang bad ka kyndon 5 (m) (n)/6 jong ka POCSO Act.
Ka Ïingkashari u Special Judge haba shong bishar ïa kane ka kam ha ka 28 tarik Ïaiong, ka la hukum ban set along ïa u haduh 25 snem lem bad ka kuna ba T.
50,000 hapoh ka kyndon 6 jong ka POCSO Act lem bad ka shong along sa 6 bnai lada ym lah siew ïa ka kuna.
Ïa kane la pyntip da u Superintendent of Police ka West Khasi Hills, katkum ka kyrwoh ba la phah sha ki lad pathai khubor.
Nongstoiñ, Lber 23: Ïa ka ïing skul ba thymmai jong ka Sib Singh Memorial Government Higher Secondary School kaba don ha Nongpyndeng, la plie da u Conrad Kongal Sangma naduh u bnai Kyllalyngkot jong u snem ba la dep.
Hynrei, haduh mynta ym shym pat la ïoh ban pyndonkam.
Ïa kane la lap mynta ka sngi ha ka jingleit jurip jong ki nongïalam jong ka Khasi Student Union West Khasi Hills mynta ka sngi, ha kaba na ka liang u samla Johnfisher Nongsiang president ka KSU West Khasi Hills haba ïakren bad ki nongthoh khubor ha khmat katei ka ïing skul ba thymmai, u la ong ba ka jingleit jurip jong ki ïa katei ka skul ka dei hadien ba ki khynnah skul bad ki kmie ki kpa ki la pyntip sha ka seng ba ki shem jingeh bha.
La ong ba ka building barim ba ki dang shong class, ki don shibun ki kamra klass ba ki jingkhang ïit ki la pait lut.
Ha ka por ba slap ka jingpashait ka um slap ka rung hapoh kamra, khamtam ha ka por ba jur ka lyer bad bun ki khynnah skul ki jhieh lut baroh shi rynïeng.
Teng teng ki hap ban kup da ki jaiñ jri tang ban lait na ka jing jhieh ka met ka phad.
Ha katei ka jingleit jurip ïa katei ka building skul ba thymmai, la lap ruh ba dang khang tala ïa baroh ki kamra klass.
Nangta ki kamra ruh ki dang thylli ym pat don miej, shuki, ben, blackboard ne ki desk.
Ka phyllaw ruh lada slap ka lang um bad lada ïeng lain ki khynnah kan ktieh bha bad kin shem jingeh.
Nalor kata baroh swdong jong katei ka skul naduh ka barim haduh kaba thymmai ym don fencing satia.
Hynrei ka long open kumto bad ha ki por mynmiet ki briew ki pynlong ïa ka baranda jong katei ka ïing skul kum ka jaka ïa dih kyiad, namar ha rud ka compound jong katei ka skul la lap tang da ki bilor kyiad suda.
Ha kaba ïadei bad katei ka mat, na ka liang ki nongïalam jong ka KSU ki la kyntu ïa ka sorkar ba kan pynbiang noh ïa baroh ki jingdonkam ha katei ka skul.
Ban siang bha ruh ïa ka phyllaw khnang ba ki khynnah ki lait na ka jing jaboh ha ka por slap.
La dawa ruh ïa ka sorkar ba kan mang pisa na ka bynta ka fencing ïa baroh sawdong jong ka skul, khnang ba ki riew shim kabu ha ka por mynmiet kin ym ïoh lad ban rung laitluid hapoh copmpound jong ka skul.
Hadien katei ka jingleit jurip la leit ban ïakynduh ïa ka kong D.
Hoojon Principal jong katei ka skul bad haba kylli shaphang ka jingbym pat pyndonkam ïa katei ka ïing skul ba thymmai, ka la ong ba haduh mynta u Kontraktor u ba tei ïa ka um pat aiti satia ha ki nongpynïaid jong ka skul ym tip na kaei ka daw.
Dei namar ka jingbym pat aiti jong u Kontraktor ba ki nongpynïaid skul kim don lynti satia ban pynsngew sha ka sorkar ba kan pynbiang lut ïa baroh ki jingdonkam.
Khliehriat jymmang 1 : U Deputy Commissioner (Supply), East Jaiñtia Hills District, u pynbna paidbah ba la pynthymmai ïa ka dor umphniang sharak bad kane ka treikam noh mardor, kata naduh u bnai ïaïong.
Ka dor jong ki Wholesale kan long T70.
15 tyngka ha Jaintia Service Station bad ha Sutnga Sub-Depot ka dor wholesale kan long T 74.
15 tyngka, ka dor dukan lane Retail price ha Jaiñtia Service Station kan long T72.
05 tyngka, ha Sutnga Sub –Depot kan long T76.
05 tyngka.
Ka dor dukan (Retal Price) na ka bynta ki FPS kiba jngai 5kilo mitar na ki wholesale kan long katkum ka jingbuh dor ki Vigilance Committee, la ong ba kane ka hukum kan treikam noh mardor tat haduh ban da pynbna da kumwei pat.
Nongstoiñ, Jymmang 01: Ka kynhun seng trei mon sngewbha kaba la tip kum ka ‘Sharak Rural Development Society’, ha ka sngi saitjaiñ kum shi bynta ban rakhe ïa ka International Dancing Day, ha ka sngi saitjaiñ ka la ïoh ban pynlong ïa ka jingïakop shad ha sor Nongstoiñ.
Ïa katei ka lympung la pynlong ha madan New Nongstoiñ bad ka jingmut jong katei ka jingïakop shad, ka dei ruh kum shi bynta ban plie lad bad ban ai mynsiem ïa ki khun samla jong ka thaiñ, ba kin mih shakhmat ban pyni ne pynpaw ïa la ki sap ki phong kaba ki don lyngba katei ka rynsan.
Ïa katei ka lympung la plie paidbah da u bah Ïarapbhathik Shangrit General Secretary ka Sharak Rural Development Society, ryngkat ka jingsynran lang u bah Wellesly Lyngkhoi President ka Sharak Rural Development Society bad kiwei kiwei ki dkhot.
Ha ka por janmiet jong katei ka sngi la ïoh ban pynkut noh ïa katei ka lympung, da ka jingrwai pynshongshit paidbah da u bah Wanjop Sohklet, Eddie Lyngdoh bad kiwei kiwei ki nongrwai ba pawnam kiba kynthup ïa ka kynhun Kid’s Tarari Choir Nongstoiñ bad kiwei kiwei.
Shillong, Jymmang: Ka Police Training School, Umran, Ri Bhoi District, ka la pynlong ïa ka prokram aijinghikai kaba san sngi kynthih halor ka mat “Women Safety" na ka bynta ki heh pulit naduh ka 24 haduh ka 28 tarik u ïaïong ba la dep.
ïa kane ka prokram la bei tyngka da ka Bureau of Police Research and Development, New Delhi hapoh jong ka Nirbaya Fund.
Kumjuh ïa ka jingai jinghikai ha ka kylla kaba ar yn pynlong naduh ka 8 haduh ka 12 tarik Jymmang 2023.
Nongpoh, Jymmang 01: Ki paidbah bad ki nongïalam Shnong ka Shnong Umroi Nongrah mynta ka sngi ki la ther kylla ïa ki riew rangbah ka shnong Umroi Nongrah halor ka jingkynnoh pyrshah ïa u Rangbah Shnong ba u thmu ban die ïa ka Pung Shnong ba la kynnoh khlem ka jingtip ki paidbah bad ka Dorbar Shnong.
Ki padbah ki la mih ruh mynta ka sngi ban ther kylla ïa ki riew rangbah ba la ïalam da u Rangbah Shnong barim, u Bah P.
Dkhar bad u Bah Jewel Lyngdoh, ka dei hadien ba ha kine ki khyndiat sngi ki la kynnoh ba u Rangbah Shnong, u Bah Baïateilang Lapang u la thmu ban die ïa katei ka pung shnong khlem ka jingtip ki paidbah bad ka Dorbar Shnong.
Ki paidbah naduh ki riew rangbah, ki Longkmie bad ki nongïalam Shnong mynta ka sngi ki la leit ban jurip lang ïa katei ka Pung Shnong ban pynshai halor ka jongshah kynnoh kumba la mih ha ki lad pathai khubor.
La pynshai paidbah ruh ba kane ka Pung kam dei satia ka pung shnong bad ka dei ka pung jong ka VEC ka Shnong ha kaba ïa ka dulir la thoh ha ka kyrteng ka VEC bad ym kumba la kynnoh ba ka dei ka pung shnong da ki riew rangbah kiba la pynpaw ha ki lad pathai khubor.
Kumba la pynpaw da ka Kong T.
Makhroh, kaba dei ka Secretary ka VEC, u Bah J.
Nongkseh, Dkhot ka EC bad u Bah A.
S Roy Malai kum u Adviser ki la ther tyngeh ba ka jingkynnoh ba u rangbah Shnong u thmu ban die ïa ka Pung Shnong ka long kaba ym don nongrim bad la shu kynnoh tang ban pynjah burom ïa ka shnong bad ïa u Rangbah Shnong uba khlem da leh satia marwei ïa katei ka kam bad la rai da ka dorbar ka Job Card Holder ba katei ka pung ka dei ka nongkynti jong ka VEC.
Ki la pynshai ruh ba ïa ka rai ban die ïa ka pung shnong kaba long trai da ka VEC kam dei ka rai ba shim marwei tang u Rangbah Shnong, hynrei la rai da ka dorbar shnong bad ka executive committee kiba dang shu thmu ban die ïa ka pung ban thied bujli ïa ka jaka shnong bad wat la katta ruh kim pat shim ïa ka rai ban die ha kaba la shu tyrwa sha ki paidbah la ki sngew ïahap ne em ïa kata ka rai bad ka jingkynnoh pat ka long sha ba palat kaba la ktah ïa ka burom ka shnong bad khamtam ïa u Rangbah Shnong.
Na ka liang u Rangbah Shnong, u Bah Baïateilang Lapang ruh u la pynshai ba kam don kano kano ka jingleh marwei ban die ïa katei ka pung bad dei ka jingrai ki paidbah hi da ka Dorbar jong ka Job Card Holder namar katei ka pung ka dei kaba long trai da ka VEC ym kata ka pung shnong.
Halor katei ka kam pynjah burom, na ka liang u Rangbah Shnong, u Bah Baïateilang Lapang u la dawa ruh ba kito kiba kynnoh ki dei ban pan map bad ban pynshai hapoh ka 48 kynta bad lada kim lah ban pynshai ka dorbar shnong bad ma u kum u rangbah shnong kim banse ban ïaid sha ki bor bahalor halor kane ka jingkynnoh ba khlem nongrim bad kaba khlem da wad ïa ka jingshisha na ki nongïalam Shnong.
Jowai, Jymmang 01: Shi bynta ban wanrah ïa ka thong bad ka nongrim treikam jong ka Rotary of International, na ka liang ka Rotary Club Jowai ha kane ka 28 tarik kala pynlong ïa ka jingïalang ba kyrpang bad ki para dkhot Rotarian na ka Rotary Club Mahanagar RID-3282 Sylhet jong ka ri Bangladesh.
Ïa kane ka jingïalang la pynlong ha Orchid Inn Thadlaskeiñ ha ka jingïadonlang ka Chatered President Rotary Club Jowai Rtn.
E.
F.
Gatphoh, ïa ka jingïalang la pynïaid da u Rtn.
Samehi Laloo, President Rotary Club Jowai, kum ka dak ban ïa burom kylliang hapeng ki para Rotarian la shim bynta da kaba rwai lang ïa ka National Anthem jong ka Ri India bad ka Ri Bangladesh bad la ïoh ruh ki kyntien pdiang da u Rtn.
Rudolf E.
Laloo.
Na ka liang u Rtn.
S.
K.
Lato, (MPHF) Director Community Service haba ai jingkren ula pynsngew shaphang ka jingïathuh khana kaba ïajan hapdeng ka Ri Jaiñtia bad ka Ri Bangladesh ha ki por ba synshar jong ki Syiem Jaiñtia, ula ong ba ka jingthmu jong kane ka prokram ka long ban wanrah ïa ka rukom treikam kaba khuid ba suba na ka bynta ka imlang ka sahlang.
Shillong, Jymmang:Ha ka 30 tarik u ïaïong ba la dep, ki bor shipai Border Security Force (BSF) Meghalaya ki la ïoh ban kem ïa arngut ki nong Bangladesh ïa kiba la tip kyrteng kum u MD Habibullah (31) uba dei napoh ka district Netrakona bad u Md Jahangir Mia (35 snem rta) uba dei na ka district Noakhali na Bangladesh katba ki dang ïaid hapdeng ïaid sha ki bynta khappud ka India ha West Garo Hills district hapdeng ka jingisuba.
Katkum ka jingïathuh da kine ki arngut ki nong Bangladesh kiba la shah kem la ong ba uwei u nong Bangladesh uba kyrteng u Farukh uba shong ba sah ha Sherpur, Bangladesh u la phah ïa ki ban leit rung beaiñ sha ki bynta jong ka India.
Ki la ong ruh ba une u briew u la kular ïa ki ban pynïoh kam ïoh jam ha India ha ka dor jong ka pisa Bangladesh bad ruh ban pynkhreh ïa ki kot ki sla ba donkam na ka bynta jong ki.
ïa kine ki arngut la aiti noh shapoh Purakahsia police station, West Garo hills na ka bynta ban leh shuh shuh ïa kaba donkam.
Shillong, Jymmang: U Bah Michael S.
Jyrwa uwei na ki riew rangbah na Laitlyngkot kaba hap hapoh ka Sohra Constituency ula leit buh da ka shithi kyrpad hakhmat u MLA ka Sohra Constituency, U Bah Gavin M.
Mylliem ba u dei ban da rah lang ruh ïa ki Mat Kam-pynroi ïa ka Constituency hakhmat ka party NPP kaba lamkhmat ïa ka jingsynshar ha ka jingleit pynïasoh pura bad katei ka party.
U Bah Michael ula pynpaw ba u MLA u dei ban ïateh kular bad ka Party NPP ba kan pynurlong ïa ka jingkyntiew kyrdan ïa ka Sohra Civil Sub-Division sha ka kyrdan District ba pura kaba ki paidbah ki la angnud la bun bunsnem.
U la kyntu ruh ban buh noh ïa ka Community College ha Laitlyngkot khnang ban kyntiew ïa ka jingnang jingstad ha katei ka thaiñ, ban kyntiew ïa ka surok Shillong -Sohra na Hynñiew Mer shaduh Sohra sha ka kyrdan Four (4) Lane Road kaba dei kawei na ki surok ba donkam jong ka Jylla na ka bynta ki nongjngohkai pyrthei.
U la kyntu ruh na ka bynta ban pynim lane pyntreikam biang ïa ka Karkhana Meghalaya Cement Corporation Limited (MCCL) kaba long kum ka pliang ja na ka bynta ki paidbah jong ka thaiñ Sohra.
Ban kyntiew kyrdan ïa ka PHC Laitlyngkot sha ka kyrdan CHC khnang ban pynsuk ïa ki nongpang jong katei ka thaiñ.
Ban kyntiew ïa ka kam Jngohkai pyrthei (Tourism) khamtam sha ki thaiñ Laitlyngkot khnang ban plie lad ïa ka ïoh ka kot jongkipaid bah bad ban thaw lad thaw lynti ruh na ka bynta ban weng ïa ka jingeh ba ki paid nongrep ki ïakynduh na ka snem sha ka snem.
Nalor kata na ka liang utei u riew ryngbah lyngba une u kyrwoh ula pynpaw ba ka thaiñ Sohra ka dei kaba pawnam naduh ki por barim bajah naduh ki jingpynlong kyrpang u Blei ïa ka mariang kaba la khring ïa ki nongwan jngohkai na kylleng ka pyrthei, ka jingïoh nyngkong ïa ka jingnang jingstad, ki matti ba bun rukom jong ki riew hyndai bad kiwei kiwei, hynrei phewse ki nongshong shnong jong katei ka Constituency pat, ki im hapdeng ka jingduk bad ka jingsahdien namar ba duna palat ki lad pynroi (development) na ka sorkar hajan baroh ki liang.
Kumta na ka liang utei u riew rangbah u la ong ba lada u MLA u shimkhia bad rah lang ïa kitei ki jingeh hakhmat ka party NPP kaba synshar ïa ka Meghalaya kan long ka jingkyrkhu kaba khraw ïa ki paidbah jong ka Sohra Constituency hi baroh kawei.
Shillong, Jymmang: Ka jingpynkhuid Lum Jingthang ha Jaiaw, Shillong kaba ju pynlong shisien shi snem jong ka Seng Khasi Kmie Mawkhar, Shillong la pynlong ha ka 30 tarik u Iaiong ba la dep, ha kaba la wan ban plie da u Rangbah Adelbert Nongrum MLA ka 17 North Shillong, ha ka jingïadon ryngkat lang ki para riew Seng.
Ha kane ka sngi la ïa poi ryngkat ruh ki kynhun samla na ki tnat Seng Khasi bapher bapher na sor Shillong bad khap sor kumjuh, ha kaba la lah ban pyniphuh iphieng ïa ka Lum Jingthang ba kan long kaba i khuid i suba.
Na ka liang ka Lum Jingthang Komiti ha u kyrwoh lyngba u Bah Mario Sunn, Joint Secretary Lum Jingthang Komiti, Seng Khasi Kmie, Jaiaw, Laitdom (Mihngi), Shillong ka ai ka jingkhublei ïa baroh kiba la wan ïashim bynta lang ha kane ka sngi.
Shillong, ïaïong, 30: Ka prokram Radio kaba manla u bnai jong u Myntri Rangbah duh ka ri ka ‘Mann Ki Baat’ ka la kot sha ka bynta kaba 100 sien ha ka sngi U Blei.
Ïa kane ka jingai jingkren jong u Myntri Rangbahduh la pyni kyrpang ha kylleng ka ri India bad kynthup ruh ha Raj Bhavan, Shillong ha kaba ki riewpawkhmat na ki bynta bapher bapher ha ka Jylla ki la sakhi ïa kane ka jingpyni kyrpang ïa ka prokram.
Ki lad pathai khubor ha Shillong hapoh ka Tnat Information of Broadcasting, ha ka jingïatreilang bad ka Raj Bhavan, ki la pynlong ïa ka jingpyni kyrpang ïa kane ka prokram radio kaba pawnam.
U Lat ka Jylla Meghalaya, u Phagu Chauhan uba la long kum u kongsan ha kane ka sngi, u la ong ba ka ‘Mann Ki Baat’ ka la pynkhlaiñ ïa ka jingïasoh hapdeng u Myntri Rangbah duh bad ki briew jong ka ri, kumjuh ruh ka la ai mynsiem ïa ki ban long ki nongwanrah jingkylla ha ka roi ka par ka ri jong ngi.
U Chauhan u la ong ba ka “Mann Ki Baat’ ka la mih kum ka bor jingkylla ban pyni ïa ki bor kyllum jong ki briew ka ri.
“Lyngba ka prokram, la ïakren ïa ki phang bapher bapher, la ka long ha ka jingpynkhlaiñ ïa ka roi ka par kaba lah ban ïaineh, ki sienjam ban pynkupbor ïa ki longkmie, ki lad ban pynkhlaiñ ïa ka jingïakhih Aatmanirbhar Bharat, ka jingkyntiew ïa ki kam ïalehkai, ki bynta ba kongsan jong ka deiriti jong ka ri bad shibun kiwei kiwei," ong u Lat.
U la pynpaw ka jingsngewnguh ïa u Myntri Rangbah duh uba la kren shaphang ki jinglong ba kyrpang jong ka thaiñ Shatei Lammihngi ha ka prokram ‘Mann Ki Baat.
’Ka thaiñ Shatei Lammihngi khamtam ka Meghalaya, ka la don ka jaka ba donburom ha ka prokram ‘Mann Ki Baat.
"U Myntri Rangbah duh u la kren shaphang ka thaiñ shatei lammihngi bad ka Meghalaya la bun bun sien naduh ba la sdang ïa kane ka prokram.
U la ong ruh ba ka ‘Mann Ki Baat’ ka la long hakhmat ban pyni ïa ki kam kiba ai mynsiem ha ki jaka nongkyndong jong ka ri kynthup ki jaka rilum kumjuh ruh ki aspirational distrik.
U Lat u la pynpaw ka jingsngewkmen ban ïoh sakhi ïa ka jingpyni kyrpang ïa ka bynta ba 100 sien jong ka ‘Mann Ki Baat’ ryngkat bad ki riewpawkhmat ba kyrpang kiba ka kam bad ka jingim jong ki ruh ki ïahap bad ka jingngeit jong kane ka prokram- kaba long ka kam ban ïarap ïa kiwei.
U Lat u la plie ruh ïa ka Exhibition halor ka Change-makers bad ka Azadi Ka Amrit Mahotsav ba la pynlong ha phyllaw jong ka Raj Bhavan da ka Central Bureau of Communication, Shillong.
Ai khublei u Lat ka jylla Meghalaya ia ki jaitbynbriew Gujarati bad Marathi ha ka sngi ba rakhe ia ka sngi ioh jylla ka Gujarat bad MaharashtraShillong, 01: U Lat ka jylla Meghalaya u Phagu Chauhanmynta ka sngi u la ai khubleiia ki jaitbynriew Gujarati bad Marathiha ka sngi ioh Jylla ka Gujarat bad Maharashtra.
Ha kaba rah shakhmatia ka jingpeit bniah jong ka sorkar halor ka jingrakhe ia ka jingdon ki deiriti bapher bapher jong ka ri bad ki dustur ba bun jait, mynta ka sngi la rakhe ia ka Sngi ioh Jylla ki artylli ki Jylla ha Raj Bhavan, Shillong.
Ha ka jingpynurlong ia ka jingngeit jong ka Ek Bharat badShresth Bharat kaba rakhe ia ka ‘jingiatylli hapdeng ka jingbun ki jingiapher’ jong ka ri, ki Raj Bhavan (Iing jong u Lat) ha kylleng ka ri ki pyndon burom ia ka Sngi Ioh Jylla ka Gujarat bad Maharashtra da ka mynsiemshitrhem da kaba pyni ia ka deirit ba riewspah jong ki artylli ki jylla.
Ka Sorkar Pdeng ka la rai ba baroh ki jylla kin rakhe ym tang ia la ka sngi ioh jylla lajong, hynrei kumjuh ruh ki sngi ioh jylla kiwei kiwei ki jylla ban kyntiew ia ka ‘Ek Bharat Shreshtha Bharat’.
U Lat ka jylla Meghalaya, u PhaguChauhanu la plie ia ka prokram Cultural Evening – SanskritikSandhyaba la pynlong da ka Indian Council for Cultural Relations (ICCR), Shillong ban rakhe ia ka sngi ioh jylla bad ai khublei ia ki jaitbynriew Gujarati bad Marathi ha ka sngi ioh jylla jong ki bad kitbokkitrwiang ia baroh ki dkhot.
La pyni ia ki video lyngkot ha kane ka prokram halor ka deiriti ba riewspah jong kine ki artylli ki jylla.
Ban kyntiew bad pynkhlain ia ka jingiadei kaba jan hapdeng ki briew na ki bynta bapher bapher jong ka ri, kiba trei ha Meghalaya, ka iing u Lat ka Jylla ka la khot sngewbha ia ki briew ban rakhe lang ia ki sngi ioh jylla kine ki artylli ki jylla ba don sha ka phangsepngi.
Ka SanskritikSandhya ka la pynbyrnia ia ki briew ba don ha kane ka jingialang da ki jingrwai bad ki jingpulepoitri na u Dr Sunil Yogi, Kong SilviPassah, Moh Khalid Khan, u M P Pandey bad kiwei kiwei ki riewpawkhmat.
La khot sngewbha ia ki briew na ka jaitbynriew Gujarati bad Marathi, kynthup ki ophisarsorkar, ki nongkhaii, ki briew ba trei ha ki kynhun sorkar bad ki dkhot jong ki kynhun shipai ryngkat bad kiba haiing jong ki ban sakhi ia kane ka prokram.
Ki artis ba pawkhmat ki la pynbyrniaia kito kiba la wan iashim bynta ha kane ka prokram lyngba ki sap jong ki.
Kane ka prokram ha kane ka janmiet ka la dap da ki jingpulepoitri bad ki jingpuleia kiwei kiwei ki jingthoh.
Ka la don ka jingiarisa bad ki jingrkhiehadien kine ki jingpulepoitri bad ki jingpynsamrkhie da u nongjopPadmashree u Dr Sunil Jogi.
Nongpoh, Jymmang 01: Ka jingïap jong ka samla Walinda Binong haka jaka pule jong ka ha Mody University jong ka jylla Rajasthan kala long pynban ka khubor ban pynsyier ïaki kmie ki kpa ban phah pule ïala ki jong ki khun shabar jylla kumba ka jingïap jong katei ka samla ka pynsah umdum ïaka ïing ka sem bad ka thaiñ baroh kawei.
U Mawphor, u la pyrshang ruh ban ïakren bad katto katne ki kmie ki kpa bad ki riew rangbah kiba la wan ban sngewlem ïaka ïing ka sem jong ka samla Walinda ha kaba kila pynpaw ba lada ki samla pule kim shngaiñ ban pule lane ban trei shabar jylla kan pynduh bad pynrit mynsiem ïaki kmie ki kpa ban phah wad jingnang jingstad ïala ki khun jngai nala ïing.
Kila pynpaw ruh ba lyngba kum kine ki jingjia ka sorkar jylla lyngba ka tnad pulit ki dei ban shimkhia ban pynlong ka jingtohkit halor katei ka jingjia ban lap ïaka daw tynrai jong ka jingkhlad katei ka samla dang haka rta kaba 19 snem nalor ba katei ka samla ka dei kaba ju pynpaw ïaki jingeh sha ki kmie ki kpa bad ruh ka dei ka samla kaba kham stad haka jingpule.
Kum ban shu kdew hangne ba kum kine ki jingjia kiba pynsah lyngngoh ïaka ïing ka sem halor ka jingïap ki khun shabar jylla kam dei shuh ka sien kaba nyngkong, ha kaba ha snem 2018 kawei ka samla bala tip kyrteng kum ka Wandalin Kongor 22 snem ka rta naka shnong Purdua Kharpati kala shah pynïap dusmon haki runar ha nongbah Delhi kaba pynsah umdum ïaka ïing ka sem kumba kadei ruh ka khun kynthei ba marwei kaba mih nala ïing ban leit trei shabar jylla ban pyndap ïaka ïing ka sem, hynrei ki khubor kila saphriang bala lap pynban ïaka metïap jong katei ka samla ha nongbah Delhi kaba la wanrah ka jingïam kthang ïaka ïing ka sem jong katei ka samla.
Halor katei ka bynta katto katne ki kmie ki kpa bad ki riew rangbah kila pynpaw ruh ba lada ka long ha kane ka rukom ba ki samla khasi kim don jingshngaiñ shabar jylla kan pynkhim mynsiem bad pynsyier ïaki kmie ki kpa ban phah wad jingnang jingstad jngai nala ïing lane ban phah leit trei ïaki shabar jylla bad ka dei ka kamram jong ka sorkar ban ai jingshngaiñ ïaki samla kiba mih nala ïing ban leit shabar jylla la ki long kiba trei ne kiba pule.
Shuh shuh halor katei ka jingjia ïaka Samla Walinda Binong bun naki paidbah kila pynpaw ba ka sorkar bad ka tnad pulit ka dei ban shimkhia ïa katei ka jingjia ban pynlong ka jingtohkit khnang ba kum kitei ki jingjia kim dei ban jia shuh nangne shakhmat.
Shillong, Jymmang 01 : U President ka BJP Meghalaya u Bah Ernest Mawrie mynta ka sngi ula pynpaw ba u ïeh beit ha ki nongïalam kiba hakhlieh duh jong ka seng BJP na Delhi ban shim ïa ka rai la un dang bteng ne em ban shakri kum u President ka BJP ha Jylla Meghalaya.
“Nga la pyndep ban trei mynta 3 snem, hynrei ba ngan bteng ne ban sangeh ban trei kum u President, dei ban rai da ki nongïalam kiba ha khlieh jong ka seng" ong u Bah Mawrie haba jubab ïa ka jingkren u MLA ka BJP Bah AL Hek ba ka don ka jingthmu ban weng noh ïa u Bah Mawrie kum u President ka BJP ka jylla.
U Bah Mawrie ula pyntip ba u Myntri uba khmih ïa ka tnad ïada ri u Rajnath Singh ula pynbna ha ka jingïalang jong ka National Executive Committee ha Delhi ha ka 13 tarik u Kyllalyngkot 2023 ba ka samoi treikam jongu National President JP Nadda la pynjlan haduh ka 24 tarik u Jylliew 2024.
“Katba ki nongïalam kiba ha khliehduh kim pat pynbna ïa ka tarik ban pynlong ïa ka elekshon jong u National President, ngim pat lah ban pynlong ïa ka elekshon.
U Bah Hek u lah bakla palat ban ai ïa katei ka jingkren," ong u Bah Mawrie.
“Lada phi kynmaw u Bah AL Hek ula long u President ka BJP Meghalaya naduh u snem 2003 haduh 2006 kumta ka samoi treikam jong u President ka long 3 snem bad kam dei satia 2 snem kumba la ong u Bah Hek" ong u Bah Mawrie.
Haba kylli la un shim ïa ka jingkitkhlieh halor ka jingbym lah ka BJP ban leh bha ha ka MLA Election kaba la dep, u Bah Mawrie ula ong, “Ngi la leh bha bad ïakhun ha baroh 60 tylli ki Constituency bad ka jingïoh vote ka seng ruh kala kiew.
Baroh ki kyrtong ki la trei shitom ban jop hynrei ka elekshon ka dei ka elekshon".
Ula ong ba ka seng kala lah ban jop tang ha ki 2 tylli ki Constituency ka dei namar ba ki paidbah ka jylla kila jied ïa kiwei pat ki seng saiñ pyrthei.
“Ngi hap ban trei shitom shuh shuh ha Meghalaya hynrei ki paidbah kin sa babe ba kim shym la jied ïa ka BJP namar peit ïa ki kam pynroi kiba jia hapoh ka jylla Assam," ula ong.
U Bah Mawrie ula kyntait ban kubur ba kala don ka jingïapait ïapra hapoh ka seng BJP bad ula ong “Baroh ki don ïa ka jingangnud bad ngin ym lah ban khang ïa kata".
Shillong, Jymmang 01: Ka Bharatiya Janata Party (BJP) ha ka sngi Balang ka la pynpaw ïa ka jingsngew khia kaba jur halor ka jingkyrduh dawai ha ki katto katne ki jaka sumar sorkar bad ka jingthut halor ka jingpyntreikam ïa ka skhim Megha Health Insurance Scheme (MHIS).
Haba kren sha ki lad pathai khubor u Nongaiktien ka BJP u Bah Himalaya M Shangpliang u la ong ba kane ka jingduna dawai ha ki jaka sumar ka sorkar ba kynthup naduh ki CHC, ki PHC kan ktah shibun ïa ki paidbah kiba shanaiah ha kine ki haka sumar ka sorkar ban ïoh ïa ki lad jingsumar haba donkam.
“Nga ïoh jingtip ruh ka don ka jingthud ka ha ka jingpyntreikam ïa ka Megha Health Insurance Scheme (MHIS) ha kiba bun ki jaka sumar bad na ka liang jong ngi kum ka party ka sngewdei ba ka sorkar kan shimkhia ïa kine kiba ktah ïa u paidbah ba duk ka jylla," ong u Bah Himalaya.
U la ong ruh ka jingpynmih hukum ka sorkar pdeng ban ki khynnah kiba ïoh ïa ki jingbam teimet na ka sorkar pdeng ruh kin duh lada kim don Aadharr.
“Kane ka dei ka mat kaba hap ban hap shimkhia noh wut wut namar dei ki khynnah kiban shah ktah lada ki duh ki jingbam teimet tang na ka daw ba kim don Aadhaar bad kat kum ka jingtip jong nga lei kam pat don satia ka jingpynrung kyrteng Aadhaar ïa ki khynnah ha ka jylla," u la ong.
Haba kren halor ka jingeh ki nongrep u Bah Himalaya u la ong, “Ka jinghiar dor u synsar ha une u snem uba mynta ka la ktah shibun bha ïa ka ïoh ka kot jong ki nongrep namar ha u snem uba la dep ka dor u synsar 1kilo u shongdor kumba 130 eiei hynrei mynta pat ka dor ka poi tang 90 eiei bad kat kum ka jingsngewthuh jong nga kam dei na kano kano ka daw ba u hiar dor hynrei ka dei namar ki mahajon ki pyrshang ban khñiot beiñ ïa ki nongrep," u la ong.
U la ong ruh ba ka jingmih khubor ba ka don ka jingkyrduh sboh dawai ki nongrep ka dei kawei pat ka mat kaba ka sorkar bad ka tnat ka rep ka riang kin hap ban shim khia ban weng shisyndon.
Shillong, Jymmang 01: Ka Hynniewtrep Integrated Territorial Organisation (HITO) ha ka sngi Nyngkong ka la ther tyngeh ïa ka Achik Conscious Holistically Integrated Krima (ACHIK) halor ka jingkynnoh jong ka ba ka don ka jingshah pynduh ka bhah jong ki Garo da kaba la thung da kiwei pat ki jaidbynriew ha ka bhah ki Garo ha ka kam ba lait ha ka tnat Urban Affair jong ka sorkar jylla.
Haba kren sha ki lad pathai khubor u Presdent ka HITo u Bah Donbok Dkhar u la ong ba ka jingkam ka ACHIK ha ka shiti kaba ka la phah sha u Director ka Tnad Urban Affairs u Bah E Kharmalki ban dawa pynsahngeh ïa ka jingthungkam namar la pynduh ïa ka bhah ki Garo ka dei tang ka jingïalam bakla bad ka jingpyrshang ban pynshit jaidbynriew khlem ki jingshisha.
Ka ACHIK ka kam ba ha kane ka kam ba lait la bhah 13 tylli ki post na bynta ki Garo ‘ha ka jingshisha ki dei tang 2 tylkli katba ka ACHIK ka sngewthuh bakla ba tang namar ba khot interview ïa ki 13 ngut ki pyrkhat ki dei kiba la thikna ban ïoh kam beit bad nga kyntu ïa ki nongïalam ka ACHIK ban da wan jingtip bha shuwa ban kren namar ka long ka jingkren ai ding," u la ong.
U Bah Donbok u la ong ruh ba hadien ba ka seng ka la wad jingtip bad ka la leit ruh ban ïa kynduh ïa u Bah E Kharmalki la lap ba kane ka post kaba khot interview ka dei kaba la lait naduh u snem 2019.
“Ha u 2019 ki don 16 tylli ki post kiba thylli bad la dep thung 10 ïa u Khasi Jaintia bad 4 tylli ïa u Garo bad 2 tylli kiba dang thylli mynta ka dei na bynta u Garo hi namar ba kidei ki kam ba sah thylli namar ba don kiba la shongthait," u la ong.
U la ong ba ka ACHIK ka dei ban sahngeh mardor ka ïalam bakla ïa ki ar jaidbynriew kata ïa ki Khasi bad Garo ïoh kan poi shaduh u pud ban wanrah ïa kano kano ka jingjia bym sngewtynnad.
Shillong, Jymmang 01 : Ka Bharatiya Janata Party (BJP) Meghalaya,mynta ka Lah Sngi U Blei, ka la dawa ïa ka Sorkar Jylla ba kan shim rai halor ka u snem ban pyntreikam ïa ka Roster System jong ka Reservation Policy ka Jylla.
“Ngi kyrshan ïa ka hukum ka ïing Bishar High Court halor ka cut-off-date hynrei ngim ong ban pyntreikam naduh ki snem ba la leit noh ne nangne shakhmat hynrei ngi kwah ba ka Sorkar kan shim ïa ka rai ka ban pynhun lang ïa baroh.
Lada ym lah ka Sorkar, ka dei ban long da ka ïingdorbar Thaw Aiñ" ong u Convener ka BJP Committee halor ka Roster System u bah Himalaya Shangpliang haba ïakren bad ki nongthoh khubor.
Ula kdew ïa ka hukum ba la pynmih da ka ïing Bishar High Court jongka jylla ha 3 tarik Iaiong kaba ong “ Ka ïing Bishar ka shem ïa ka jingdonkam ban shim rai da ka sorkar ne rah sha ka jingïakren halor ka roster system hapoh ka ïingdorbar Thaw Aiñ ka Jylla".
Ka ïing Bishar kala ong ruh ba kine ki dei ki kam policy kaba bha ban ïeh ha ka ïingdorbar Thaw Aiñ bad ki bor Synshar ka Sorkar bad hadien ba ki la shim ïa ka rai, kan sa long ka jingplie lad ïa ki nongshong shnong ba shah ktah ba kin buh jingkylli halor ka jingtreikam kat kum ki kyndon ka aiñ.
Haba kylli, une u MLA barim ka Mawsynram ula ong ba ai ba ka Sorkar ha ka kyrdan jong ka bad ka Kynhun Myntri kan shim rai halor kane ka kam.
Ula ïengskhem ruh ba ka BJP kam don eiei ban ong halor ka jingdawa ban bishar thymmai ïa ka State Reservation Policy bad ong “Ngim kwah ktah ïa ka kam ba ïadei bad ka Policy.
Ngi kwah ban kren tang halor ka hukum ka ïing Bishar ba ïadei bad ka Roster".
Ka Committee halor ka Roster System kala dep shong jingïalang haduh arsien.
U Bah Shangpliang ula pyntip ba ka kynhun ki nongïasaid aiñ ba la khlieh da u SP Mahanta, ka la ai jingïarap ïa ka Committee da kaba ai jingmut halor ki aiñ.
“Ka Committee ka la shim ïa ki katto katne ki jingai jingmut ïa kiba ngin sa rah ynda u Myntri Rangbah ka Jylla u khot ïa ngi sha ka All Party Meeting" ula ong haba bynrap “ïa ki jingtip ba bniah halor kane ngim kwah satia ban ïathuh hangne namar ngi kwah ban buh na ka bynta ka jingïatai ha ka miej ynda la ïakynduh baroh ki seng saiñ pyrthei".
Shuwa kane, u President ka BJP-Meghalaya Bah Ernest Mawrie ula pyntip ba ka Committee kan sa aiti ïa ka kaiphod halor ka Roster System.
“Ngin sa shong bishar ïa ka kaiphod bad ngin sa rah hapoh ka jingïalang jong ka MDA" ula ong.
Shillong, Jymmang 01 : Ka Achik Conscious Holistically Integrated Krima (ACHIK) kala dawa ïa ka Tnad Urban Affairs ka Jylla ba kan pynsangeh ïa ka hukum thungkam ïa ki briew ki bym dei ki Garo ha ka jaka jong ka bhah ki Garo.
Kane ka la mih halor ka jingshem ba kane ka Tnad Sorkar ka la thungkam ïa ki briew ki bym dei naka Jaidbynriew Garo ha ki kam kiba lah mang thik tang ïa ki Garo.
“Ngi pyrshah jur ïa ka jingthungkam ïa ki nongwadkam bym dei ki Garo ha ka jaka jong ki Nongwadkam Garo bad dawa ban pynsangeh noh ïa ka hukum DUA(U)E/29/2015/242 Dated Shillong, ka 24th Iaiong, 2023," ong ka General Secretary ka ACHIK Adv Bernita R Marak ha ka shithi bala phah sha u Director ka Tnad Urban Affairs Bah E Kharmalki.
Ka Marak kala kynnoh “Ka shithi kala kren shai ba ki kam ba lait ki dei kiba la mang thik tang ïa ki Nongaplai kam Garo bad 13 tylli ki kyrteng jong ki nong aplai kam Garo lah dep ban phah sha ka Tnad ha ka shithi No.
ORD.
50/21(ST)/316-17 Dated Shillong, ka 14 Lber, 2022, ban leh ia kaba donkam na ka liang jong phi hynrei, phi shim ïa ka lynti ban pynkheiñ ïa ka aiñ bad thung ïa ki bym dei ki Garo ha ka jaka bala mang jong ki Garo kat kum ka aiñ".
Ka ACHIK kala dawa ruh ïa u Director ban pynkylla noh ïa ka sienjam ba ula shim bad ong “.
Kumjuh ruh namar ka jingïaleh pyrshah ïaka ïing bishar da kane ka kam wat hapdeng ki hukum ka ïing bishar bad ka Policy jong ka Jylla bad ruh kum ka jingpan map ïa ka Jaidbynriew Garo namar kane ka kam ba peitpoh ïa ka Jaidbynriew".
Ka Marak ha kane ka shithi kala byrngem ruh ban rah ïa kane ka kam sha ki kyrdan kiba halor duh lada u Director um lah ban pynsangeh mardor ïa kane ka jingthungkam be-aiñ.
Ka Election ba dang sahteng na Sohïong  Assembly Constituency ba la pynsahngeh noh na ka daw jong ka jingkhlad noh u candidate ba la dep thep kyrteng na ka UDP na katei ka konstituensi, I Bah (L)HDR Lyngdoh kan long shen ha ka 10th May 2023 bad ka jingïañiew ïa ki vote pat yn pynbna ha ka 13th May 2023.
Ka jingïakawang ktieh jong ki party bapher bapher naduh kito ki por bad khamtam eh ha kane ka elekshon kaban sa long shen ka la shongshit bad iynnad bha.
Ka jingïakawang ktieh kalong khamtam eh tang para party ba ïa synrop ne ïatrei lang haka sorkar MDA-2 ba la lamkhmat da ka party NPP.
Ki nongïalam ka NPP ki la kop ïa ki nongïalam ka UDP ba, hana, ki khang horkit hordang ïa ki paidbah ban leit kyrshan ne thep vote sha ka NPP katba ïa lade pat (UDP-MLAs) ki bang bad sngewtynnad bha khop khop ban ïa kup lang ha kajuh ka nep syiad jong ka NPP ha ïing paki-dulan jong ka Secretariat.
Ym tang katta, hynrei ki NPP ki la kren jem daw ruh ïa ka UDP ba, lada ka dei shisha ka party ki ‘riew shynrang ba shisha, ka dei ban mih noh na ka sem MDA-2 khlem pynslem shuh namar ba ki la biang briew hi ha ka sem MDA-2.
Lada kim nud ban mih pat, ki dei shisha tang ki khawpud bad ki khwan myntoi tang ban ïoh rieh tngen bad ïoh jingmyntoi na ka shuki(position) jong ka sorkar MDA-2.
Ha ka jingshisha,kat kata ka jingkren jem daw bad jingkren pynjah burom, ka kham bha bad kham don burom shibun ban mih hi noh ban ïa kaba shah beh noh la kum ki miaw ki ksew pynban.
La kylla tad dor syndon ka longbriew manbriew hakhmat ki paidbah ba bun.
La i tad dor ruh ka synshar ka khadar ha ka jylla jongngi mynta.
Haduh katno eh ka syiad bad ka bang ka thiang eh ka shuki sorkar kat haduh bym tip ne sngewthuh shuh ïa ka jah burom ka khein burom.
Ki paidbah nongthep vote ha Sohïong ruh ki la kdang bad ngiah hi shoiñ ban sngap ïa ki nia elekshon jong ki party bapher bapher.
Ki kular ban ai lut ïa ka bneng bad ka khyndew shwa ban thep vote.
Ki juh hi ki briew kiba pynbang pynthiang ha ka bye eleshon ha Mawryngkneng bad Mawphlang ha kito ki snem.
Ynda ki la jop pat, u MLA na Mawphlang um treh ïaleh elekshon shuh katba u MLA na Mawryngkneng pat u rem jah burom syndon ha u candidate ka VPP khlem poi pyrkhat satia.
Kaba ima mynta kalong ba ïoh jop pynban u candidate ubym poi pyrkhat na Sohïong Constituency namar ka ktien ka ju ong, ‘Ha ka jingïakajia – majia (jingïakhun), uba bamsuk(uban jop) dei u poiei.
Nang ïakhun u khla bad u sing, nang ïoh ei pynban u myrsiang ïa ka thong.
Yn sa ïa peit ïa ka rai bastad jong ki paidbah nongthep vote ka Sohïong ïano kin pynjop ha ka sngi 10th Jymmang 2023 kaba dei ka sngi thep vote ban jied ïa u MLA jongki.
Shillong, Jymmang 01: Ka Khun Hynniewtrep National Awakening Movement (KHNAM) mynta ka Lah Sngi U Blei ka la pynpaw ïa ka jingdonkam ban pynduh pyndam noh ïa ka jingpyntreikam ïaka MLA Scheme ha ka jylla.
Kane ka jingdawa ka KHNAM ka la mih hadien ba u Symbud Myntri Rangbah ka jylla u Bah Prestone Tynsong ula kren ha ka rynsan ïalap elekshon ha Sohiong constituency da kaba ong “Ka MLA scheme ka dei tang na ka bynta kito ki nongthep vote bad ki nongkyrshan kiba kyrshan ïa ka seng/kyrtong ha ka elekshon bad baroh ki 60 ngut MLA ki leh lang kumtei kumjuh hi".
“Ka jingkren ka jongu (Tynsong) ka la pynpaw shai kdar ba ka T.
12.
5 Klut kaba ïoh da ki MLA ka dei tang ka jingai sngewbha jong ki politishan naka bynta ka kam saiñ pyrthei kaba long pyrshah ïa ki kyndon bthah jong ka Election Commission of India," la ong u Vice President ka KHNAM u Bah Thomas Passah haka kyrwoh khubor.
“Haba peit ïa ka jingkren u Symbud Myntri Rangbah, ka long kaba dei ban pynduh noh ïaka MLA Scheme bad baroh ki kam pynroi dei ban pynïaid lyngba noh na ki ophis jong u BDO, Bor pynïaid District.
Lyngba katei ka lynti yn lah ban pynthikna ba ka rukom pyntrei ïa ki kam kan long kaba biang, yn pyndep ha ka por ïa ka jingtrei bad ka ban don ruh ïa ka jingai jingkheiñ kaba khuid ba suba.
Kane kan pynthikna ba ki nongkhaïi kin ym shah khring ha ki kam saiñ pyrthei ban leh ïa ki kam khaïi pateng" ula ong.
U Bah Passah ula pynkynmaw ba ka jingthmu jong ka MLA scheme ka dei ban pynbiang ïa ki jingdonkam ha ki shnong ki thaw, ban leh ïa ki kam pynroi na ka bynta ka jingmyntoi jongu paidbah bad ban weng ïaka jingleh shilliang khmat ha ka jingkyntiew ïa ka roi ka par bad kam dei satia ban kyntiew ïaka jingmyntoi ha ka kam politik kumba la leh ha ka jylla Meghalaya.
Ula ong, ba la sakhi ba bunsien ki MLA ki pyntreikam ïa kitei ki scheme kiba la pynlut na ka pisa u paidbah lyngba ka Committee kaba kila thaw bad khlieh hi da u MLA kaba ailad ïa ki ban bamsap lyngba kitei ki scheme.
“Haba ngi kren ïa ka MLA Scheme ha ki jaka sor, ngi la sakhi ba ka duna bha ka jingjop ha ka rukom pyntreikam ïa kitei ki scheme bad la trei shi trei ïa kajuh ka kam, namar ka jingpyntreikam ka long kaba torti bha bad ka la long ruh tang ka jingpynlehnoh ei ïa ka pisa u paidbah.
Ngi la sakhi ruh ba ki MLA ki la pynlang ïa katei ka pisa baroh 5 snem bad pyndonkam tang ha ka shi snem shwa ka elekshon, kaba pyni shai kdar ba ki pyndonkam ïa katei ka scheme tang naka bynta ban myntoi ha ka kam saiñ pyrthei" ong u Nongïalam ka KHNAM.
Shillong, Jymmang 01: UPresident jong ka BJP, Meghalaya u Bah Ernest Mawrie ha ka sngi Nyngkong u la kyntait war ba ka don ka jingïakren bad ki MLA ka TMC na bynta ba kin wan pynïasnoh sha ka BJP.
Haba kren sha ki lad pathai khubor u Bah Ernest u la ong ba ka jingkam u National Excutive member ka BJP uba dei ruh u Myntri ka sorkar u Bah AL Hek ba ka don ka jingïakren bad ki MLA ka BJP ba kin wan pynïasnoh sha ka BJP u la ong ba lehse kan dei tang ka jingïakren shimet hi jong u Bah Hek ym satia jong ka party.
“Lada ki MLA ne mano mano ki kwah ban pynïasoh sha ka BJP ngi pdiang sngewbha kum ka party hynrei ki dei ban ïaid da ka lynti kaba dei kata ban ïakren bad ki nongïalam ha ka jylla ne bad ki nongïalam na Delhi," ong u Bah Ernest.
“Hynrei kumba long mynta kata ka jingkam ba kin wan pynïasoh ki MLA ka AITC ngim don jingtip eiei ruh em," u la bynrap.
Shillong, Jymmang 01 : Ka Meghalaya ka la sakhi ïa ka jingkiew haduh 6% ha ka jingïoh lum khajna na ka Goods & Service Tax (GST) bad ka jingïohlum ïa kane ka khajna ha u bnai Iaiong 2023 ka long T.
239 klur haba ïanujor bad ka T.
227 klur ba ïoh lum ha u Iaiong jong u snem ba la dep.
Ha kajuh ka por ïa ka khajna hapoh ka Ri, ka gross GST ba la ïoh lum ha u bnai Iaiong 2023 ka long T.
1,87,035 klur ha kaba ka CGST ka long T.
38,440 klur, ka SGST ka long T.
47,412 klur, IGST ka long T.
89,158 klur (kynthup ïa T.
34,972 klur ba ïoh lum na ki mar ba shalan na shabar) bad ka cess ba T.
12,025 klur (kynthup ïa T.
901 klur ba lum na ki mar ba wan shalan na shabar).
Ka Sorkar kala mang T.
45,864 klur sha ka CGST bad T.
37,959 klur sha ka SGST na ka IGST.
Ka jingioh lum khajna baroh lang jong ka Sorkar Pdeng bad ka Jylla ha u bnai Iaiong 2023 hadien ba la dep phiah ka long T.
84,304 jong ka CGST bad T.
85,371 klur jong ka SGST.
Shillong, Jymmang 01 : U kyrtong ka NPP na Sohiong, Bah Samlin Malngiang u la ong ba jingbymnud jong ka UDP ban weng noh na ka sorkar kadei ka dak ka jingkyrmen ïa ka NPP ha kane ka elekshon kaban sa long shen mynta u bnai.
“Ha ka sngi Saitjain nga la ong ïa ka UDP kaba la kynthoh jur ïa ka NPP hangne ha Sohiong ba ki dei ban weng noh na ka sorkar bad sa kynthoh katba mon.
Hynrei haduh mynin ruh ym i dak ei ei haduh mynta ruh kim pat nud ban weng," u la ong haba kren ha katei ka jingïalang ïalap elekshon kaba long ha Krang.
Nalorkata utei u kyrtong u la ong ruh ba katei ka jingleh jong ki ka pynpaw ba ki tieng thot thot.
“Shisien ba ki la tieng ban leh ei ei kamut ka jingjop ha Sohiong ka la dei ka NPP," u la bynrap biang.
Shuh shuh u ong ruh ba lada phai sha ka UDP, katei ka party ka la aireng la 12 sien ha Sohiong hynrei ka dang jop tang shisien, kata tang ha u snem 1998 hynrei haduh mynta kam pat jop tang shisien ruh.
U Bah Samlin u la ong ruh ba lada dei ba thep vote lang bad kiwei ki constituency ha ka 27tarik u Rymphang kin lynga namar ym pat tip mano ban thaw sorkar.
Hynrei mynta pat ki la tip lypa mano ba ïalam ïa ka sorkar bad ba ïa ka shuki Myntri Rangbah bad Symbud Myntri Rangbah la bat da ka NPP.
Shwa kane, u Bah Samlin u la ong ruh ba lada niew ïa ki kam pynroi ba u ïoh na ka sorkar ki la poi da ki phew phew klur tyngka la ka long naduh ka surok, ka umbam umdih bad kiwei kiwei.
U ong ruh ba mynta lei lei la wan sa ka surok Western Bypass kaban pynmyntoi haduh katta katta ïa ki paidbah nongshong shnong.
Ha kane ka sngi, u Bah Samlin u la ong ruh ba hadien ba u la jop biang ha kane ka kynti un trei arshah na kaba u trei ha ka samoi ba la dep na ka bynta jingmyntoi jong ki paidbah.
Na ka liang u National Vice President ka party Bah Prestone Tynsong ba dei ruh u Symbud Myntri Rangbah haba kren ha ka jingïalang u la ong, “Ngin ym kular ïa kaba ym lah ban leh namar ha ka por elekshon bun kiba shah pynbiej ha ki duplicate kiba tang arbnai hadien ka elekshon ki la jah.
"Katei ka jingkren jong u kadei hadien ba ki la ïoh lum khubor ba ki don ki nongïalam na kiwei pat ki party ki leit ban rung iing bad kular ban pynïoh kam sorkar ha man la ki longiing.
“Ngi na ka NPP ngi la ong ba lada paidbah u ai ïa ka jingshaniah, ngin pyrshang ban pynmih kam haduh 5lak ngut naduh 2023 – 2028 ym dei tang ki kam sorkar hynrei ba kin ieng ha la ki jong ki kjat khnang ba kin lah ban aikam kylla ïa kiwei pat.
".
Shillong, Jymmang 01: U National President ka National People’s Party (NPP), Conrad K Sangma ha ka sngi Nyngkong u la ong ba ha ka 06tarik mynta u bnai kin sa pdiang burom ïa arngut ki MLA bad ki nongialam na kawei pat ka party ban wan pynïasoh pura noh bad ka NPP.
Ïa kane u Conrad ba dei ruh u Myntri Rangbah ka jylla u la kren ha ka jingïalang ïalap elekshon na bynta u kyrtong ka party na Sohiong constituency, Bah Samlin Malngiang ha Krang.
Shuh shuh u Myntri Rangbah u la ong ruh ba um donkam shuh ban pyntip kiei kita ki riewrangbah bad ki MLA na kiwei ki party kiban wan ban pynïasoh sha ka NPP ha katei ka sngi namar baroh baroh ki la tip lut.
“Kane ka elekshon ka long kaba donkam bha namar ha kine ki khyndiat sngi phin sa ïohsngew shuh shuh ki khubor ba bha shaphang ka NPP namar kin sa don ki riewrangbah na kiwei ki party kiban wan pynïasoh," u la bynrap shuh shuh.
Lah ban kdew hangne ba ki khubor ki la phriang la kham slem ba arngut ki MLA jong ka PDF ba kynthup ïa u Bah Gavin Mylliem bad u Bah Banteidor Lyngdoh kin wan ban pynïasoh noh pura sha ka NPP.
Kumta, na ka liang u Conrad u ong ruh ba da kane ka jingshaniah kaba ki ïoh mynta na ki paidbah ka la pynlong ïa ka party ba kan long kawei na ki party heh ha ka ri India baroh kawei.
Halor ka jingkyrpad ki nongïalam ka NPP Sohiong ban weng noh uwei u Myntri na ka sorkar MDA bad thung bujli noh da u Bah Samlin ha ka shuki Myntri ynda la jop ha kane ka elekshon, na ka liang u Conrad u la ong ba jop shwa bad na ka liang ka party kan sa shimkhia ban leh ïa kaba donkam.
Mynta, ka NPP kaba don 26ngut ki MLA da ka jingwan pyniasoh kitei ki arngut kan sa kiew sha ka 28 ngut bad lada ka jop sa na Sohiong pat kan kiew sha ka 29 ngut.
Shillong, Jymmang 01 : U President rangbah jong ka UDP, Bah Metbah Lyngdoh u la pynpaw ïa ka jingkyndit kaba khraw ban ïoh jingtip ba ki don ki party kiba tieng that that ïa u ba un rung wan ïalap elekshon na ka bynta u kyrtong ka party ha Sohiong constituency.
Ïa kane, u Bah Metbah u la kren ha ka jingïalang ïalap elekshon kaba long ha Krang na bynta u Bah Synshar Kupar Roy Lyngdoh Thabah.
U Bah Metbah u la ong ruh ba kum ki nongkyrshan jong ka UDP kim dei satia ban khang ïa kiwei pat ki nongïalam jong kiwei pat ki party ban wan ïalap elekshon ha katei ka constituency.
“Kadei ka mon laitluid jong kano kano ka party ban rung ha kano kano ka iing, balei phi sngew sheptieng ban rung manga.
Nga wan tang ban pynshngaiñ," u la bynrap biang.
Shuh shuh u ong ruh ba u Myntri Rangbah ha katei ka sngi u wan ha Krang namar kadei ka hok ïa u ban wan.
“Hynrei ban wan manga ym long, nga ruh nga dei u president te, da wan kine ki nongkitkam ba lei ym long.
Ngam tip balei.
" u la bynrap biang.
U Bah Metbah u ong ruh un wan beit bad un rung beit ban synran ïa u kyrtong ka party.
“Kine kiwei mynta ki la khynñiuh namar ki ïohsngew ïa ka sur kaba ïaid ha baroh kawei ka constituency ka lyer jong ka UDP bad jong u kyrtong ka party, Bah Synshar Roy.
"U President ka party u ong ruh ba ha ka por ba ki ai tiket ïa baroh ki kyrtong ha ki constituency, ki la dep buh lypa ïa ka Sohiong kum kawei na ki constituency kaba ka party kan jop.
Shuh shuh u ong ruh hadien ka jingkhlad kyndit u Maheh HDR Lyngdoh kum u kyrtong ka party, na ka liang ka Iing, ka Kur bad ruh na ka liang ka party kum ki mawbyrsiew da kawei ka sur ki la mon ïa u Bah Synshar ban bteng ïa ka kam.
Hadien kane, u Bah Metbah u la ong ba ki paidbah ba bun ki pynpaw ba kin ai ïa ka vote ha kane ka elekshon kaba mynta.
U ong ruh ka jingdon u kyrtong uba biang ban mih bujli ha jaka u Maheh HDR kan ïarap arshah ïa ka party nalor ka jingtreikam borbah jong ka vote sngewlem bad ka vote sngewnguh na kito ki nongkyrshan kiba ieid bad burom ïa utei u nongmihkhmat ba la khlad noh.
Ha kane ka sngi la ïoh ruh ruh ïa ka jingkren na u kyrtong bad ruh na ki nongïalam ba hakhmat jong ka party.
Shillong, Jymmang 01: U Myntri Rangbah ka Meghalaya, u Conrad Sangma, u la ong ba ka sorkar India bad ka sorkar Meghalaya ki ladep pynkhreh lut ki kot ki sla bad kiwei kiwei de ki jingdonkam na ka bynta ka Scientific Mining ne ka jingtih dewïong kaba katkum ka juk kaba mynta kaban nym ktah satia ïa ka mei mariang.
Ïa kane u Conrad, u la pynpaw haba kren ha ka jingïalap elekshon ha Krang na ka bynta ban ïalap elekshon ïa u Bah Samlin Malngiang, u kyrtong jong ka Seng NPP.
“Ka sorkar Meghalaya bad ka sorkar India ki la pynkhreh ban sdang noh ïa ka Scientific Mining hapoh hynriew phew sngi", la ong u Conrad, uba long ruh u National President jong ka NPP.
Hapdeng ka jingrisa ki paidbah, u Conrad, u la ong ba hadien ka jingkhang tih dewïong da ka NGT ha u snem 2014, ka sorkar jylla hapoh ka jingïalam ka NPP, ka la ujor mukotduma sha Supreme Court ha u snem 2019 bad ka ïingbishar ka la weng noh ïa kane ka jingkhang tih dewïong bad bthah ïa ka sorkar Meghalaya bad ka sorkar India ban thaw ïa ki lad ki lynti na ka bynta ka Mining Plan bad ïa ka rukom aiwai khnang ban sdang noh ïa ka scientific mining.
U Conrad u la ïathuh ba ka sorkar India ka la mynjur ïa ka mining lease ne ka jingaiwai ban tih dewïong ïa ki saw ngut ki nongtih dewïong.
Ha kane ka jingkren, u Conrad u la ïathuh ruh halor ka jingïaid ka kam ban shna noh ïa ka Western By Pass kaba la mang ban pynlut haduh 800 klutr tyngka.
Kane ka surok kumba 80 percent kan ïaid na ka Sohïong Constituency bad lyngba kane ka roi ka par kan wan ha Sohïong Constituency.
“Hato phi lah ban mutdur haduh katno kin kylla dur ki shnong ki thaw da ka jingwan kane ka surok?", la ong u Conrad.
U la ong ba kan plie lad ïa ka ïoh kam ïoh jam, ka kam shang pyrthei bad kiwei kiwei bad kane ka dei ka saiñpyrthei ha ka roi ka par lyngba ka NPP.
U la kular ruh ïa ki paidbah ba ka sorkar kan peit ïa ka jingdonkam ha la liang ka koit ka khiah, ki jaka pule bad kiwei kiwei de ki jingdonkam.
U Conrad um shym la map ruh ïa ki Party kiba ïatreilang ha ka sorkaar MDA, kiba la beiñ la khoh ïa ka NPP wat haba ki ïatreilang bad ka ha ka sorkar MDA.
U nongïalam ka NPP, u la pynkynmaw ba ha ka kolshor jong u Khasi bad u Garo kam ju don ka jingbynthiew ïa ka pliang ja.
“Ngim ju bit ban bynthiew ïa ka pliang ba ngi pyndonkam ban bam ja", la ong u Conrad.
U la ong ruh ba na ka liang jong u, um ju beiñ ju khoh ïa kiwei pat ki nongïalam kiba ïatreilang ha ka sorkar.
Hynrei u la ong ba u sngewmong ban ïoh sngew ïa ki nongïalam jong kiwei pat kiba beiñ ba khoh ïa ki para nongïalam ba ïatreilang ha ka sorkar.
“Nga pang ka mynsiem haba ïoh sngew ba ki nongïalam ki kren beiñ ïa ki para nongïalam wat haba ïatreilang ruh", u la ong.
Nongpoh, Jymmang 01: Hapdeng ka jingïam kthang bad ka jingpait dohnud jong ki kmie ki kpa, ka hynmen bad ki baïeid bathoiñ baroh, ïaka met ba sah jong ka samla Walinda Binong kaba khlad noh ha ka 27 tarik u bnai Ïaiong ha jaka sah jong ka ha Mody University ha jylla Rajasthan la thang noh mynta ka sngi hadien bala pyndep ïaka jinglehñiam ba khatduh katkum ka riti ka dustur.
Kum ban shu kdew hangne ba katei ka jingïap jong katei ka samla kala pynshaïong ngaiñ ïaka ïing ka sem, ka shnong ka thaw bad ki baïeid ba thoiñ baroh, kiba dang sah haka umdum, kaba long ruh tang kum ka jingphohsniew ïa ka kmie bad u kpa bad kawei ka hynmen kynthei jong katei ka samla kiba don tang 2 ngut shipara bad kumba long haduh mynta kim pat sngew lah ngeit ba ka khun jong ki kam don shuh hangne ha sla pyrthei.
Naka liang ki paidbah kila tuid ruh sha ka shnong Nongagang Marngar mynta ka sngi ban leit sngewlem ïaka jingkhlad noh jong katei ka samla haka rta kaba dang khynnah bad dang khie dang san.
U Bah Michael Binong kum u Kñi Rangbah ka kur Binong u la ong kumba ka jingïap katei ka samla kam ai jinghun ïaka ïing ka sem naka liang ka kur ka dawa naka sorkar jylla bad kumjuh ruh ka sorkar Rajasthan ba ki dei ban shim khia ïa kane ka kam ban pynlong ka jingtoh kit kaba bñiah watla dei shaduh CBI naka bynta ka jingbishar ba hok.
Shillong, Jymmang 1 : Ka Election Commission jongka India (ECI) hadien ba ka la ithuh ïa ka Voice of the People Party (VPP) kum kawei na ki seng saiñ pyrthei ha Meghalaya mynta ka la pynskhem ruh ïa u Prah kum ka shap ne muhor jongka party.
ïa kane ka ECI ka la rai hadien ba ka la bishar bniah na ka jingkiew jongka VPP ha ka election MLA 2023 ha ka jylla Meghalaya.
Ka VPP kaba dei ka seng saiñ pyrthei thymmai ha Meghalaya ka la jop saw ngut ki MLA.
Ha ka shithi ba la phah da u Under Secretary ka ECI sha u President ka VPP bah Ardent Basaiawmoit kat kum ka tarik 10 Iaiong 2023 la pynpaw “ La bthah ïa nga ban pyntip sha phi ba hadien ba la bishar bniah ïa ka jingkiew jongka party ha ka Election MLA 2023 ka ECI ka la ithuh ïa ka VPP kum ka seng saiñ pyrthei haka jylla bad kat kym ki kyndon ka Election Symbols (Reservation & Allotment ) Order 1968.
Shuh shuh la pyntip ba kat kum ka jingkyrpad ha ka shithi 11 Iaiong 2023 ban ai ïa u Prah kum u symbol ne shap ka party kumta ïa u Prah la buh kyrpang kum ka shap jongka VPP ha Meghalaya bad ïa ka jingpynbna halor kane yn sa pynmih shen.
Shillong, Jymmang 01: Ka Bharatiya Janata Party (BJP) ha ka sngi Nyngkong ka la maham ïa u Bah AL Hek ba u dei ban kham antad haba kren ïa ki kam ka party sha ki lad pathai khubor.
Haba kren sha ki lad pathai khubor u President ka BJP u Bah Ernest Mawrie u la ong ba na ka liang ka party ha kine ki khyndiat sngi kiban sa wan kan sa pynmih noh da ka jingbthah ïa baroh ki dkhot ba kim dei ban leit sha ki lad pathai khubor ban kren ïa kino kino ki kam party.
Lah ban kdew ba kane ka jingthmu ka BJP ban pyrkhing ïa ki dkhot ka BJP ban kren sha ki lad pathai khubor ka long hadien ba u Bah AL Hek u la kren beit phlak sha ki lad pathai khubor ba dei ban pynlong da ka elekshon na bynta ban jied thymmai ïa u President ka party ha ka jylla.
“U Bah Hek u dei u Myntri ha ka sorkar ha ka jaka ba un kren ïa ki kam ka party ka dei ha ka jingshisha ban peit pyrman bha ïa la ka tnat ba u bat ba ki jingtreikam kin long kiba ïaid beit ïaid ryntih," u la ong.
U la ong ba ka party kan sa ap ïa ki jingbthah na Delhi la ban khot pan jingpynshai ne em ïa u Bah Hek halor katei ka jingkren jong u.
Haba ïadei bad ka jingdawa jied thymmai ïa u President na ka liang u Bah Ernest u la ong ba dei ka party na Delhi kaban shim rai halor kane ka bynta.
“Ha ka National Executive Committee jong ka party kaba la long ha Delhi ha ka 13 tarik Kyllalyngkot la rai ban pynjlan biang ïa ka jinglong President u JP Nadda haduh u 24 Jylliew 2024 bad kaba mut baroh ki President ka party ha kiwei ki jylla ruh la pynjlan lang," u la ong.
Haba kylli la un hiar shuki noh kum u President, “Katba ka party ka bthah ngan kohnguh beit ïa kata," u la jubab.
Haba kren ha halor ka jingbym lah ka party ban leh bha ka pary ha kane ka elekshon kaba dang shu dep u la ong ba ki paidbah kin sa babe baroh san snem namar lada ki ailad ïa ka BJP ban ïalam ïa ka sorkar kan kring ïa shibun bah ki kam pynroi ha ka jylla.
“Phin peit tang ha ka jylla Assam kaba don mar syndah bad ngi ka la kiew bha ha ki kam pynroi naduh ba wan ka BJP ha ka bor bad nga ngeit ki paidbah ruh mynta ki la sngewthuh ïa kane," u la ong.
Shillong, Jymmang 02 : Ka Muaythai Association of Meghalaya (MTAM) ha ka sngi Ba-ar ka la kyntu ïa ka tnad Sports jong ka sorkar jylla ban kyrshan lang ïa ka jinglut jingsep kaba la poi haduh 8lak tyngka (8.
42lak) na bynta saw ngut ki nongïalehkai ba arngut ki nongpynïaid ban leit aireng sha ka lympungbah IFMA World Championship of Mauythai kaban long ha Bangkok, Thailand naduh ka 4-13tarik u Jymmang mynta u snem.
Katkum ka shithi ba ka MTAM ka phah sha ka tnad, la ong ba ka jinglut na bynta ki sawngut ki nongïalehkai kan poi la kumno kumno 5.
81lak tyngka nadong shadong katba na bynta arngut ki nongpynïaid pat kan poi 2.
61 lak kaba lada khein lang kan kot sha ka 8.
42 lak tyngka baroh hynriew ngut.
Haba kren bad ki lad pathai khubor, ki nongïalam ka kynhun ki la pyntip ruh ba kitei ki sawngut ki nongïalehkai kiban leit aireng ha katei ka lympung Seniors Men & Women IFMA WORLD Championship Muaythai", ka kynthup ïa u Lapynshai Syiemlieh ban aireng ha ka thup U-23 bad 48 kilo.
Nangta kiwei pat ki kynthup ïa u Pynehbor Mylliemngap uban aireng ha ka thup Elite (48kilo), Edilbert Ryndongsngi ha ka thup kiba 85 kilo bad ruh u Skhemborlang Marwein ha ka thup kiba 51 kilo.
Ki nongpynïaid jong ka kynhun ki kynthup ïa u Bah Angeles Sun bad Pynsuklang Sumer.
Ka kyrwoh ka ong ruh ba ïa kitei ki sawngut ki nongïalehkai la jied na ka National Muaythai Championship kaba long ha Shrimati Kojti Roa Pow.
Shillong, Ïaiong 01 : U National President ka NPP, Conrad K Sangma ha ka jingïalang ïalap elekshon na bynta u kyrtong ka party ha Sohiong u la kynthah tyngeh ïa ka UDP kaba dei kawei na ki party kaba donlang ha ka sorkar halor ka jingkynthoh palat pud jong ka ïa ka NPP ha ki rynsan ïalap elekshon.
Haba kren ha katei ka jingïalang kaba long ha Krang, u Conrad uba dei ruh ha kajuh ka por u Myntri Rangbah ka jylla u la ong ruh ba ki don ki seng saiñpyrthei kiba ïai bteng na kawei ka sngi sha kawei pat ban kren kynthoh ïa ka party.
Lah ban kdew hangne ba ka la don ka thma ktien kaba jur bha hapdeng kitei ki ar tylli ki party ha ka jingpynkhreh ïa ka elekshon kaban sa long shen ha ka 10tarik mynta u bnai.
Shuh shuh u ong ruh ïa ki paidbah ba kim dei satia ban sngap ïa kiwei pat ki sengsaiñ pyrthei da ki kyntien ba pohdor da kaba kam ruh ba u ngeit ha ka politik kaba donburom ym ban shu bein bad pynlong kam biria ïa kiwei pat ki sengsaiñ pyrthei.
“Kin trei lang bad ka NPP ha ka por ba ki sngew bïang na bynta jong ki bad haba la poi pat ka por ïalap elekshon, kin sa kren pyrshah ïa ka NPP.
Kumta, nga kwah ban ong ïa ki ba ha ka kolshor jong ka ri India bad ruh ha ka kolshor jong ki Khasi bad Garo, ngim ju biah ha ka pliang bamja lajong.
"U Conrad u la kynthoh ruh ïa kitei ki sengsainpyrthei kiba wanrah pynban da ka politik pynïapait kaba dei ka jingpyrshang ka bym itynnad satia na ka bynta ki paidbah bad ka jylla.
Mawkyrwat, Jymmang, 02: Ka Hynñiewtrep Integrated Territorial Organization (HITO) jong ka South West Khasi Hills District mynta ka sngi ka la ïoh ban pynkha shnat treikam bad ïoh thymmai ïa ki nongkitkam jong ka HITO Mawranglang Zone.
Ha kane ka sngi ban pynskhem ïa ki nongkitkam ba thymmai jong ka HITO Mawranglang Zone la sakhi lang da ka jingïadon lang ki Seng Longkmie bad ki seng Longkpa bad kumjuh ruh ki khynnah samla jong katei ka dong ka thaiñ bad ryngkat ki dkhot jong ka HITO Central Body ha kaba ïa ki nongmihkhmat la ïoh ban pynskhem da u General Secretary ka HITO Central Body, u bah Wanbun Dkhar.
Ki nongkitkam jong ka HITO Mawranglang Zone kiba la shah pynskhem ki long u bah Bitnam Nongsiej kum u President, u bah Shanbor Jyrwa bad u bah Lendarson Lyngkhoi kum ki Vice President, u bah Johny Maroi Lyngdoh kum u General Secretary, u bah Hopeful Wanniang kum u Assistant Secretary, u bah Firstborn Rngaid kum u Finance Secretary, u bah Shemphanglin K.
Syiemlieh kum u Publicity Secretary, u bah Pynshngaiñ K.
Syiemlieh kum u Education Secretary, u bah Twice Boyance Marweiñ kum u Office Secretary lem bad kiwei de ki dkhot.
K a jaidbynriew Khasi wat haduh kine ki sngi ym lahb an len ka dang dei ka jaidbynriew kaba tip briew tip Blei bad kaba bat ia ka hok ka sot ha ka imlang ka sahlang ne ha ki longing longsem.
Ym lah pat ba ha kine ki sngi ka jaid bynriew Khasi ka la sdang ban hiar dor namar ka jingwan tuid ki mynder bad ka jingbud tynneng ïa kiwei pat ki jaid bynriew jong ka pyrthei ha kaba ka akor ka burom ka la hiar dor bad bun ruh ki la sdang ban khein dew thala ïa ka hok ka sot ba la bat naduh ki longshuwa man shuwa.
Wat la katta ruh ngim pat lah pat ban ong ba ka jaid bynriew Khasi ka la lyngkar ne ka la hiar dor namar wat haduh mynta kiba bun hi ki longing ki longsem ki dang bat ïa ka akor ka burom bad ïa ka hok ka sot kum ka jaid bynriew ba tip briew tip blei.
Lada ïa nujor bad kiwei pat ki jaid bynriew jong ka pyrthei ngi lah ruh ban ong ne pynshisha ba ka jaid bynriew Khasi ka dang dei ka jaid bynriew ba tip briew tip blei, namar ha kane ka jylla ba ki jaid bynriew Khasi ki shong ki sah dang niar ban don ki kam ïa pynïap ne ki kam sniew kiba la ktah ïa ka shnongsuk shong sain ki paidbah, namar bun hi ki jingmut jingpyrkhat jong ki Khasi ki dang don kata ka jingtieng burom ïa u Blei bad ba ki dang bat ïa ka akor ka burom bad ïa ka hok ka sot kaba long katkum ka hukum.
Kaba sngewsih pat ka long ba ha kine ki sngi da ka jingïakhleh lang ki jaid bynriew bapher bapher ki kam sniew bad ka jingtieng burom ïa u Blei ka la sdang sting ha kaba bun na ki kam sniew ki la sdang roi katba dang mih ki sngi.
Hynrei ka jingkylli ka mih, hato dang lah mo ban pynlong ïa ka jaid bynriew Khasi kum ka jaid bynriew kaba tip briew tip blei bad kiei ki lad ki lynti ban ïada ïa ka jaid bynriew ba kan tip ïa ka hok ka sot bad ïa ka kyrdan jong ka longbriew manbriew.
Ki kam tuh kam thiem bad ki kam sniew kiba bun rukom ki la sdang roi ha kine ki sngi, hato kane ka jia ym dei mo ba la sting ka longbriew man briew ha kaba ym don shuh kita kiba peit ba kmih ne kiba ïalam lynti ban ïada ïa la ka jong ka jaid bynriew kaba tip briew tip blei.
Ha kawei ka bynta la dei ban ai ka jingïaroh ïa kita ki seng kiba la ioh ban kem ïa kitei ki riew kynthei kiba la leit sha katei ka kam kaba ktah mationg ïa ka jaid bynriew, hynrei kaba sngewsih pat ka long ba ha ka jingshisha ki dei ban ai kata ka jingsneng jingkyntu ki la kloi pynban wat ban thad madan ha ki kot khubor khlem da pyrkhat ïa ka jaid bynriew kaba long hi kum ka jingthad madan ïa laka jong ka jaid bynriew.
Ha ka jingshisha kum ki Seng Bhalang kiba kam ïa lade ba ki dei ki seng kiba pynbha lang ki la dei ban don ka jingiohi jngai haba thad madan ïa kum kitei ki jaid kam, kaei ka ban ktah ïa la ka jong ka jaid bynriew bad kaba sngewsih pat ka long ba kim pyrkhat ïa ka jingsngew jongkitei ki riew kynthei bad khlem da bishar bniah ruh kiei ki daw ba la pynlong ïa ki ban kin leit sha kum kitei ki jaid kam kiba pynpoh shisha ïa ka longbriew manbriew bad wat ïa ka jaid bynriew.
Ka jingkren jong ki riew pyrkhat ruh ka ong, “Ban bakla ka dei ka jinglong briew" bad ba ngim juh dei ban peit tang ïa kiwei namar ngim tip ba u khung uba kham heh u don ha ki khmat lajong.
Dei namar kane ka daw haba ngi shem ïa ka jingbakla jong kiwei ym da kaba thad madan ne ban pynpaw pyrthei hynrei ki lad ban ïada ki dei ban long da ka jingsneng jingkyntu khnang ba kita kiba la bakla ha ka jingïaid lynti ruh kin sngewthuh ïa la ka jong ka jingbakla.
Namarkata, ka la dei ka por ba kum ki nongïalam ne ki riew pawkhmat ba kin shim ïa ka jingkitkhlieh ban ïada ïa la ka jong ka jaid bynriew bad ban pyni da ki lad ki lynti ban tem ïa kiba bun ki jingsniew ha ka imlang ka sahlang, khnang ba ka jaid bynriew Khasi kan nym shah rkhie bein ha kiwei pat ki jaid bynriew jong ka pyrthei.
Shuh shuh, kum ki nongïalam ne ki riew rangbah ki la dei ruh ban p yrkhat arsien haba don kino kino ki kynrum kynram ha ing hasem ne ha ka imlang ka sahlang ban kiar na ka ba thad madan, namar kane ka ïalam sha ka jingjah burom jong ka ing ka sem ne ka jaid bynriew hi baroh kawei.
Hynrei ka lad kaba kham bha ban tei ïa ka jaid bynriew ka dei ban long da kaba pyni ïa ki nuska bad ryngkat ki jingsneng jingkyntu kaba lah ban pynsngewthuh ïa baroh kiba leh ïa kikam kiba ym lah ban pdiang ha ka imlang ka sahlang.
Nongstoiñ, Jymmang 2: Ka seng Hynñiewtrep Achik Youth Front hapoh ka jingïalam jong u bah Banraplang Kharpor President HAYF seng kmie, mynta ka sngi ka la leit ban jurip ïa ka Karkhana saiñ nar kaba la tip kum ka M/S Shree Shakambari Ferro Alloys Pvt Ltd kaba don ha Rwiang, Nongstoiñ West Khasi Hills District.
Ka seng ka la ong ba ka dei hadien ba ki katto katne ngut ki nongshong shnong jong katei ka shnong ki la ujor sha ka seng, ba ka don ka jingpyntreikam ïa ki khynnah kiba dang hapoh ka 18 snem ka karta.
Kumta ka seng hadien ba ka la jurip ka la kynnoh bad ong ba ka la lap shisha ïa ka jingdon jong ki khynnah kiba dang rit ka karta ba la pyntrei ha katei ka karkhana.
La ong shuh shuh ba don ruh ki bar jylla ki bym la don ïa ki kot ki sla kiba biang.
Nangta ïa ki khynnah khasi kiba trei ha katei ka karkhana, la leh shilliang da ki bor pynïaid jong katei ka Karkhana da kaba kim shym la pynbiang ïa ki juti, ki jingda khmut, ki jingdeng kti bad kiwei kiwei hynrei la shu phah trei khlem kitei ki tiar ïada.
La ong shuh shuh ba ïa u Fly Ash ne u pui pui u ba mih na katei ka Karkhana, ym shym la tep katkum ka rukom.
Hynrei la shu buh patar ha kaba ka lah ban wanrah jingma ïa ki doh um doh wah bad ïa u khun bynriew ruh kumjuh.
Kumta ka seng ka la byrngem ba kan ïaid sha ki bor kiba halor ban ujor ïa ki jingduna jong katei ka Karkhana.
Katba na ka liang jong u manager jong katei ka Karkhana u la ong ha ka jinglong briew, don beit ka jingdkoh haba trei ïa ka kam.
Hynrei na ka liang jong u, um ju shah ïa kiba dang rit ka karta ba kin trei ha ka Karkhana kaba u khmih.
Nongstoiñ, Jymmang, 2: U nongïakhun kti (Arms Wrestling) ba pawnam ka jylla Meghalaya u ba dei trai shnong ruh na ka thaiñ Nongstoiñ, mynta ka sngi u la ïoh ban khur ïa ka takma Ksiar ha ka jingïakhun kti ïa kaba la pynlong ha Ri Arab.
Katei ka lympung kaba la tip kum ka 20th Asian Para Arms Wrestling Championship la pynlong ha nongbah Dubai Azman UAE, kaba la sdang naduh ka 28 tarik u Ïaïong 2023 bad ka ban kut ha ka 3 tarik u Jymmang mynta u bnai.
La ong ba ha katei ka lympung haba ïakhun da ka kti kadiang, utei u samla rangbah u la ïoh ban khur tang ïa ka kyrdan kaba ar.
Katba ha ka jingïakhun da ka kti kamon pat u la ïoh ban khur syndon ïa ka takma Ksiar ha ka jingkhia kaba 70 kg, da kaba u la lah ban pynliem ïa u Dmitri Skubaba u ba napoh ka Ri Kazakhstan.
La ong shuh shuh ba mynnin haba ïakhun ha ka kti kadiang u dei utei u juh hi u ba la shah pynliem noh mynta ka sngi bad u Hubert u la ïoh shi syndon ïa ka kyrdan nam lahduh.
Kumban shu pynpaw hangne ba utei u samla u dei ruh u bym lah ban ïoh sngew bad ha kajuh ka por um nang ban kren.
U dei u khun jong u bah Skenar John Kharbani bad I kong Blessila Paliar, kiba na ka shnong Mawrok Mawliehbah kawei na ki shnong nyngkyndong ha ka thaiñ Nongstoiñ West Khasi Hills District.
U dei ruh u ba wan na ka longïing kiba duna ha ka ïoh ka kot, ha kaba ki kmie ki kpa jong u ki dei tang ki nongbylla mynsngi bad bam mynmiet, kiba shisur shidur bad kiba duna jingstad.
Mairang, Jymmang, 2: Kum shibynta ban ïada ïa ki doh um doh wah bad na ka bynta ka jingshngaiñ jong ki paidbah nongshong shnong, u District Magistrate ka Eastern West Khasi Hills District ha ka hukum ba la pynmih hapoh ka section ba 144 jong ka CrPC, u la pakhang ïa ka jingber ïa kino kino ki jait dawai ha shilynter ka Wahkhri kaba don ha Eastern West Khasi Hills District.
Katkum ka hukum u District Magistrate, ka jingber ïa ki dawai ha ki wah ka pynjaboh bad pynlong bih ïa ki bad ka wanrah kylla ïa ka jingïap jong ki dohum dohwah, kaba ktah pat ïa ka koit ka khiah bad ka ïap ka im jong ki paidbah nongshong shnong.
Kino kino kiba pynkheiñ ïa kane ka hukum kin shah pynshitom katkum ka section ba 188 jong ka Indian Penal Code, 1860 bynrap shuh shuh ka hukum u District Magistrate.
Nongstoiñ, Jymmang 2: Ka jingleit ksam marpoh khyndew jong kawei ka Kompeni ha Mawlangria, ka jaka kaba don hajan ka shnong Mawïawtep kumba ar kilomitar na ka surok Rambrai Mawdoh, ka la pynlong ïa ki paitbah jong ka shnong Mawmluh bad ka shnong Urkhli, ban pyrshah hi bad ba kin ym shah satia ban katei ka Kompeni ksam marpoh khyndew kan trei, namar ka um bam umdih kam long shuh.
Kumta mynta ka sngi ki sordar jong kitei ki shnong ryngkat ka jingkyrshan lang jong ki paitbah na kiwei pat ki shnong, ki la leit ban buh da ka jingujor ha u Deputy Commissioner jongka West Khasi Hills ba u dei ban leh ei ei kham kloi ban khanglad ne ban pynsangeh ïa katei ka Kompeni.
U bah B.
Kharmawphlang sordar shnong Urkhli bad u bah D.
Lyngkhoi sordar shnong Mawmluh II ryngkat ki nongïalam jong kiwei pat ki shnong, haba ïakren bad u nongthoh khubor hadien ba ki la mih na kamra treikam jong u DC, ki la ong ba la palat ar taïew ki paitbah jong kitei ki shnong ki la dih da ka um jngut, namar ha ka por ba slap ka khyndew kaba mih na ka jingksam marpoh khyndew na katei ka jaka ka tuid ha ka tyllong um ba ki ring umbam um dih.
Da kaba sngewkhia, kitei ki sordar shong ki la ong ba ha kitei ki ar tylli ki shnong ki la don palat phra phew tnum ïing bad ki nongshong shnong ki la kot sha ka saw spah tam ngut.
Kumta kim kwah ba ki bor sorkar kin shah ba katei ka jingksam marpoh khyndew kan dang bteng bad kim kwah ruh ba ki bor District kin pynkylla sñiang ïa ki sawspah tam ngut ki nongshong shnong da kaba pyndih da ka um kaba jngut.
Kitei ki sordar shnong ki la ong ruh ba ha ka 12 tarik jong u bnai ba la dep, u Deputy Commissioner u la phah ïa u bah D.
Marweiñ MCS, ban leit sha katei ka jaka ban jurip ïa katei ka jingksam marpoh khyndew ha katei ka jaka na katei ka jaka, ban phah sangeh namar ka ktah ïa ki tyllong um ba ki paitbah shnong ki pyndonkam.
Hynrei tang hadien katto katne sngi ka jingtrei ka la sdang biang bad ka la bteng haduh mynta.
Kumta ki nongsynshar shnong ryngkat ki paitbah ki dawa ba ki bor District, ki dei ban pynsangeh noh kloi namar lada ka jingtrei kan dang bteng bad lada ki paitbah kin duh ïa ka um bam umdih kaba khuid, kim banse ban ïaid da kiwei pat ki lynti.
Mawkyrwat, Jymmang 02: Ka ophis jong ka District Legal Services Authority (DLSA), South West Khasi Hills District ha ryngkat ka jingïatreilang lang ka ophis u Superintendent of Police, South West Khasi Hills District bad ka ophis u District Child Protection Officer, South West Khasi Hills District ka la pynlong ïa ka jingai jinghikai halor ki mat ba donkam ba kum ki khynnah skul ki dei ban tip, ban leh bad bym dei ban leh.
Ka jingthmu ba kongsan jong kane ka prokram ka long ban ai jinghikai ïa ki khynnah skul ba kin tip halor ki aiñ kiba ïa dei bad ka jingim jong ki briew lada ki don ka jingïatyngkhuh bad ki lad jingïada lada don ki khyllung khynnah kiba shah leh beiñ ha kaba ha kane ka sngi yn pynshai ha ki halor ka Juvenile Justice (Care and Protection of Children) Act, 2015, ka Cyber Crime bad ka NALSA (Child Friendly Legal Services to Children and Their Protection) Scheme 2015.
Ïa kane ka prokram la pynlong hapoh jong ka Modern Academy Higher Secondary School, Rangmaw ha kaba u bah T.
Kyndiah, District Child Protection Officer, South West Khasi Hills District, u bah D.
Mawleiñ, MPS, Deputy Superintendent of Police, South West Khasi Hills District bad ka kong Nosmi Hahshah, Panel Lawyer jong ka District Legal Services Authority (DSLA), South West Khasi Hills District ki la long ki resources person.
Namarkata, ka long kaba donkam ban ai jingpynshai halor kitei ki bynta namar ki khynnah kiba hapoh ka 18 snem ki donkam ka jingïada bad jingsumar na ka liang jong ka aiñ ne ka Child Need of Care and Protection, ki khynnah kiba ïa tyngkhuh bad ka aiñ namar lada ju don ba ong ba lada ki khynnah kiba dang rit ki leh ki kam dakait ym lei lei hynrei ha ka aiñ hi kan nym don kaba kum kata ka jingshah liang.
U bah T.
Kyndiah, District Child Protection Officer, South West Khasi Hills District u la kren halor ar tylli ki bynta ka ki khynnah kiba donkam ki jingïada bad ki khynnah kiba ïa takhuh bad ka aiñ (Child need of Care and Child Conflict with Law) bad kumjuh ruh ïa ka Juvenile Justice Act, katba u bah D.
Mawleiñ, MPS, Deputy Superintendent of Police, South West Khasi Hills District u la kren halor ka Cyber Crime nangta, ka kong Nosmi Hahshah, Panel Lawyer jong ka DSLA, South West Khasi Hills District ka la kren halor ka kumno ki khynnah ki lah ban ïoh jingïarap na ka aiñ khlem da donkam kano kano ka jingsiew ne ka NALSA (Child Friendly Legal Services to Children and Their Protection) Scheme 2015.
Ïa ka jingïalang ha kane ka sngi la pynïaid da ka kong D.
Sohtun, Chief Judicial Magistrate, District Legal Services Authority (DLSA), South West Khasi Hills District katba ka jingkren pdiang sngewbha la ïoh na u bah I.
Marweiñ, Incharge Principal jong ka Modern Academy Higher Secon-dary School, Rangmaw bad ïa ka jingkren khublei la ïoh na ka kong S.
Nongsiej, Assistant Teacher jong ka Modern Academy Higher Secondary School, Rangmaw.
Nongpoh, Jymmang 02: Kum kawei na ka thong ban pynshlur ïa ki nongrep ka jylla ban rep ïa ki mar rep kiba khlem da pyndonkam dawai (Organic crops) bad kumjuh ruh ban wan rah ïa ka iew ka hat ki mar rep, ki nongrep na ka jylla Meghalaya ki la leit ban shim bynta ha kawei na ka rynsan ïa pyninam ïa ki mar rep ha Manipur ba la tip kum ka Agro Horticulture Expo kaba la sdang naduh ka 27 tarik u Ïaiong bad ba la pynkut noh ha ka 30 tarik u Ïaiong ha ka jylla Manipur.
Ïa kane ka rynsan ïa pyni nam ïa ki mar rep na kylleng ki jylla jong ka thaiñ Shatei Lam Mihngi ka ri India la wan ban plie paidbah da u Myntri Rangbah ka jylla Manipur, u N Biren Singh ha ryngkat ka jingdon ki heh ophisar na ka tnad rep na kylleng ki jylla kiba la wan ban shim bynta ha kane ka jingïapyni nam ïa ki mar rep.
Na ka jylla Meghalaya ruh la don ki kynhun nongrep ba la leit shim bynta ba kynthup ïa ka Eastern Ri Bhoi Company bad ka Jirang Organic Producer Company bad ki don ruh na kiwei kiwei ki District kum na Garo Hills.
Kumba la pynpaw, ka jingthmu jong kane ka Agro Horticulture Expo lyngba ka sorkar India ka long ban pynneh pynsah ïa ka rukom rep kaba khlem da pyndonkam dawai ba ki khot kata ka Mission Organic Value Chain Development ha North East Region khnang ba ki mar rep kiba pynmih da ki nongrep lah ban pynïaid iew ha kylleng ki ri ka pyrthei.
Na ka jylla Meghalaya la leit ai mynsiem ruh ïa ki nongrep da ka jingdon lang ka Kong Kong Isawanda Laloo, Member Secretary ka sorkar Meghalaya, ka Kong Barisha Mukhim bad kiwei kiwei de.
Khliehriat, Jymmang 2: Ki nongïalam bad ki dkhot jong ka East Jaiñtia Mineral Supplier Exporter Importer Association (EJMSEIA) ba kynthup u President, u bah Wanshwa Nongtdu, u Secretary, u bah Haral Dkhar bad u Treasurer, u bah Denis Siangshai, hynnin ka sngi ki la leit ban ïakynduh ia u myntri ka sorkar jylla uba dei peit ia ka Revenue bad Disaster Management, u bah Kyrmen Shylla bad ki la kyntu ïa u ba un sngewbha ban bud dien lem na ka sorkar pdeng ha kaba ïadei bad ka Land Custom Station ba la thmu ban buh hapoh East Jaiñtia Hills District, halor kane ka Association ka la buh ruh da ka jingthoh hakhmat utei u myntri sorkar.
Katkum ka shithi ba la soi da u Secretary jong ka EJMSEIA, u bah Haral Dkhar, ka Association ka la pynpaw ba na ka liang ka sorkar India, naduh ka 10 tarik u bnai jylliew 2001 ka la dep ai ka jingtyrwa (proposed), ban buh ïa ka Land Custom Station ha East Jaiñtia Hills District, kata ha shnong Umkiang lane ha Kuliang, te ha kaba ïadei bad kane ka East Jaiñtia Mineral Supplier Exporter Importer Association ka mih shakhmat bad bud ka jingkyrpad ïa u bah Kyrmen Shylla, uba dei u myntri jong ka tnat Revenue jong ka sorkar jylla ba un sngewbha ban buddien lem halor kane ka kam kaba la shu sahteng mynta la bun bun tylli ki snem, khnang ba kan long ka jingmyntoi ïa ki paidbah khamtam ïa ki paidbah jong ka district ha kaba ïadei bad ki kam khaïi pateng.
Na ka liang u President, u bah Wanshwa Suting, u la ong ruh ba lada kane ka Land Custom Station kan urlong hapoh ka district, kan ïarap shikatdei eh ban kyntiew ruh ïa ka ïoh ka kot jong ki paidbah ka thain kumjuh ruh ïa kito kiba dei ki nongkhaïi kiba don ka jingangnud ban leh ïa ka khaïi ka pateng bad kiwei pat ki ri ba marjan kum ak ri Bangladesh, namar kumba baroh hi ki tip ba ka East Jaiñtia Hills District ka long kaba riewspah ha ka jingdon ki mar poh kyndew kum u dewiong, u mawshum bad kumjuh ruh kiwei kiwei ki jait mar, kum u u maw, u shyiap, te lada lah ban pyntreikam noh kham kloi ïa katei ka Land Custom Station kan kham pynsuk bad kan kham ïarap ïa ki nongkhaïi bad ha kajuh ka por kan ïarap ruh ban kyntiew ïa ka ïoh ka kot jong ki paidbah.
Jowai, Jymmang 02: Ka sorkar jylla lyngba ka tnat Labour hynnin ka sngi 1 tarik u Jymmang ka la pyndonburom ïa ka sngi ki nongtreibylla ha jylla kumba la leh burom ha satlak jong ka Pyrthei, kane ka dei ka sien kaba nyngkong ba ka sorkar jylla rakhe ïa kane ka sngi kyrpang ki nongtrei bylla bad ka phang pdeng jong kane ka sngi “Ka Koit ka khiah bad ka jingshngaiñ ha jaka trei".
Ha kane ka jinglehburom ka sorkar jylla, u Phagu Chauhan u Lat ka jylla, u shim ïa ka bynta ban pynkupburom ïa u Khroo Lamsalanki Pariat u trai shnong ka Tympang Ïawmusiang Jowai halor ki kam bhalang ka jong u bad ban seng ïa ka seng ki nongtreibylla sngi ha ki tnat sorkar, ki nongshna ïing, ki nongshetja skul, ïa ki nongtreibylla sngi bad ïa kiwei kiwei kiba duk ba kyrduh ba kin ïoh ïing khamtam ha Jaiñtia bad ha jylla Meghalaya ruh kumjuh.
Ha kane ka sngi la pynkupburom ruh ïa ka Sister Delina Lyngdoh jong ka Missionary Sisters of Mary Help of Christians bad ïa u R.
Thabah, Secretary AITUC, Shillong.
Nongpoh, Jymmang 02: Ki Pulit ka Ri Bhoi lyngba ka Anti Narcotic Team Force (ANTF) kum ka jingbteng ban rad dyngkhong ïa ki kam khaii tuh ïa u drok, hynnin ka janmiet ha ka por 9 baje ei ei janmiet ki la ioh ban bat ïa kawei ka Kali ba la suba ba ki kit tuh ïa u drok ban shalan sha Nongpoh ha kaba ki bor pulit ki la pynap shrip ïa ki ha Umling.
Kumba la ïathuh da u Heh Pulit ka Ri Bhoi, u Giri Prasad, kane ka jingioh bat ïa katei ka Kali ka dei hadien ba ki la ioh jingtip lypa bad da ka jingpynap shrip ha Umling ki la ioh ban bat ïa ka Kali bad la ioh ruh ban kem ïa ki saw ngut ba suba don kti kynthup ïa kawei ka samla kynthei.
Hadien ba la talasai na katei ka Kali la ioh ban kurup ïa u Drok Heroin ba shongdor kumba 20 lak bad la ioh kurup ruh ki thyrnia Injection kumba 11 tylli ryngkat 4 tylli ki Mobile Phone bad ka song pisa kaba Rs.
15,550 na kitei kiba suba khaïi tuh ïa u drok, ong utei u heh pulit ka Ri Bhoi.
Shuh shuh, u la pyntip ruh hadien ba la ioh kem ïa kitei ki saw ngut la pynlong ruh ka jingtohkit ban tip ñniah halor kitei ki kam khaïi drok bad ha kajuh ka por ruh la pynngad ïa ki katkum ka kyndon jong ka NDPS Act kaba dei ka kyndon aiñ kaba pynshitom halor ki kam khaïi tuh ïa ki drok, u la bynrap.
Nongpoh, Jymmang 02: Ka Khasi Student Union, North Khasi Hills District kum kawei naki seng kaba peit ïaka bha ka miat ki samla pule, kala pynpaw ka jingsngewsih bad sngewkhia kaba jur halor ka jingkhlad jong ka samla Walinda Binong ha jaka sah jong ka ha Mody University jong ka jylla Rajasthan, kaba la pynshaïong ngaiñ ïaka ïing ka sem bad ki baïeid ba thoiñ baroh, kiba la suba sniew ruh baka jingïap ka lah ban don kaei kaei sha lyndet.
Halor katei ka jingkhlad katei ka samla kaba khlem ai jinghun ruh ïaka ïing ka sem bad ka jingbym sngew lah ngeit halor ka jingshim jong ka ïaka jingim da kaba dih bih bad sdien ha u tyllai phasi kumba la kam da ki bor pynïaid jong ka Mody University, ha Rajasthan, naka liang ka seng KSU kan sa leit ban ai syndon da ka jingthoh sha u Myntri Rangbah duh ka Ri u Narendra Modi bad kumjuh ruh sha u Amit Shah Myntri kam pohiing ka Ri ban shimkhia ban pynlong ka jingtohkit kaba bñiah ban lap ïaka daw tynrai bad ka jingbishar kaba hok halor ka jingkhlad katei ka samla.
Haba kren sha ki lad pathai khubor naka liang u Samla Ferdinald Kharkamni hadien ka jingïakren bad u kpa jong katei ka samla lyngba ka telephone u la pynpaw ka jingsngewkhia kaba jur halor ka tei ka jingjia ka bym poi pyrkhat ba katei ka longiing kan duh noh ïala ka jong ka khun baïeid ba thoiñ, da ka jingkhmih lynti ba kan ioh ka jingnang jingstad ha katei ka jaka ba ka pule, jngai nala ïing pynban u lyoh ba dum u la wan ban kah ïaka ïing ka sem jong ka samla Walinda hadien ban aka liang ka ïing ka sem ki la ioh pynban ka khubor ba sngewsih ba katei ka samla kala khlad noh da kaba dih bih bad sdien ha u tyllai phasi kumba la kam da ki bor pynïaid katei ka skulbah kaba la mih ruh bun ki jingkylli kumno katei ka samla ka dih ïaka bih bad kasa leit ban sdien ha u tyllai phasi.
Naka liang ka seng kala pyrshang ruh ban buddien ïa katei ka jingkhlad katei ka samla lyngba u kpa jong ka, bad kumba la ioh jingtip lyngba ka post mortem nalor ka dak mong ha ryndang kala don ruh ka jinglait jong ki shyieng kti jong katei ka samla bad ka ki dak jngem haka kjat jong ka.
Dei halor katei ka nongrim naka bynta ka jingshngaiñ jong ki samla pule kiba sah shabar jylla bad kumjuh ruh ki samla kiba leit trei, bad ki kmie ki kpa kiba phah pule ïala ki jong ki khun shabar jylla, naka liang ka seng ka dawa naki bor bahalor naduh ka sorkar jylla bad ka sorkar pdeng ba dei ban shimkhia ïa katei ka kam ban pynlong ka jingtohkit kaba bñiah ba katei ka longiing kan nym sahkut haka jinglyngngoh hynrei ban ioh ka jingbishar kaba hok bad naka liang u kpa jong katei ka samla u la kular ruh ban ai ka jingïatreilang bad ka seng naka bynta ban buddien ïa katei ka kam, kumba ka ïing ka sem haduh mynta kam pat sngew lah ngeit ba katei ka samla kam don shuh ha kane ka sla pyrthei.
Hakajuh ka por naka liang ka seng ka phah ruh ïaka jingsngewnguh bad khublei ïaka KSU Delhi Unit kaba la shimkhia ban synran lang ïaka ïing ka sem jong katei ka samla haka por ba ki leit shaw ïaka met jong ka samla Walinda ban wanrah noh sha ïing.
Nongpoh, Jymmang 02: Ban ioh mad ïaka khuid ka suba ban iohi ïaka jingitynnad bad khamtam ban ioh ïaka sawdong sawkun kaba khuid bad itynnad, Ka Dorbar Shnong Umryngksai haka jingïatreilang bad ki dkhot jong ka Seng RBYF 3 shnong unit ki la pynlong da ka jingpynkhuid ïaka wah kaba don ha Shnong Umlyngkdait kaba tuit terter sha ki bynta ba harum jong ka shnong Lumbyrhing bad kiwei kiwei harud surok bah National Highway.
Ïa katei ka jngpynkhuid ïa katei ka wah la pynlong haka 29 tarik u Ïaiong 2023 bala sdang naduh nakhmat jong ka Jiva Veg Resturant bad ter ter sha duh ki shnong kiba harum ha Lumbyrhing bad Pahamrioh.
Haba kren bad ki nongïalam jong ka seng RBYF ki la pynpaw ba ka long kaba sngewkhia ban iohi ba kiba bun ki paidbah nongleit jingleit ki ju bret pathar ïaki jaboh jabaiñ haki rud surok bah bad ha kaba khadduh kine ki jaboh ki poi sha kane ka wah bad ka pynjaboh ïa ka um bad ka pynkylla ruh ka jingsniew jong ka mariang.
Kitei ki nongïalam ki la buh ruh da ka jingmaham ba ki paidbah nongleit nongwan bad ki dukan kim dei ban bret klumar ïaki jaboh jabaiñ ha shilynter jong ka surok bah lane ban bret sha katei ka wah, hynrei ban buh shi jaka bad bret haki jaka ba dei ban bret.
Jowai, Jymmang 02: Kawei na ki kynhun treimon sngewbha kaba peit ïa ka bha ka miat ha ka imlang ka sahlang ka “Khooid Ya Ka Wah Myntdu" mynta ka sngi kala hiar sha ka Wah Umngot (Water Supply Scheme) ban jurip dalade ïa ka rukom tan ïa ka umbam na katei ka Wah sha ki nongshong shnong ka sor Jowai.
Na ka liang kane ka kynhun hapoh ka jingïalam khmat u President ma K.
L.
Pariat ryngkat ki dkhot jong ka, ha ka jingdonlang u General Secretary ka Synjuk Waheh Shnong Ri Jaiñtia ma Bishar Shylla, u SDO ka PHE Electrical ma Roskil Challam ki leit jurip nyngkong ïa ka dam um jong katei ka Project ring Umkor na ka Wah Umngot kaba la den ha katei ka Wah.
Kane ka kynhun kala sakhi ba kane ka dam ka don mynta hapdeng ka jingshong synjor, wat na ka liang katei ka ophis la shu pyndap da ki maw bad u shyiap na shilliang ba den ïa dam, ban khang lad ïa ka um ban tuid na kitei ki jaka bala shah pynjulor ha ka umsaw.
Ha ka por shiteng sngi kane ka kynhun kala ïoh lad ban sakhi ruh ïa ka rukom Pump umbam na katei ka wah bad la ïohi ba ki tiar ki tar kila long kiba treikam, hynrei kaba shitom pat ïa katei ka tnad ban Pump ïa ka umbam ka long na ka daw ka jingbym biang bha ka rukom pynmeh ïa ka bor ding (loadshedding).
Na ka liang u SDO ka PHE ula ong naduh ba la sdang ban pump ïa ka umbam na wah Umngot la lah ban pyndap pynbiang ïa ki nongshong shnong ka Jowai, ula ong ruh ïa ka um ba Pump na ka wah Myntdu (Moopiah) la kham pynduna namar la pump beit kumba 12-14 kynta shisngi na ka Wah Umngot.
U ma Pariat ula ong kum ka jingbuddien mynta ka sngi ka long ban pyntikna ba ki paidbah ki dei ban ïoh ïa ka umbam kaba khuid ba suba da kaba pynsngew ba kim kwah ban ïoh ïa ka umbam na katei wah kumba long na ka wah Myntdu.
Ha kaba ïadei bad ka Dam um ha ka wah Umngot ula ong ba ka lah ban shah pynjulor namar ka jingbymbiang ka rukom shna ïa ka bad ka lah ruh ban shah rong ha kano kano ka por ba wan ha umsaw, ula ong ruh ba ka wah Umngot ka jaboh dei da ka daw ka jingtih maw na ki thaiñ East Khasi Hills bad ha ka por slap bad ïa ka khyndew ba sah la kit sha ki bynta ka wah.
Katba u ma Bishar Shylla ula buh ka jingkyntu ïa ki bor ba halor khamtam ïa ka sorkar lyngba kane ka tnad PHE ba kin pynbha pynmiat ïa kane ka jaka tan umbam ha Wah Umngot kaba dang donkam shibun ki jingpynbha, namar ïa u surok ban poi sha katei ka jaka ula long pynban uba sniew shaba palat bad kaba la pynshitom ïa ki kali ban ïaid wat ki kala heh kiba ïa ki tiar donkam.
Ha ka juh ka por u buh ka jingkyntu ïa nongïalam shnong hapoh ka sor Jowai ba kin wad ki lad ki lynti kumno ban pynïoh ïa ki jaka ban shna ïa ki Tangki um, khnang ba ka tnad PHE ka lah ban pyndap pynnbiang ïa ka umbam um dih ha kylleng ha sor Jowai da kaba kyntu ïa ki nongshong shnong ban ïatreilang na ka bynta ka jingbha jingmiat.
Shillong, Jymmang 02: U Bah Ïalam Makri uba dei trai ïa ka Ïalam Gas Agency ha ka sngi Ba-ar u la kular ban pynphai noh ïa ka bisa sha baroh ki paidbah kiba la aplai ban ïoh tydong lyer shet lyngba ka agency jong u namar na ka liang jong u um pat ïoh lut ïa ki kot ki sla kiba ïadei ban iaid shakhmat ïa ka jingsam tyndong lyer shet.
Haba kren sha ki lad pathai khubor u Bah Ïalam u la ong ba ka jingthmu jong u ban pynpoi lyer shet sha ki paidbah da kane ka Agency ka dei hadien ba ka Agency kaba u shait shim ka la pynpaw ïa ka jingeh ban pyndap ïa ka jingdonkam ki paidbah namar ka jingduna than ka supply.
“Hadien ba ka MLP Mawïong Gas agency kaba nga ju shim ïa ka gas ban pynpoi sha ki paidbah ka pynsngew ba kam lah shuh ban pyndap ïa ka jingdonkam Tyndong Lyer Shet ki paidbah bad ha kata ka por nga la ïa kynduh bad uwei u nongpynïaid ka Seujee LPG Distributor kaba na Guwahati u la kular ban pynbiang ïa ka jingdonkam Gas bad nga ruh nga la ïaid sha khmat ban leh ïa ka Connection sha ki paidbha hynrei dei hadien ba ka seng HNYF East Khasi Hills District ka la bat ïa ka kawei ka kali kit gas jong nga ba ki la pyntip ba dokam ban ïoh ïa ki kot ki sla na ka Indian Oil Co-operation bad dei hadien ba nga la sngewthuh ba kane ka kam ba nga leh ka dei pynban ka kam be-aiñ ba bad kumta nga la rai ban sahngeh noh syndon ïa kane," u la ong.
Shuh na ka liang jong u, u la kular ban pynphai noh sha baroh ki briew kiba la apply gas na u ïa ka pisa kaba ki lut ha ka por ba ki apply.
“Ngan pynphai ïa baroh ka pisa kaba nga shim bad nga kyrpad ïa ki paidbah kiba la aplai ïa ka tyndong lyer ba kin sngebha ban pynphai noh tang u ïa u Tyndong thep Lyer Shet hynrei ïa ka Stove bad kiwei kiwei kiba ki ïoh ha ka por ba aplai ki lah ban buh noh bad ki, bad nga panmap ïa ki paidbah ïa kane ka jingbakla kaba na ka liang jong nga," u la ong.
Ula ïathuh ba ka Ïalam Makri Gas Agency ka la shim pisa T.
4500 naka bynta kawei ka tyndong lyer shet bad T.
6500 na bynta 2 tylli ki tyndong lyer shet bad baroh kiba la pynrung kyrteng ha kane ka kompeni kin ïoh biang ïaka pisa kumba kila siew haka por aplai.
Shillong, Jymmang 02 : Ka Sorkar Jylla kan sa sdang noh shen ïa ka kam ban shimti bad pynbha ïa ki jaka ba julor na ka jingtih marpoh khyndew ha kylleng ki jaka ba don ki par marpoh khyndew ha ka Jylla.
U Myntri Rangbah Conrad K Sangma ula lum ïa ka jingïalang halor kane ka kam bad ki Heh Ophisar ka Tnad Mining bad ka Forest lem bad ki nongmihkhmat na ka Central Mine Planning & Design Institute Limited (CMPDI) mynta ka sngi ba-ar.
Hadien ka jingïalang, u Conrad ula ong “Kane ka dei ka jingïalang bala pynlong hapdeng ka CMPDI bad ka Tnad Forest & Mining bad ka jingthmu ba hakhmat eh ka long ban pynkhreh ïa ka plan ha ka ban pynbha pat ïa ki jaka tih marpoh khyndew la ki dei ki minor mineral (maw,shyiap ter ter) ne ki major mineral (dewiong, mawshun ter ter)".
Haba pyntip ba ka don ka song pisa bad ka Sorkar ban pynbha pat ïa kine ki jaka tih marpoh khyndew, u Myntri Rangbah ula ong “ Kumta, kane ka dei ka kam kaba ngi kwah ban sdang bad ngi la dep ïakren bad bun ki Agency hynrei mynta bad ka CMPDI kaba dei ka agency kaba shemphang bha halor kane ka kam bad ka agency ka sorkar India kaba la shemphang ha baroh ki bynta".
“Ngi la ïakren sani bha bad ki bad ngi la ïasyllok kumno ba ngin jam shakhmat halor kane ka kam ban pynbha pat ïa ki jaka tih marpoh khyndew" ula bynrap.
Shillong, Jymmang, 02: U Myntri Rangbah ka Jylla u Conrad K.
Sangma u la kyntu ïa ki paidbah nongshong shnong jong ka jylla ba kin long kiba phikir bha ïalade na ka jingïabit ïa u khñiang jingpang COVID-19.
Kane ka jingkyrpad jong u Myntri Rangbah ka long ban ïada ïa ka jingsaphriang jong u COVID-19 ha ka jylla.
“Nga kyntu ïa ki paidbah nongshong shnong jong ka jylla Meghalaya ba kin ïai bteng ban bud ïa ki jingbthah da kaba deng ïa ki mask, ban pynïajngai iwei na iwei, bad ban long kiba leh khuid.
Na ki jingjia kiba ngi ladep sakhi ha ki khyndiat bnai bad ha ki khyndiat taiew, mynta ka don ka jingïabit ba malu mala ïa u khñiang jingpang COVD-19 haba ïanujor bad ki bnai kiba ladep," ong u Conrad Sangma ha ka jingïakren bad ki lad pathai khubor.
“Kane ka la kham pynsting ïa ngi khyndiat namarba mynta u khñiang jingpang um da long than uba kham shyrkhei kumba ha ki snem ba mynshwa," la ong u Sangma.
U la ong watla ki dak ki shin na ka jingïabit ïa u khñiang jingpang COVID-19 ki lah ban long kiba shu malu mala, hynrei ka long kaba donkam ban shimkhia bad ban phikir bha ïalade khnang ban ïada na ka jingsaphriang jong une u khñiang jingpang ha Meghalaya.
“Kine ki dei ki kamram ba ki paidbah ki dei ban bud ryntih khnang ban pynthikna ba ngin long kiba la pynkhreh lypa ïa lade na kino kino ki jingjia kiba lah ban mih hadien habud," la bynrap u Sangma.
Shillong, Jymmang 02 : Ka Tnad Meghalaya Police kala pynmih ïa ka jingbthah ba maham ïa ki samla pule Kynthei ba dang ap result HSSLC ba kin phikir bha ïalade ban lait na ka jingpynngop jong ki nongshukor aikam.
Kane ka jingmaham kala mih hadien ka jingïoh khubor ïa ka jingdon ki nongshukor aikam ‘Air Hostess’ ïa ki katto katne ki samla pule kynthei ba dang ap result HSSLC.
Ki Pulit ki pyntip ba kine ki nongshukor ki pyndonkam ïa ka buit da kaba phone lane phah SMS sha ki samla pule, da kaba kam thok ba ki la shah jied ban long “Air Hostess" watla kine ki samla kim shym la aplai ïa ka kam.
Ka Tnad Pulit kala kyntu ïa ki samla pule bad ki Kmie Kpa ban phikir bad peitngor bha na kine ki kam thok kam shukor.
Kala kyntu ruh ba kin ai jingtip mar mar sha ki Pulit haba ïoh pdiang ïa ki phone call ne ki SMS, kynthup ki phone number jong ki briew ba phah.
Shillong, Jymmang, 02: Ki Pulit ka Pasteur Beat House kiba dang ïaid pahara ha ka Lah Sngi U Blei ha ka por 5:30 baje janmiet ki la ïohbat ïa uwei u rangbah uba la tip kyrteng kum u Vishal Kupar Marngar uba la 30 snem ka rta na ka shnong Nongstoin Mawkawah, West Khasi Hills uba sah mynta ha Iew Garo ha Polo, Shillong, halor ka jingsuba ba u khaii drok.
Ha ka jingtalasi, ki Pulit ki la ïoh kurup 17 tylli ki tyndong ba la thep ïa u drok heroin bad ka pisa T.
480, la pyntip u Superintendent of Police jong ka East Khasi Hills u Bah Sylvester Nongtnger ha u kyrwoh ba la phah sha ki lad pathai khubor.
Ka kynhun ki Pulit Anti-Narcotic Task Force (ANTF) mar mar ki la leit sha Pasteur BH bad pynlong ïa ka jingtohkit katkum ki kyndon jong ka NDPS Act bad register case hapoh ka Section 21 (a) NDPS Act ha Shillong Sadar PS.
Halor kane, ki Pulit ki dang pynlong ïa ka jingtohkit kaba bniah ban lap ksai sa ïa kiwei pat kiba donkti.
Shillong, Jymmang, 02: U Myntri Rangbah jong ka Jylla ha ka sngi Baar u la ïathuh ba shen yn sa pynbeit ïa ka tarik na ka bynta ban pynlong ïa ka jingïakren kaba nyngkong na ka bynta ka jingpynbeit pud ha ka wat kaba ar ïa kaba yn sa shim ïa ka rai.
“Nga la ïakren lyngba ka telephone la ar sien kynthih bad u Myntri Rangbah ka Assam.
Ngi dang pyrshang ban pyrkhat ïa ki tarik bad kyrmen ba ngin dup lah ban pynsdang noh ïa ka jingïakren kaba nyngkong la kumno kumno hapoh une u bnai," ong u Sangma ha ka jingïakren bad ki lad pathai khubor.
“Hynrei, ka dei ka lynti kaba kham jrong bad ngim lah ban shu khmihlynti ba baroh kiei kiei kin wan jia tang hapoh ka shi sngi hynrei la kumno kumno ka bynta kaba sdang eh nyngkong ngin sa pyrshang ban leh ïa kaba bha tam," u la bynrap.
Haba pynpaw ba baroh arngut ki Myntri Rangbah kin sa buh ïa ka tarik ban ïakynduh, u Sangma u la ong, “ka bynta kaba sngewtynnat ka long naduh ba ngi la ïohlad ban ïakren markylliang ngin sa lah ban pynbeit noh shen ïa ka tarik Tang shu buh ïa ka tarik ngan pyntip beit ïa phi.
":Ha ka 24 tarik Lber, ka Sorkar Jylla ka la thaw ïa ki lai tylli ki Regional Committees ki ban eksamin ïa ka jinglong jingman jong ki hynriew tylli ki jaka kiba dang sah ha ka jingïapynbeit pud bad ban phah ïa ki kaiphod jong ki hapoh 45 sngi.
Ki hynriew tylli ki jaka ba ïakajia pud ki kynthu ïa ka Langpih ha West Khasi Hills District; ka Borduar, ka Nongwah-Mawtamur, ka Deshdoomreah, ka Block-II ha Ri Bhoi District; ka Block- I, ka Psiar – Khanduli ha West Jaiñtia Hills District.
Shillong, Jymmang 02 : U National President ka National People’s Party (NPP) bad Myntri Rangbah ka jylla Conrad K Sangma, mynta ka sngi Ba-ar ula pynpaw ïa ka jingsngew thikna ba u kyrtong ka Seng NPP u Bah Samlin Malngiang un ïoh khur ïa ka jingjop ha ka MLA Election na Sohiong constituency ka ban long la 10 tarik Jymmang.
“Ngi lah trei shitom bad ngi la ïaid ïalap elekshon ha kylleng ki jaka ka thaiñ Sohiong bad ngi sngewthikna ba ngin ïoh ïaka jingkyrshan ha ki shnong ki thaw.
Bun ki nongïalam na ki seng saiñ pyrthei bapher bapher kila ïohi ïa ka rukom treikam jongka sorkar bad ka jingshisha ba ka seng NPP ka dei kaba ïalam ïa ka sorkar jylla" ong u Myntri Rangbah.
Ka Sohiong constituency ka pynkhreh ban leit sha ka jingïathep vote ha ka 10 tarik u Jymmang, ban jied ïa u nongmihkhmat sha ka ïing dorbar thawaiñ ka jylla.
Haba ïakren bad ki nongthoh khubor, u Conrad Sangma ula ong, “Ka jingshisha ka long ba ka National People’s Party ka ïalam ïaka sorkar jylla.
Ka don ka jingsngewskhem jingmut kaba khlaiñ ha ki paidbah ka Sohiong ba ki kwah ban don bad ka seng kaba ïalam ïa ka sorkar, khnang ba ka Sohiong constituency kan ïoh pdiang kyrhai ïa ki kam pynroi".
“Da kaba buh hakhmat eh ïa kitei ki mat, ngi la ïohi ba ka jingwan ai jingkyrshan jong ki paidbah ka long kaba biang bha bad ngi sngewthikna bha ban ïoh ïa ka jingjop" ula bynrap.
Shillong, Jymmang 02 : Ka jingtih dewiong da ka jingstad saian kala ap ban sdang noh hapoh ka Jylla hadien ba ka Sorkar India kala ai jingmynjur ïa ki mining lease jong ki saw ngut ki nongtih par.
Haba pyntip ïa kane mynta ka sngi ba-ar, u Myntri Rangbah Conrad K Sangma ula ong “Nga sngew kmen ban pyntip sha phi ba shitaiew lane 10 sngi mynshuwa, ka Sorkar India kala mynjur ïa ka mining lease jong ki 4 ngut ki nongtih par.
Namar kata, ngi la lah ban jop ïa ka jingeh kaba khraw duh ba ngi la ïa kynduh ha ban lah tih dewiong da ka jingstad saian bad kat kum ka aiñ ha Jylla".
ïa kane ula pyntip hadien ka jingïalang ba ula lum bad ki heh jong ka Central Mine Planning & Design Institute Limited (CMPDI) lem bad ka Tnad Forest bad Mining ka Jylla mynta ka sngi.
“Kumta, shisien ba ngi la dep pynlong ïa ka Public Hearing bad la ïoh jingmynjur ïa ka forest clearance bad mining plan kiba dei ki kam ba hap leh, ïa kiba ngi la khmih lynti ban dep hapoh 20-45 sngi, ngin sa ïoh jingbit ban sdang ïa ka jingtih dewiong da ka jingstad saian" ula ong.
U Myntri Rangbah ula ong “Hooid, ka jingpynreikam kan dei da ki nongtih par ki ban pyndonkam ïa ki kor ki bor ba donkam kat kum ka mining plan hynrei ka mat jong nga hangne ka long ba ka khyllipmat ba la ai ïa ka lease, kane ka dei ka sienjam ba kongsan namar hadien kata, kumba nga ong, ngi la jam ïa u mawjam ba eh duh bad mynta ngi la don ha ka lynti ban ïohi ia ka jingsdang tih biang ïa u marpoh khyndew ha Jylla".
Haba kylli, u Myntri Rangbah ula ong ba mynta ka lynti ka la shai ba shano ka Jylla kan poi.
“La kumno kumno ruh ngin sa ïohi ïaka jingsdang tih dewiong da ka lynti ka aiñ.
Shuwa kane, watla ngi tip ba ngi la ïaid ha kane ka lynti, hynrei ngim tip lano bad kumno kane kan urlong hynrei mynta kala shai kdar" ong u Conrad.
“Mynta nangne shakhmat ngin hap ban pynthikna ba ngin nang pynjanai ïa ka jingtreikam halor ki kyndon bala buh, ngin nang pynjanai, ngin nang pyniar, ngin nang ai bun ki licence bad mining lease sha ki briew khnang ban gin lah ïohi biang sa shisien ïa ka jingkiew ha ka kam tih marpoh khyndew kumba la long shuwa ka jingkhang jong ka NGT" ula bynrap.
Ha kajuh ka por, u Myntri Rangbah bad kiwei ki Myntri jong ka Sorkar MDA kin sa shah pynkup burom ha ki nongtih par ha Nongstoin mynta ka taiew.
“Ki Nongtih par kiba ïoh ïa ki mining lease kila khot ïa ngi sha ka jingïalang kaba rit ha kaba ki ïakwah ban pynkup burom ïa nga bad ïa kiwei ki Myntri jongka Sorkar kum ka dak ban pyni ia ka jingsngew nguh ïa ka jingshimkhia jong ka Sorkar ban pynthikna ha kaban poi haduh une u pud" ula ong.
Shillong, Jymmang, 02: Ki bahaing hasem jong ka Kong Altima Rani, ka longkmie kaba leit ban kha ïa i khunlung ha Ganesh Das Government Maternal and Child Heatlh Hospital, Shillong ki la pynpaw ïa ka jingsih shikatdei eh ïa ki bor pynïaid jong kane ka Hospital hadien ba kane ka longkmie ka la mad ïa ka jingsuh jingthar ha ka met ka jong ka, na ka daw ka jingkdiah jong u thyrnia uba la sahkut hapoh ka met uba ki doktor ki la pyndonkam ban suh ïa ki bynta jong ka met jong kane ka longkmie hadien ka la kha hi ïa i khunlung.
Katkum ka jingïathuh jong u Kñi jong ka Kong Altima Rani u Bah Shining Rani ha ka jingïakren bad ki lad pathai khubor ha ka sngi baar, ïa kane ka longkmie kaba sah ha ka shnong Mawlyndep, la pynkit sha Umsning Community Health Centre ha ka 29 tarik u Ïaiong, 2023 bad tang ha ka 30 tarik u Ïaiong, 2023 la pynkynriah noh ïa ka sha Ganesh Das Government Maternal and Child Heatlh Hospital, Shillong kaba la kha ïa i khun ha ka 1 tarik, Jymmang, 2023.
Ban lap ïa ki jingshisha halor ka jingsahkut jong u lyngkhot thyrnia hapoh ka met, ki bor pynïaid jong ka Hospital ki la pynkit noh ïa kane ka longkmie sha NEIGRIHMS Hospital bad hadien ba ladep leh ïa ka X-ray bad ïa ka City Scan ki doktor ki la pynshisha ba u thyrnia u la sahkut hapoh ka met jong ka Kong Altima bad ba la donkam ban sei noh mardor.
Ha kaba ïadei bad kane ka jingjia, ka Additional Medical Superintendent jong ka Ganesh Das Hospital ka Dr.
Merimai Syiemlieh ha ka jingïakren bad u nongthoh khubor, ka la kyntait ruh ïa ka jingkynnoh ba ki doktor ki leh torti bad ha kajuh ka por ka la pynshai ba ka jingpynkynriah ïa ka Kong Altima sha NEIGRIHMS Hospital ka long ban sei ïa u thyrnia namarba ha Ganesh Das Hospital kam don satia ïa ki tiar kiba biang kiba lah ban sei ïa une u thyrnia.
Ka Dr.
Syiemlieh ka la pynshai kane ka jingsahkut jong u thyrnia ka dei kaba shu jia ryngkhat la katta snem ba ha kane ka Hospital la pynkha ïa ki khunlung.
Ka la ïathuh ruh ba ïa i khunlung ba dang shu kha jong ka Kong Altima Rani la pynkit noh sha Nazareth Hospital, Shillong ban ïoh ïa ka jingsumar kaba kham bha.
Khliehriat, Jymmang 2: Ki pulit jong ka Infiltration Check Post ha Umtyra, East Jaiñtia Hills District, mynta ka sngi ki bat bad kem nih ïa ki saw ngut ki briew kiba dei ki nong Bangladesh kiba wan, Jung tuh sah ri India lyngba ki lynti khlaw kiba na East Jaiñtia Hills District, la ong ba kine kiba shah bat kim don satia ïa ki kot ki sla kiba biang kiba lah ban pynshisha ba ki dei ki nong India, kim don ka Passports bad ka Visas kaba biang, ki pulit jong ka East Jaiñtia Hills District mar mar hi mynta ka jan miet tang shu ioh jingtip ha ka por kumba 5.
30 janmiet ki la ai ktien kum ka jingpyntip sah u ba dei peit ïa ka Infiltration ha Umtyrta u Sub Inspector, u bah Swer bad kumta la ïoh ban bat ïa kitei ki nong Bangladesh.
Ki khubor pulit ki ïathuh ba kawei ka kali tourist taxi kaba don ïa u registration number ML-11-5376 ka la sangeh ha Umtyra Infiltration Check Post ha kaba ki pulit Umtyra ki la bat ïa ki san ngut kiba la suba nong Bangladesh bad lap ba bad tang u nongñiah ïa ka kali uba la tip kyrteng kum u Warif Uddin Laskar u lah ban sei ïa ki kot ki sal kiba baing katba ki saw ngut kiwei pat la bat bad kem noh namar ba kim don ki kot ki sal kiba baing, kumta halor kane ka jingtohkit ka dang ïaid shakhmat bad haba la tohkit ki la phla ba ki dei shisha ki nong Bangladesh kiba la shu wan rung tuh bad wan rung beaiñ na ka jaka khlaw na shnong Dona kaba na ka thaiñ Narpuh bad kumta la kem noh ïa ki bad pynngat ha ki kyndon aiñ jong ka Foreigner Act, ïa ka ejahar la register ha Khliehriat Police Station.
Ki saw ngut kiba la shah kem ki dei kiba la tip kyrteng kum u Bhar Uddin , 46 snem kyrta uba na ka shnong Barkewon village, District – Syllet, Banglades, u Kamil Ahmed , 28 snem kyrta, uba na ka shnong Barkewon village, District – Syllet, u Koyson Ahmed , 24 snem kyrta uba na ka shnong Panisona, District – Syllet,Bangladesh bad u Faisal Alam, 21 snem kyrta uba na ka shnon Panisona District – Syllet, Bangladesh.
Shillong, Jymmang 02: Ka samla Twinklely Grace Ïawrod kaba na ka shnong Phlangwanbroi kaba hap hapoh ka Mawsynram Constituency ka la shah jied ban ïakhun ha ka rynsan ïakob pynïasap kaba heh kaba la tip kum ka India’s Talent Fight Season-3 kaban sa long ha ka 31 tarik u bnai Jymmang 2023 ha nongbah Delhi.
Haba kren sha ki lad pathai khubor ha ka sngi Ba-ar, ka samla Twinkle ka la ong ba ka don ïa ka sap ban rwai hynrei namar ba ka wan na ka longïing ka longsem kaba jynjar ha ka liang ka ïoh ka kot ka long kaba eh ïa ka ba kan mih shakhmat ban khamtam ban leit shim bynta ha ki rynsan kiba kham heh kiba pynlong shabar ka jylla.
“Haba ka don ïa ka sap ruh kan myntoi aiu lada ngim ïoh ban sei pyrthei bad na ka liang jong nga ka dieng pynkiang ban sei pyrthei ïa ka sap kaba nga don ka dei namar nga wan na ka ïing kaba duk kaba ym don pisa ban bei na bynta ka jinglut jingsep ha kane ka jingleit shim bynta," ka la ong.
Na ka liang ka samla Twinklely bad ka ïing ka sem ki kyrpad ïa ki paidbah ban noh synñiang lem na bynta ka bailut baisep, “Ngi la leit mih sha ki MLA bad MDC ban ïarap bei tyngka hynrei ka jingkyrpad jong ngi imat kam seisoh satia bad ngi la leit ruh sha ki katto katne ki kynhun hynrei kane ruh kam seisoh bad dei tang da ka jingïarap i Bah Kitbok Thabah u ba dei u President ka All Meghalaya Dancer’s Association ba nga la nud ban shim ïa ka rai ban leit sha khmat ban shim bynta ha kane ka rynsan pyi sap," ong u hymmen jong ka Twinklely.
“Nga kyrpad ïa ka sorkar ba kan sngap ïa ka jingdawa ka AMDA ban ïarap ïa ki riew donsap bad ba la katno sien nga la hylla, la kren bad nga la ïeng hakhmat Secretariat ruh hynrei ka sorkar kam don ïa ki shkor na ka bynta ki khynnah samla, ban ïarap ban kyntiew ïa ka sap ki samla da kaba ka ai jingïarap da ka pisa," ong u Bah Kitbok Thabah.
Shillong, Jymmang 02: Ka UDP Pynursla Circle ka la kyntait ïa ka jingmih ha ki lad pathai khubor ba ka don ka jingpait jingpra ka party ha Lapalang Unit kaba hap hapoh Pynursla Circle na ka daw ka jingpyrshah jong ki dkhot halor ka rai ka UDP ban don lang ha ka sorkar MDA.
Ha ka kyrwoh sha ki lad pathai khubor u President ka UDP Pynursla u Bah Aihok Khongmalai u la ong ba kane ka jingmih ha ki lad pathai khubor ka dei kaba bakla namar kumba long mynta ka Unit jong ka UDP ha katei ka shnong ka dang don bad ka jingmih khubor ka long kaba bakla.
“U ba kam ïalde ba u mih noh na ka party ruh u dei uba dang shu wan pynïasoh dang ha ki khyndiat bnai shuwa ka elekshon bad ngim phylla eiei ïa ka jingmih jong ki na ka party namar ki wan sha ka party na bynta ka jingmyntoi shimet bad ynda kim i ïoh jingmyntoi kin mih ban leit wad party thymmai ban pynïasoh hynrei ka Unti jong ka UDP ka dang don," ong u Bah Aihok Khongmalai.
“Hadien ba ngi ïohi ba ka don ka khubor kaba kum katei ngi la lum ïa ka jingïalang jong ka Circle ban wad ïa ka jingshisha bad ha kane ka jingïalang u Vice President ka Lapalang Unit u la pynshai bad kam don ka jingpait jingpra kumba la kam," u la bynrap.
Haba ïadei bad ka rai ka UDP ban ïasnoh ha ka sorkar ba ïalam ka NPP hadien ka elekshon, “Ngim don eiei ban tuklar ïa ka rai ka party namar kane kam dei hapoh ka jingpeit ka circle hynrei ha ka state level," ong ka kyrwoh.
Shillong, Jymmang 02 : U Myntri Rangbah ka Jylla Conrad K Sangma mynta ka sngi ula pyntip ba ka Sorkar Jylla kan sa sdang ïakren bad ïa phylliew jingmut bad ki kynhun bapher bapher kynthup ki seng saiñ pyrthei halor ka jingpyntreikam ïa ka Roster System hadien jong ka 15 tarik u Jymmang kata hadien ba la kut ka election MLA ha Sohiong Constituency.
`Haba ïakren bad ki nongthoh khubor, u Conrad ula ong ba ka Sorkar ka la ïoh ïa bun ki jingbatai na ki Tnad bapher bapher halor kane ka kam bad ka Kynhun Myntri ka dang bishar ïa kine baroh bad ka jingïakren bad ki kynhun bapher bapher kynthup ki seng saiñ pyrhtei kan sa long hadien ka 15 tarik Jymmang.
“Ngin sa khot lang ïa baroh.
Ngi don jingmut ban khot ïa baroh ki dkhot ka MDA, baroh ki seng saiñ pyrthei, baroh ki kynhun sengbhalang na ki thaiñ bapher bapher bad kiwei kiwei ki kynhun ba kongsan kynthup ia ki Nongïalam Niam namar ka dei kaei kaei kaba ngi sngew ba baroh ki dei ban ïa don bynta lang bad ban sngewthuh ïa baroh ki jingshisha" ula ong.
“Kumta hadien ka 15 tarik Jymmang, kine ki jingïalang kin sa sdang ha ka kyrdan ka Sorkar Jylla bad kumjuh ruh ha ki kyrdan jong ki District haba donkam" ula bynrap.
Shillong, Jymmang 2 : U Myntri Rangbah ka jylla u Conrad K Sangma mynta ka sngi Ba Ar u la pynpaw ba ka jingeh na ka jinghap ban pynlip bording ka dei da shisha ka jingeh kaba khraw tam ba ki paidbah ki ïa kynduh na kane ka tnad pynmih bording ka jylla hynrei u la kular ba ka sorkar ka dang thaw ki lad ki lynti kumno ban pynduna noh ïa kane ka jingïakynduh ki paidbah na ka jinghap pynlip bording.
“ Ngi kyntu ïa ki paidbah ban ïai shah lem bad ngi shipor halor kane ka jingeh kaba ngi ïakynduh mynta.
Ngi sngewthuh ba ka long da shisha ka jingïakynduh kaba sngwesih ïa ki paidbah hynrei ha kajuh ka bor ka dei ruh ka por kaba ka sorkar ruh ka mad ïa kajuh ka jingeh.
Ngi dang wad ki lad ki lynti kumno ban pynduna katba lah ïa ki kynta pynlip bording bad kumjuh ruh ban pynlip ruh da ka por na kawei ka jaka sha kawei pat tangba kane ruh ka shong ha ka jinglong jongka mariang" ong u Myntri Rangbah.
“ Kane ka dei ka por kaba eh tam ïa ka tnad pynmih bording hynrei katba ngi dang ïaid shakhmat ngin pyrshang ban ïaleh katba lah ba kan ym jia shuh kumne kumba jia mynta u bnai bad ngin pyrshang ruh ban dang pynbha bad pynkhlaiñ ïa ka rukom pynmih bording ha ka jylla.
Tang kawei kaba lah ban pyllait kloi ïa kane ka jingeh ha kane ka kynti ka dei tang lada wan ka jingjur slap ha ka jylla bad kumjuh ruh ba ka sorkar kan lah ban ïoh thied bor ding ha ka dor kaba kham tad" ong biang u myntri rangbah.
U la ong kumba long mynta ka dor ka rem bha namar ka jingkyrduh bording kam dei tang ha Meghalaya hynrei ha ka thaiñ bad ka ri hi baroh kawei namar ka jingduna pynpoi bording ki Grid ne ki tnad pynmih bording.
Hooid ngin hap ban ïaid bad kine ki jingeh shipor arpor hynrei nga kyrmen skhem ba ngin sa lah hi ban pynduna ïa ki kynta suki pa suki khamtam mynta ba la poi ka por lyiur, ong biang u myntri rangbah.
U la ïathuh, kumba long mynta ka MeECL ruh ka don hapdeng ka jingkyrduh pisa bad ka donkam ïaka jingiarap ka sorkar ha kiba bun ki liang.
“Ngi hap ban ai ka jingkyrshan bha ïa ka MeECL bad na kata ka daw sa lah ban long kumne kumba long mynta ruh tangba kine ki jingeh hapoh ka MeECL ki la khia bad jur palat kumta ka don ka jingpyrshang ban wanrah ka jingpynkylla ha ka MeECL bad kyrmen hapoh une u snem yn sa ïohi bun ki jingkylla" ïathuh u Conrad.
U la ïathuh ka daw ba hap ban pynlip bording bun kynta ruh ka dei namar ba une u snem u dei u snem election kumta ym lah ban pynlip tang ar haduh lai kynta kumba ju long man la u snem naduh u Kyllalyngkot haduh u Jymmang.
Shillong, Jymmang, 02: Ka Meghalaya State Commission for Women (MSCW) ha ka sngi Baar ka la kular ba kan leh eiei katkum ka iktiar ba la pynkupbor khnang ba ka jingtohkit halor ka jingkhladnoh jong ka samla Walinda Binong ha ka 27 tarik u bnai baladep ha ka jaka pule ha Mody University, Rajasthan.
“Ka Meghalaya State Commission for Women ka phah ïa u kyrwoh sngewlem sha ki bahaing hasem jong ka (L) Walinda Binong.
Ka jingïap jong kino kino ki khynnah samla, kino kino ki samla kynthei, ka dei ka jingjia kaba sngewsih kthang.
Kaba kham pynsngewkhia ka long halor ki jingjia kaba lam sha ka jingduhei ka jingim jong kane ka samla kynthei.
Kane ka jingjia ka pynpaw ïa ka jingshah thombor ba la mad ki longkmie bad ki kynthei, manla ka sngi," ong u kyrwoh ba la phah da ka Member Secretary jong ka Meghalaya State Commission for Women ka Kong VH Blah.
Ka Commission ka la pynpaw ba kan sa leh katba don la ka iktiar ba la pynkup khnang ban pynthikna ba ka jingtohkit kaba bniah halor kane ka jingjia ka dei ban ïaid shakhmat bad ban pynïoh ruh ïa ka hok.
Ïa ka met jong ka samla Walinda la thang donburom ha ka 1 tarik mynta u bnai ha ka shnong Marngar, Ribhoi District.
Kum ban shu pyntip hangne, ka jingïap syndet jong ka samla Walinda Binong ka la pynshaïong ngaiñ ïa ka ïing ka sem, ïa ka shnong ka thaw bad ïa ki baïeid ba thoiñ baroh, kiba dang sah haduh mynta ha ka umdum bad kaba long ruh tang kum ka jingphohsniew ïa ka kmie bad ïa u kpa bad kawei ka hynmen kynthei.
Kat haduh mynta, ki kmie ki kpa bad ki bahaing hasem kim pat lah satia ban ngeit ba ka khun jong ki kam don shuh ha kane ka sla pyrthei.
U Bah Michael Binong uba long u kñi Rangbah jong ka kur Binong u la ong ba ka kur Binong ka dawa ïa ka Sorkar Jylla bad kumjuh ruh ka Sorkar Rajasthan ba kin shimkhia ïa kane ka kam ban pynlong ka jingtohkit kaba bñiah watla dei ban aiti sha ka Central Bureau of Investigation (CBI) khnang ban ïoh ïa ka jingbishar kaba hok.
Shillong, Jymmang, 02: Ka Central Executive Committee (CEC) jong ka People Democratic’s Front (PDF) ka la kyntait mardor halor ka khubor ba yn sa khylliap lama noh ïa kane ka seng saiñpyrthei ha kane ka jylla bad ban leit pynïasoh pura sha ka National Peoples Party (NPP).
U President bad u Working President jong ka PDF u Bah Gavin Mylliem bad u Bah Banteidor Lyngdoh ki la kyntait ban ïathuh sha ki lad pathai khubor ïa ka rai kaba ki la shim ha ka jingïalang jong ka CEC.
Haba kylli, u Bah Banteidor Lyngdoh u la ïathuh ba ka jingïakren bad ki nongïalam ka NPP ka long manla ka sngi.
“Phin sa tip ïa ka khubor kaba sngewtynnat ynda la ngi pyntip sha phi," la ong u Bah Gavin Mylliem.
Shwa kane, u National President jong ka NPP u Conrad Kongkal Sangma uba long ruh u Myntri Rangbah jong ka Jylla ha ka jingïakren bad ki lad pathai khubor ula ong, “ngi la don ka jingïakren bad ki (nongïalam ka PDF) bad ngi la kren sani bha ha kaba ïadei bad ka jingwan pynïasoh jong ki.
"“La pyntip ïa nga ba ka PDF ka la shong ïa ka Central Executive Committee katba ngi dang ïakren mynta….
bad hadien kata ngin sa shong ïa ka General Council bad nga tharai ba ki nongïalam ka PDF kin sa pyntip sha ngi ynda la biang ka por halor ka rai kaba kin sa shim," u la bynrap.
Haba kylli, hato ka don neem ka jingkular ïa ki MLA jong ka PDF ban ai shuki Myntri, u Sangma u la ong, “kumba ka long mynta ngi dang ïakren halor kane ka kam bad ngi dang ap ïa ka rai ba kin sa shim bad hadien kata ngin sa shim pat ïa ka rai kumno ban ïaid shakhmat.
"Ka PDF ïa mynta ka don tang arngut ki MLA kata u Bah Banteidor Lyngdoh na Mawkynrew bad u Bah Gavin M Mylliem na Sohra.
Dang shen u Bah Banteidor uba long u Working President jong ka PDF u la ïathuh ba ka party kan sa shim ïa ka rai ha ka por kaba biang.
Jowai, Jymmang 03 : Ïa ka 16th Inter School Badminton ba la pynïaid da ka West Jaiñtia District Badminton Association Jowai, kala sdang ha ka 2 tarik u Jymmang ha Indoor Sports Hall ka Chutwakhu Jowai, ïa kane lympung la wan ban plie pyrda da u President ka Association ma J M.
Pohsngap.
Baroh ki skul kiba la wan ban ïashim bynta ha kane ka lympung ki don 9 tylli kata ka North Liberty HSS, Jowai Public School, A.
T.
S, K.
J.
P HSS, Khimusniang Secondary School, Lummoro Secondary School Shangpung, Khadar nor Secondary School Shangpung, St.
Mary Mazzarello Secondary School bad ka Chestar SS, katba ki skul kiba buh eh ki khynnah ba wan ïashim bynta ki long ka Jowai Public School bud ka North Liberty HSS bad ka K.
J.
P HSS.
Ha kane ka lynpung 16th Inter School Badminton yn pynïakhun ha ki 3 bynta kata Under-13 (Single/Doubles), Under-15 (Single/Doubles) bad ka Under-17 (Single/Doubles) jong ki khynnah shynrang bad kynthei ha baroh ki kyrdan.
Ïa kane ka lympung yn pynkut ha ka 5 tarik u Jymmang, 2023.
Nongstoiñ, Jymmang 02: Ka Seng Voice of the People Party (VPP) ka lah ban pynbna sa kiwei pat ki prokram ïakhih hadien ka 10 tarik mynta u bnai ha kaba ïadei bad ka jingdawa ban pynkylla ïa ka Reservation Policy bad ka jingpyntreikam ïa ka Roster System.
Ïa kane la ïathuh da u Bah Ardent Miller Basaïawmoit, President jong ka Seng haba kren ha ka jingïalang paidbah ha Nongstoiñ mynta ka sngi.
Kane ka jingïalang ha Nongstoiñ, kadei ka jingsdang jong ka bynta kaba ar ha ka jingleit pynshai sha ki paidbah halor ka jingdonkam ban pynkylla ïa ka Reservation Policy ne ka Polisi bhah kam bad kumjuh ruh ka jingpyntreikam ïa ka Roster System.
Ha ka 4 tarik mynta u bnai ka Seng kan pynlong ïa ka jingïalang ha Nongpoh bad ka 10 tarik pat ha Mawkyrwat.
“Hadien kine ki jingïalang, ngin sa shong pyrkhat ban pynbna noh ïa ki jingïakhih kiba tyngeh, lada sorkar kam sngap ïa ki jingdawa jong ngi", la ong u Bah Ardent ha kane ka jingïalang.
U nongïalam ka VPP, u la pynshai ïa ki paidbah balei ba ka Seng ka hap ban mih sha surok na ka bynta kane ka mat kaba la ktah shikatdei eh ïa ki Samla ha ka jingïohkam ïoh jam.
U la ïathuh ba ki saw ngut ki MLA ki la rah ïa kane ka mat ha Assembly, hynrei kim shym la ïoh lad ban kren.
Hynrei la shu ïoh lad ban kren tang ha ka por ba ïatai ïa ka mangtyngka jong ka jylla bad kata ruh la aipor tang shiphew minit ban kren.
“Kumba ngi la buh ha ka jingkular mat elekshon bad ngi la kren ruh ha ka por ba ïalap elekshon ban pynkylla ïa ka Reservation Policy, hynrei haba ngim ïoh lad ban kren, ngi wan sha phi u paidbah, namar ka VPP kam dei ka Seng kaba mih tang ban shu ïaleh elekshon", la ong u Bah Ardent.
Ha kane ka jingïalang kaba la wan sakhi ruh da ki spah ngut ki paidbah, u Bah Ardent u la pan ïa ka jingkyrshan ki paidbah da kaba phah rah kti kum ka dak ka jingkyrshan ïa ka VPP ban pynlong ki jingïakhih lada ka sorkar kam sngap ïa ki jingdawa ka Seng ban pynsangeh shuwa ka thungkam thungjam, katba ym pat lah ban pynbeit ïa ka Reservation Policy bad ka jingbuh por ba thikna ïa ka jingpyntreikam ka Roster System kumba la bthah da ka ïingbishar ba dei ka sorkar bad ka Assembly ki ban rai ïa kane ka kam.
Ha ka jingrah kti ki paidbah ban pynpaw ka jingkyrshan, u Bah Ardent u la ong ba ai ba kane ka jingkyrshan kan long ka khubor sha u Myntri Rangbah u Conrad Sangma, u Symbud Myntri Rangbah, u Bah Prestone Tynsong ba kin hap ban sngap ïa sur u paidbah uba kwah ban pynkylla ïa ka Reservation Policy.
Khliehriat jymmang 03 : Ka lympung ïalehkai Sports jong ki khynnah skul ba la tip kum ka “Chief Minister District Level Inter School Athletic Meet 2023," ka East Jaiñtia Hills District, kala sdang hynne ka sngi Balang ha kaba u Deputy Commissioner ka East Jaiñtia Hills District u Abhilash Barnawal, IAS, u la wan ban plie bad pynher ïa ka lama jong kane ka lympung kaba la pynïaid da ka ophis jong ka District Sports Officer EJHD ryngkat ka jingïatreilang bad ka East Jaiñtia District Sports Association (EJDSA).
ïa kane ka lympung ïalehkai la pynlong ha madan Teilang Playground Dkhiah, bad ha kane ka lympung la wan ban ïashim bynta haduh 30 tylli ki skul bapher bapher napoh East Jaiñtia Hills District.
Ha kane ka sngi la ïa don lang ruh ka DSO ka EJHD Kong S.
M.
Rapsang, ki nongkitkam ka EJDSA kumjuh ruh na ka WJDSA bad kiwei kiwei.
Kane ka lympung ïalehkai kan long lai sngi kynthih.
Ha kane ka jingïalehkai la don ki jingïakop kiba kynthup ïa ka jingmareh 100, 200,400, 600, 800 bad1500 Mitar, Long Jump, High Jump, Shot Put, Discuss throw, Javelin Throw bad Medley race.
Ha kane lympung la bynta ruh ïa ki khynnah ha ki lai kyrdan kita Under-14, Under-16 bad Under-18 na ka bynta ki khynnah shynrang bad kynthei.
Hashwa ban pynher ïa ka lama u DC Abhilash, u la ai khublei ïa ka ophis ka DSO, ïa ki nongkitkam ka EJDSA kiba lah ban pynïaid ïa kane ka jingïalehkai sports kaba la wan ïashim da haduh 30 tylli ki skul kaba dei ruh u snem ba bun duh ki skul ki ba wan ban ïashim bynta haba ïanujor bad kiwei pat ki snem kiba la leit.
Na ka liang jong u, u la kitbok kitrwiang ruh ïa baroh ki khynnah skul kiba la wan ban ïashim bynta ha kane ka lympung ïalehkai.
Shillong, Jymmang 03 : Kum shibynta ban rakhe ïa u mawmer jong ka jingdap 50 snem, ka Seng Khasi College ka la pynlong ïa ka Inter-College Arm Wrestling Competition ha ka 02 tarik u Jymmang 2023 ha kaba la wan ban ïa shim bynta da ki 14 tylli ki kolej bapher bapher kiba kynthup ïa ka St.
Anthony’s College, St.
Edmund’s College, St.
Dominic’s College, St.
Mary’s College, Sankardev College, Shillong Polytechnic, Synod College, Shillong Commerce College, Seng Khasi College, B.
B.
S College, M.
L.
C.
U, Mawlai Presbyterian College, Umshyrpi College bad ka Women’s College.
Ha ka jingïakob jong ki kynthei, ha ka 50 kg, ka Pynsuklang Lyngdoh (Seng Khasi College) ka la ïoh ban khur ïa ka jingjop da kaba pynliem ïa ka Daihunshisha Mawlong (Seng Khasi College).
Ha ka 55 kg, ïa ka nam lahduh la ïoh ban rah da ka Merisha Thongni (Seng Khasi College) da kaba pynliem ïa ka Jolene V Diengdoh (St.
Edmund’s College).
Ha ka 60 kg, ka Senebi Syngkli (St.
Anthony’s College) ka la khur ïa ka jingjop da kaba pynliem ïa ka Riteeka Sarki (B.
B.
S College).
Ha ka 65 kg, ka Yirmi Jagoi (Women’s College) ka la pynliem ïa ka Kriti Noroh (St.
Edmund’s College) bad ha ka 70 kg, ka Ladapbiang Malieh (Seng Khasi College) ka la khur ïa ka jingjop da kaba pynliem ia ka Baiancy Kharbani (St.
Mary’s College).
Haba phai sha ka liang ki shynrang, u samla Shemladbha Khongwir (Seng Khasi College) u la khur ïa ka jingjop ha ka 55 kg da kaba pynliem ïa u samla Edmund Kshiar (St.
Anthony’s College) katba u samla Shanbhalang Rynjah (St.
Anthony’s College) u la khur ïa ka jingjop ha ka 60 kg da kaba pynliem ïa u samla Teiboklang Warjri (Seng Khasi College).
Haba phai pat sha ka 65 kg, u samla Soshim Kasar (St.
Edmund’s College) u la khur ïa ka jingjop da kaba u la pynliem ïa u samla Enstone R Marak (Shillong Commerce College).
Ha ka 70kg, u samla Tadak Dui (St.
Edmund’s College) u la pynliem noh ïa u samla Russel Marboh (Seng Khasi College).
Ha ka 75 kg, u samla Bamang Tajik (St.
Dominic’s College) u la khur ïa ka jingjop da kaba pynliem ïa u Franky K Lamin Gashnga (Sankardev College).
Ha ka 80 kg, u samla Jyohanan D Nongrum (St.
Edmund’s College) u la khur ïa ka jingjop da kaba pynliem ïa u samla Mangjylliew Marwein (Sankardev College).
Ha ka 85 kg, u Banangaiboklang Fancon (Seng Khasi College) u la khur ïa ka jingjop da kaba pynliem ïa u samla Joseph Laltlanhlua (St.
Dominic’s College).
Ha ka 90 kg, u Saikupar Marpna (Seng Khasi College) u la khur ïa jingjop da kaba pynliem ia u Yuvraj Sing (Umshyrpi Collge).
Ha ka jingïakhun ban ïaknieh ïa ka nam ‘Champion of Champions’, na ka liang ki kynthei ïa ka nam lahduh la ïoh ban khur da ka samla Senebi Syngkli (St.
Anthony’s College) katba na ka liang ki shynrang, u samla Shemladbha Khongwir (Seng Khasi College) u la ïoh ïa ka nam lahduh.
Ha kane ka jingïakob, ka Seng Khasi College ka la ïoh ruh ban rah ïa ka khusnam ‘Champion Team’ (Boys & Girls Category).
Jowai, Jymmang 03 : Ka jingïalehkai Cricket bala tip kum ka ‘Open to All Cricket Tournament 2023’ ba la pynïaid da ka West Jaiñtia Hills District Cricket Association Jowai, kaba la long ha kane ka 2 tarik ha Madan Khliehtyrshi Mini Stadium na ka liang ka kynhun ïalehkai jong ka Lion Sports Youth Affairs kala jop da 27 runs ïaka Moodymmai Cricket Club.
Haba phai sha ka jingïakhun ïaka jingkynting pisa la jop da ka Moodymmai Cricket Club kaba la jied ban field nyngkong, na ka liang ka Lion Sports Youth Affairs haba wan ban tied kala lah ban kamai 276 runs da kaba hap 7 wickets na ki 35 overs.
Haba wan ban beh ïa ka thong ka Moodymmai Cricket Club kala kamai tang Moodymmai 249 runs na ki 35 overs.
ïaka nam Man of the Match la ïoh rah da u Nik Daniong ka Lion Sports Youth Affairs.
La pyntip ba ka jingïakhun Final kan long ha ka 5 tarik u Jymmang (Friday) hapdeng ka Lion Sports Youth Affairs pyrshah ïaka Efty United XI Mynso.
Shilllong, Jymmang 03 : Ka la long shisha ka jingsngewsarong ïa ka jylla Meghalaya hi baroh kawei lyngba ki saw ngut ki nongïalehkai ïakhun kti ka Jylla kiba la mihkhmat ïa ka ri India bad kiba la ïoh khur takma ha ka rynsan ïakhun kti ha Dubai.
Katkum ka kyrwoh khubor na u Bah Mainbor Khyriem uba dei u Assistant General Secretary jong ka MAWA bad uba don mynta ha Dubai ba kitei ki nongïalehkai kiba la ïoh khur takma ki kynthup ka Kong Margaret Pathaw kaba ïakhun ha ka kyrdan ba 70 kg (Masters women) kaba la ïoh jop ïa ka takam Ksiar ha ka left bad right hand.
Bah Hubert Paliar uba ïakhun ha ka kyrdan 70 kg Hearing Impairment u la ïoh khur ïa ka takma Ksiar ha ka Right hand bad ïa ka takma Rupa ha ka Left hand, ka Airikmenlang Shabong kaba ïakhun ha ka kyrdan 50 Kgs (Youth girls) ka la ïoh ïa ka takma Rnong ha ka Right hand bad left hand bad u Bah Alexander Lyngdoh uba ïakhun ha ka Hearing Impairment 80kg u la ïoh khur ïa ka takma Rnong ha ka left bad right hand.
Kano kano ka jinglong ka saiñhima sima kam ju neh ne sah hajuh hynrei ka kylla stet katkum ka jingïaid jong ki shalyntem ne ka jingtyllun jong ka por.
Ha Meghalaya ruh, imat, nangne shakhmat, ka saiñhima sima ka la kylla dur noh da kumwei pat.
Ïa kane lah ban sakhi, tang shu poi ka aiom elekshon, ka jingmih ki sengsainpyrthei ba thymmai ka la pynkulmar thlim ïa ki paidbah.
Kaei ka daw kaba pynlong ïa kine ki nongmihkhmat paidbah ban kylla rong manla ka aiom? Hato ka dei na ka jingshah thied ha ka bor tyngka lane ka dei da ka mon lajong shimet ba ym ïahap shuh ïa ki rukom treikam lane ka don ka jingbym ïasngewthuh jingmut hapoh ka party?Mynta la jan ar taiew tam, ka khubor shaphang ka jingher ki khubor hamsaïa ba ki MLA ka Peoples Democratic Front (PDF) bad la ki synran (nongkyrshan) kin sa pynduh pyndam noh ïa kane ka party kaba la seng ha shwa ka Elekshon 2018 bad hadien kata kin sa leit ryngkoh sha ka National Peoples Party (NPP) kum ki dkhot bapura.
Ka jingïohbat jong ka National Peoples Party ïa u lakam synshar ha ka wat kaba ar ka la pynskuiñ ïa ki seng sain pyrthei ban ïatreilang kumba long ha ka wat kaba nyngkong jong ka Meghalaya Democratic Alliance (MDA-I), kata, NPP-UDP-PDF-BJP bad HSPDP.
Baroh ki MLA kiba la jop ha u snem 2018 kiba don ha ki seng saiñpyrthei bapher bapher kim lah shah satia ban shah pynshong ha ka Liang Pyrshah namarba ka jingdawa hapoh ki Constituency jong ki, ki long kiba bun.
Watla ka Congress bad ka All India Trinamool Congress bad ka Voice of the People Party kiba shong mynta ha ka Liang Pyrshah lehse lada ïoh ka lad kin kwah beit ban don hapoh ka Sorkar hynrei ka jingeh ka long ba ka Congress kaba ïatreilang bad ka TMC hapoh Delhi kin kiar raimaw raidieng ban ïatreilang bad ka Sorkar MDA ba la ïalam da ka NPP da ka jingkyrshan ratbah jong ka BJP na Delhi.
