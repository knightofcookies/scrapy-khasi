07.
2023.
Nongpoh, Rymphang, 25: Kum u riew rangbah ha kaba wat lada um don ïa ka jingnang jingstad kaba u hap ban pyndap jakpoh tang da ki kam bylla, hynrei ka kam kaba u trei la dei ban ai jingïaroh ha kaba ym tang ba u ïoh kam ïoh jam bad u long ruh uwei na u nongshong shnong uba don bynta ha kaba ïada kyrpang ïa ka mei mariang.
Une u samla rangbah la tip kyrteng kum u Bah Arjun Nongshli bad u shong u sah ha ka Shnong Pahamsyiem ha Ri Bhoi.
Haba phai sha ka jingim jong une u rangbah, kiba bun lehse ki nongshong shnong kim poi pyrkhat ba u leh ïa kawei na ka kam kaba khraw kaba u dei ban ïoh ïa ka jingïaroh, hynrei bun ki klet namar ba u dei u rangbah uba duna ha ka jingnang jingstad bad u pynim jakpoh ïa lade tang ka kam bylla sngi.
Kumba la lap da u Mawphor, u Bah Arjun Nongshli, u dei uwei na u rangbah uba trei shitom bad uba pynim jakpoh ïa lade tang da ki kam bylla sngi.
Nalor ka ka bylla sngi kaba u la ju trei baroh shi katta, kawei na ka kam ba dei ban ai jingïaroh ka long ba u la sdang pat da kawei ka kam kata ban tam ïa ki bitor um, ki bitor kyiad ha kylleng ki jaka ka thaiñ Nongpoh, kaba long shi bynta ban ïada ïa ka mei maraing.
Haba trei ïa kane kam ban tam ne lum kyrpang ïa ki bitor um, ki bitor kyiad ba ju bret pathar da ki riew bym don jingkitkhklieh ïa ka mariang, u Bah Arjun Nongshli u la shna kyrpang syndon da ka Kali Thela (Tri-cycle) ban pyndonkam ha kaba lum ïa kitei ki bitor um bad ki bitor kyiad bad ïa kane ka Thela la ai sngewbha ruh da u MLA ka Nongpoh, u Bah Mayral Born Syiem ba un pyndonkam na ka bynta ka kam kaba u trei ha kaba lum ïa kitei ki bitor ha kylleng ki jaka paidbah ha ka thaiñ Nongpoh.
Haba kren halor ka khuid ka suba, lah ban ong ba bun haduh kine ki snig kim pa don lang kata ka jingkitkhlieh ban wan rah ïa ka khuid ka suba ha ki jaka paidbah, ha kaba bun ki dang bret pathar ïa ki jaboh khamtam ki botor um, ki bitor kyiad ha ki jaka paidbah bad une u rangbah pat u dei uwei na u nonglum nonglang ban lum ïa kitei ki jaboh kaba long shi bynta ban ïada ïa ka mei mariang.
Kumba la ïathuh da u Arjun Nongshli, u la ong ba u la sdang ïa kane ka kam la kham slem hadien ba u la iehnoh noh ïa ka kam bylla sngi bad phai noh sha kane ka kam bad da ka jingtrei shitom u shang kylleng ki shnong bad ki jaka paidbah ha ka thaiñ Nongpoh ban lum ïa ki bitor um ne ki bitor kyiad ba bret ki riew paidbah bad hadien ba u la lum u sa leit ban die kylla na ka bynta ban ïoh ïa ka bainong trei jong u.
Haba kren halor ki kam ba la trei da une u rangbah, ki bor shnong, ki bor sorkar ki la dei ban ai jingïaroh ïa u ha kaba wat la um dei u briew uba la don ka jingnang jingstad bad phewse u trei pat ïa ka kam kaba ai nuksa sha baroh ki nongshong shnong ba kim dei ban bret pathar ïa ki jaboh bad ki dei ban don lang kata ka mynsiem jong ka jingïatrei lang na ka bynta ka khuid ka suba bad ruh ban ïada kyrpang ïa ka mariang, namar ka jingbret pathar ïa ki jaboh khamtam ki bitor, ki plastic bad ki bilor kyiad ka ktah shisha ïa ka mei mariang.
Shillong, Rymphang 26 : U MLA ka Nongpoh, Bah Mayralborn Syiem ha ka sngi Nyngkong u la kyntu ïa ka sorkar jylla ba kan pyntreikam noh da ki kyndon na ka bynta ban tehlakam ïa ki youtuber kiba pynphriang ïa ki khubor ba bakla da ka jingthmu ei ei sha lyndet.
Ïa kane u MLA u la pynpaw haba wanrah da ka zero hour notice ha Ïing Dorbar halor ka jingjia shah pynthohbria jong u nongïalam ka Synjuk Ki Rangbah Shnong Ri Bhoi (SRSRB), Bah BB Makdoh ha kawei ka youtube channel kaba ai da ka khubor bym dei.
“Nga kyntu ïa ka sorkar jylla ba kan pyntreikam noh da ki kyndon ban aibor ïa ka sorkar ban tehlakam ha ka rukom ai jingtip kiba bakla sha ki paidbah khnang ba kum kito ki youtuber kiba don ka jingthmu ba sha lyndet bad kito ki briew kiba shna ïa ki khubor bym dei kin ngat," u la ong.
Shuh shuh da kaba ong ba katei ka zero hour notice kam dei ban pynjah burom ïano ïano, u MLA u la ong ba la ïohi mynta ïa ka jingmih ki youtuber kum ki tit.
“Ka jingjïa pyrshah ïa u chairman kam dei satia ban jia.
Ka long kaba sngewsih ba ïa ka burom jong u briew yn pynthohbria da kane ka rukom," u la bynrap shuh shuh.
Nalorkata, u Bah Mayral ula ong ba ki don ar jait ki youtuber, kata kiba pyndonkam hok ban ai ka jingtip kaba shisha sha ki paidbah kaba long ka jingïarap na bynta jong ki bad don pat ki jait youtuber kiba pyrshang ban shim kabu ïa ki jingjia tang ban pynsngewbha ïano re.
“Ka long kaba sngewsih ban ïohi mynta ki por, ngam ong ïa baroh hynrei ki don khyndiat kiba la tam pud tang na bynta ka khubor ba ïoh jingsiew, ki klet noh ba ka don ka pyrthei shabar ka social media, youtube.
Don pat kiba trei na bynta jongno re ban pynjah burom.
"Haba jubab halor kane, u Myntri Rangbah ka Jylla Conrad K Sangma u la ong ba ïa kito kiba leh ïa kane ka kam ki la shah khot hajri ha Nongpoh Police Station bad ïa ka video la dep ban weng noh na youtube.
U Myntri Rangbah u la ong ruh ba ha ka juk social media lah ban pynïasoh bad ka pyrthei baroh kawei hynrei ka long ruh kum ka rynsan ban pynphriang ïa ki khubor lamler, ne ki jingthoh ba ïalam bakla kaba la pynlong ïa ka tnad pulit ban sngewkhia bha.
La ïathuh ruh ba ka la thaw Cyber Crime Wing ban ïakhun ïa kane bad ban peitngor ïa ki kam leh thok lyngba kine ki kor ki bor ka juk mynta bad ruh ban ai jinghikai ïa ki paidbah ha kane ka juk internet.
U Myntri Rangbah u la pyntip ruh ba naduh u snem 2019 haduh u Kyllalyngkot 2024 ki la don haduh 42 tylli ki jingjïa ba la rejistar ha ka cyber crime police station.
U kyntu ruh ïa nongpyndonkam ïa ki social media ba ki dei ban da pyntikna ïa ka tynrai ha shwa ba kin thep ha ki rynsan social media.
Shuh shuh u la ong ba u la shim ruh ïa ka jingai jingmut jong u MLA ban don noh da ki kyndon ban teh lakam ïa kine baroh.
Shillong, Rymphang 26 : U Myntri Rangbah ka Jylla Conrad K Sangma ha ka sngi Nyngkong, ula pyntip ba shen ka Sorkar kan sa pynmih ïa ka jingpynbna halor ka jingpynjlan ïa ka rta thungkam ha ki saw tylli ki tnad treikam ka Sorkar.
Kine ki kynthup ia ka Home (Police), Execise Registration, Taxation and Stamps, Home Guards bad Civil Defence lem bad ka Tnad Forest & Environment.
Haba jubab ïa ka mat ïatai ba lyngkot ba la wanrah da u MLA ka VPP na Mawlai, u Conrad ula ong “Ka kynhun Myntri kaba shong jingïalang ha ka 24 tarik Kyllalyngkot 2024, ka la mynjur ïa ka jingtyrwa ban buh noh da u pud ba rit eh bad ba heh duh ka rta ha ka jingthungkam ha ki 4 tylli ki tnad.
ïa ka jingpynbna paidbah yn sa pynmih noh shen".
Ula ong ba kat kum ka office memorandum ba 11 tarik Jylliew 1973, ka rta ba heh duh ban rung kam Sorkar ba la kyntiew na ka 25 sha ka 27 snem la nang pynjynsur shuh shuh sa 5 snem na ka bynta ki nongwadkam kiba dei ki Scheduled Tribe bad Scheduled Caste.
U Myntri Rangbah ula ong ba ka Sorkar na ka por sha ka por ka la ïoh ïa ka jingtyrwa ban kyntiew ïa ka rta thungkam na ki tyllong bapher bapher bad haba shong bishar bha, ka Tnad Personnel & AR (A) lyngba ka Office Memorandum ba 3 tarik Rymphang 2022, ka la pynmih ïa ka jingpynbna ban pynheh ia ka rta ba hehduh ban ïoh kam Sorkar na ka 27 sha ka 32 snem bad pynjlan sa 5 snem ia ki nongwadkam kiba dei ki Scheduled Tribe bad Scheduled Caste.
Shillong, Rymphang 26: U Myntri Rangbah, u Conrad Sangma, u la ïathuh ha ïingdorbar Thawaiñ mynta ka sngi, ba ka sorkar ka la pynmih haduh 2.
3 lak tylli ki kam tang ha kine ki lai snem bala leit noh bad ka don jingthmu ban pynkha sa 1 lak tylli ha kine ki shisnem ban sa wan.
U Myntri Rangbah u la ïathuh ruh ba ka jingbym ïohkam ha Meghalaya mynta ka long 3%, kaba duna ïa ka National average ba kpt 4.
7%.
Ula ong ba ka Sorkar Jylla kala pyntreikam ïa ki skhim/prokram bapher bapher ban plie lad ïa ka ïoh kam ïohjam ïa ki nongshongshnong.
Kine ki kynthup ïa ka MGNREGS, CM-Elecvate, PRIME Program, FOCUS, FOCUS+, ki Mission ha ka rep ka riang, ka Meghalaya Grassroot Music Project, Chief Minister’s Youth Centre, National Rural Livelihood Mission bad ka Skill Meghalaya.
Haba pynpaw ba ka Sorkar kala buh ïa ka thong ban pynkha haduh 5.
5 lak ki kam ha kine ki san snem ban wan, u Myntri Rangbah ula ong “Lada shu khein malu mala, ngin pynkha kumba 1 lak ki kam ha une u snem ban wan".
Nalor kane, u Myntri Rangbah ula pyntip ba palat 3000 tylli ki kam la pynkha ha ki kam Sorkar bad kine ki kynthup ïa 500 tylli ki kam doktor bad 30 ki nos bad technical staff lah dep ban thung hapoh ka Tnad ka Koit ka Khiah, 1000 tylli ha ka tnad Pulit bad 1000 tylli ha ka kam nonghikai.
Hynrei ula ong ba nalor kane, la pynkha ruh ïa ki kam ha ki District hynrei ym don jingkhein pat katno tylli ki don.
Nalor kane, u Myntri Rangbah ula pyntip ba ka Sorkar kala buh ïa ka thong ban pynkha ïa palat 2.
5 lak ki kam ha ka kam rep kam riang ha kine ki 4-5 snem ban wan.
Ula ong ba ka NRLM kala dei ka model ba jop ha kine ki san snem bala leit noh ha kaba ka Sorkar kala lah ban pynkha ïa 1 lak ki kam na ka bynta ki kynthei bad kan pynkha ruh sa 1 lak ki kam ha kine ki 4 snem ban wan bad bynrap ba ha ka Skill Meghalaya, 1.
2 lak ngut ki briew kila ïoh jinghikai pyntbit ha kaba 50% kin sa ïoh kam.
Ula ong ba ka kam jngoh kai ruh kan aikam ai jam ïa kumba 50,000 ngut katba ka CM-Elevate kan pynkha ïa palat 50,000 tylli ki kali bad ka IT kan pynkha 20,000 ki kam.
Sa 10,000 tylli ki kam kin long ha ki prokram bapher bapher ka Sorkar.
“Kumta, ngin sa kynjoh ïa ka 5.
5 lak ka jingpynïoh kam ha kine ki san snem ban wan" bynrap u Conrad.
Kane ka jingïathuh u Conrad ka long halor ka jingkylli ba la wanrah da u MLA ka Congress na Nongstoiñ, u Bah Gabriel Wahlang.
Haba ïadei bad ka jingthungkam da ki District Selection Committee (DSC), u Myntri Rangbah ula ong ba kam long satia kaba shisha ba ki DSC kin shym la khot thep kam namar kila pynïaid beit ïa ka jingthungkam watla kam dei eh kaba bun.
Mawkyrwat, Rymphang 27 : Kum ka dak jong ka jingburom ïa ki nongïalehkai volleyball jong ka South West Khasi Hills District kiba la mihkhmat ha ka 5th Meghalaya Games 2024 kaba la long dang shen ha Tura, na ka liang ka South West Khasi Hills District Volleyball Association (SWKHDVA) ka la pynlong ïa ka prokram pynkup burom ïa ki hapoh ka Community Hall, Mawkyrwat ha kaba u bah Renikton Lyngdoh Tongkhar, MLA ka Mawkyrwat Constituency u la long kum u kongsan.
Lah ban kdew ba ha kane jingïalehkai volleyball jong ka 5th Meghalaya Games 2024 na ka liang ki kynthei ki la rah ïa ka nam jop ryngkat ka khusnam da ka takma ksiar katba ki shynrang pat ki ïoh rah ïa ka khusnam da ka takma rupa.
U bah Renikton Lyngdoh Tongkhar haba kren kum u kongsan u la ong ba ha ki jingïalehkai bapher bapher, marwei u ‘rangïalehkai un nym poi shaei shaei hynrei kaba donkam ka long ka jingïakyrshan lang jong ki nongïalehkai hapoh ka kynhun.
Haba kren ha kaba ïa dei bad ki sap ki phong ba U Blei U ai, u bah Renikton u la ai mynsiem ïa ki nongïalehkai kiba don shisha ïa kata ka sap kyrpang ba U Blei U ai ba kim dei ban pynleh noh ei hynrei ki dei ban pyndonkam hok ïa ka khnang ba kan long ka jingmyntoi ha ka jingim jong ki.
U la ong ruh ba watla ka dang long ka distrik kaba rit, hynrei ha kaba ïa dei bad ki jait jingïalehkai pat ki khun samla ki la sei shisha ïa kita ki sap jong ki ban mih sha lympung ban ïa khun bad ha kane ka jingïalehkai volleyball watla ka dang long kaba nyngkong ha kane ka Meghalaya Games hynrei ki samla shynrang bad kynthei ki la pyni bad ïalehkai bha da kaba ki la wanrah ruh ka jingjop.
“Nga la kren ruh hapoh Assembly ba ka South West Khasi Hills District ka dei kawei na ki distrik kaba ju pynmih ïa ki nongïalehkai kumta ka don hok ruh mynta ban don noh ïa ka Sports Complex kaba pura khnang ba kan long ka jingïarap ïa ki nongïalehkai", pynpaw u bah Renikton da kaba kular ruh ba ym tang ba u kren tang da ka ktien hynrei un sa bud-dien ba ka jingthmu baroh kan urlong.
Namarkata, lyngba ka jingkren jong u, u la ai mynsiem ïa samla kiba don ki nongïalehkai ba kin pyrshang ban don ha baroh ki jait jingïalehkai khnang ba kan long ka jingïarap namar kumba ka long haduh mynta kum ka South West Khasi Hills District ka don tang 11 tylli ki jait jingïalehkai.
U la pynkut ïa ka jingkren da kaba ula ai ka jingkitbok kit-rwiang ïa ki ‘rang bad ki ‘thei ïalehkai volleyball kiba la wan rah ka nam ka burom ïa ka distrik ba nangne shakhmat kin sa nang ïalehkai kham bha shuh shuh ba kan long ka jingmyntoi ïa ki hi bad kumba ka long mynta haduh 5 ngut na kane ka South West Khasi Hills District ki la shah jied ban leit sha ka jingkilanmet da ka Meghalaya State Volleyball Association (MSVA).
Ki nongkren ha kane ka sngi ki kynthup ïa u bah Y.
G.
Lyngdoh, Working President jong ka Mawkyrwat District Sports Association (MDSA), ka kong Insyrpaihun Kharlyngdoh kawei na ki ‘thei ïalehkai Volleyball bad na u bah Elevenson Wanniang, President ka Volleyball Association.
Lah ruh ban kdew na ka liang ka Meghalaya State Volleyball Association (MSVA) ka la jied ruh ïa ki ‘rangïalehkai kiba na kylleng ki distrik hapoh jong ka Meghalaya ha kaba 5 ngut na ki ki dei napoh jong ka South West Khasi Hills District kita ki long u Pynsuklang Lartang, u Ksankupar Wanniang, u Hillarius Shylla, u Banteilang Wanniang bad u Wadborlang Mylliem.
La pynïaid ïa ka jingïalang da u bah Forwardman Nongrem, Vice President jong ka South West Khasi Hills District Volleyball Association (SWKHDVA) bad uba la ai ruh ki kyntien pdiang sngewbha bad ka jingkren khublei na u bah Downing Marweiñ, Finance Secretary jong ka South West Khasi Hills District Volleyball Association (SWKHDVA).
Shillong, Rymphang 26 : U Myntri ka tnad Pule Puthi ka sorkar jylla, Rakkam A Sangma ha ka sngi Nyngkong u la pyntip ha Ïing Dorbar ba ka tnad pule puthi kum shi bynta ka jingpyntreikam ïa ka National Education Policy (NEP) 2020 ka la bthah ïa ki skul ba ha ki sngi ba la buh , ki khynnah ki lah ban leit sha skul khlem donkam rah ïa ki pla kot.
Haba jubab halor ka call attention ba wanrah da u MLA ka VPP na Shillong North, Bah Adelbert Nongrum na ka liang u Myntri ula ong ba ha kitei ki sngi, ki khynnah ki lah ban shim bynta bad nang ïa kiwei pat ki bynta jong ka jingpule.
U ong ruh ba la ai bor ha ki skul ïa ka thup jong kita ki ‘10 sngi ban ym rah pla kot’.
Mynta ka shong ha ki skul ban rai ha kano ka sngi ba ki kwah ban bud ïa kine ki sngi.
“La khot ruh ïa ka jingïasyllok ba ka jingpan jingmut halor kane.
Ka jingai jingmut ba ïoh na kane ka long ba ha ka snem long skul dei ban pyllait lang ïa kane kham hashwa khnang ba ki skul kin lah ban pynkhreh.
Kumta, ïa ka snem long skul jong u 2025 (school calendar 2025) yn sa pynbna noh ha u Naiwieng jong une u snem hi," u la ong.
U ong ruh ba ka school calendar ka long ban long ban long salonsar lut haba ïadei bad ka jingsdang ïa ki skul bad ka jingpynkut ïa ka snem long skul kumba la kdew katkum ka RTE Act.
Shuh shuh u ong ruh ba ka jingtip kiba bniah na ka bynta ki kyndon (SoP) ban pyntreikam ïa ki sngi ban ym rah pla kot sha skul yn sa kdew lang ha ka notification.
Nalorkata, u Myntri u la ong ruh ba ka tnad ka pynshlur ruh ïa ki skul ba kin shim ïa ki sienjam ban pyntikna ban jam shakhmat katkum ba la kdew ha ka NEP 2020.
Haba kren halor ka jingkiew bai skul ha ki skul sorkar ne ki skul ba kyrshan da ka sorkar, u Myntri u la ong ba ki la don ki kmie ki kpa kumjuh ki khynnah kiba wan ban ïa kren halor kane.
“Ka sorkar Meghalaya ka la thaw ïa ka Meghalaya State Education Commission bad ka dang bishar bniah ïa kine baroh.
Kane ym dei tang ha ki skul hynrei ha ki kyrdan kiba kham heh kum ha ki college, ki university kiba ka jingsiew ka ïapher bha," u la bynrap shuh shuh.
U Myntri u ong ruh ba ka sorkar kan sa thaw ïa ka komiti ban peit bniah halor kane bad mynta ki dang ap shwa ïa ka Education Commission ban ai ïa ki jingai jingmut bad ki jingbthah halor kane.
“Ka sorkar kan sa bishar bniah ïa kane ha ki lai bynta jong ki skul, kata ha ki skul sorkar bad ha ki skul ba kyrshan da ka sorkar," u la bynrap shuh shuh.
H a ki snem kiba mynshwa kata 15 ne 20 snem mynshwa, ban ïoh laisen ñiah kali ka long kaba eh bad jynjar haduh katta katta namar ki ophisar kiba dei peit ïa ka District Transport Office (DTO) ki long kiba pyrkhing bad kim ju ailad satia da lei lei ruh ba ki paidbah kin ïoh ïa ka laisen lada kito ki nongwan pan kim pat lah bha ïa ki kyndon ñiah kali.
Nalorkata, wat hadien ba kito kiba wan pan laisen ki la nang ban ñiah ïa ka kali hynrei lada kim pat tip pat ïa ki jingkdew (signal) bapher bapher kin hap shwa ban lah lyndet bad hadien ba la pyntikna ba ki la lah shisha, kin sa ïoh ïa ka laisen, kata ruh khlem da donkam BAISHA.
Hynrei ka long kaba sngewsih ba ha kane ka pateng ba mynta, don ruh kiba ïoh laisen kiba tang ka kali ruh kim pat nang ñiah bha.
Hato balei kine baroh ki jia?.
Lehse dei namar la suk palat ban ïoh ïa ka laisen tang namar ba biang ka BAISHA (kaba ki ju ong hynrei kaba palat pat wat ïa ka bai bam shibnai) kaba ki ju pynkham ha kito ki ‘dalal’ kiba ju don ha ki phyllaw jong ki DTO.
Kane ka jingïoh license pathar pat ka buh ïa ka jingim briew ha ka jingma namar bunsien jia ki aksident, ki jingkylla kali bad duh ei ki mynsiem briew dei namar ba ki nongniah kim pat dei kiba la tbit bha ban niah la shu niah katba lap ba shem da kaba shu pynher shongshit ïa ka kali khlem da pyrkhat ïa ki mynsiem briew ba ki kit ne kiba ïaid ha surok ruh.
Kaba kham i ma eh kadei ba bun ki draibar kim ithuh ïa ki zebra crossing lane ki jaka ba la ruid bha ha pdeng surok bah na ka bynta ki paidbah ba kin kam sha shilliang.
Kane kam jia tang ha nongkyndong hynrei ka khamjur pynban ha nongbah Shillong.
Man ka sngi naduh ki riew paidbah haduh ki nongtrei ophis kiba don ha ki bynta jong ka Additional secretariat bad ruh ha Main Secretariat ki hap ban ap slem slem ban ïoh kam sha shilliang tang na ka daw ba ki draibar kim ithuh ïa u zebra crossing.
Ki don ruh ki khep ba ki paidbah ki la thmu ban kam sha shilliang hynrei ka jingbym ithuh jong ki draibar ïa kitei ki jingkdew, ki paidbah ba pli ki la hap ban kynthih biang shadien da ka jingtieng ïoh mynsaw ei khamakha.
Ka jingbym teh pyrkhing ha ka rukom ai laisen kadei ruh ka dawbah ba ka tnad pulit ka kynduh jingeh bha bad kane kadei ruh ka dawbah kaba pynlong ïa ka jingdheng kali ha kiba bun ki jaka namar bun kim pat tip satia wat tang ïa ki kyndon ba hap ban burom ne ailad ïa ki nongïaid lynti lyngba kitei ki Zebra Crossing.
Hato haduh katno kein ki pulit pynïaid kali kin don por ban hikai naduh A-Z ïa ki nongñiah kali ba kin tip ïa ki kyndon ñiah kali baroh.
Katei hi ka pawshai ba na ki DTO ki shu ai pathar ïa ki laisen kaba poi haduh u pud ba ki nongñiah kali kim tip shuh wat ïa kaei ka bym dei ban leh bad kaei kaba kidei ban leh haba ki don ha kali.
Lah ban ong ruh ba dei na ka daw ka jingai laisen pathar ba ki pulit ha ki snem ba la lah ki la buddien ïa ka bamsap ha ka ophis District Transport Office bad pynpaw pyrthei syndon ïa ka jigdonkti lang ki nongtrei jong ka bad kito ki dalal ban pynïoh laisen, permit bad kiwei kiwei.
Ka la dei ruh ka por ba ki heh pulit ka Jylla kin treilang bad ka Transport Department khnang ban teh lakam ïa ka rukom ai laisen khnang ba kito kiba pan kin hap ban da pynbiang tikna thik pa thik ïa ki jingdonkam baroh shwa ba kin ïoh.
Namar la ju ïohi ruh na ka por sha ka por bad lah ban ong ba ka jia ruh jan man ka sngi ki pulit ki ju ïoh dain kuna ïa ki kali.
Lada dei ba ki tip aiñ lehse katei kan ym jia.
Ka tnad pulit kumjuh ka ophis Transport lyngba ki ophis DTO ki la dei ban tohkit ruh la ka jingbun ki jingjia aksiden kiba jia kylleng kylleng ïoh ki lah ban dei na ka daw ba kito ki draibar ki dei ki bym pat biang ka jingtbit ban ñiah kali.
Jowai, Rymphang 27 : U Hony.
General Secretary ka West Jaiñtia Sports Association, Jowai u ma Lammat oo Laloo ula pyntip ba ka Association ka khot ïa baroh ki Waheh Shnong, Secretary, Sports Secretary, ki Affiliated Club hapoh ka ka West Jaiñtia Sports Association, Jowai ba kin wan ban pynthymmai noh (Renewal) na ka bynta une u snem 2024.
La pyntip ba ka Executive Council kaba la long haka 24 tarik u Rymphang kala shim ïa ka rai ban khot noh ïa ka jingpynthymmai (Renewal) ïa baroh kiba pynïasoh bad ka WJDSA, ka tarik ba khadduh ban pdiang kan long ha lane shwa ka 31.
03.
2024 da kaba pynpoi sha u Hony.
General Secretary ka seng u ma Lammat oo Laloo, kiba wan pynpoi palat ïa katei ka tarik bala buh yn ym lah ban pdiang shuh ïaki.
Na ka bynta kito ki Club kiba don ha ki Division kiba don shaeng na ka 3rd Division lada kim wan ban pynthymmai hapoh une u snem kin hap ban sdang pat ha ki snem ki ban wan.
Ka bai Renew kan long Rs.
1,000/- Shi hajar tyngka.
Shuh shuh ka Association kala pyntip ïa ka Dorbar Kut Snem kaba thmu ban long haka 27.
02.
2024 ym lah satia ban pynlong namar bym pat pyndep ïa ka Audit Report.
Jowai, Rymphang, 27: Ïa ka jaka ot doh (masi bad shniang) kaba la tip kum ka ‘Modern Bi-Species Abattoir’ Demthring West Jaiñtia Hills District ïa kaba la dep plie paidbah da u bah A.
L.
Hek (MLA) uba dei ruh u myntri ka tnad AH & Veterinary ha ka 19 tarik u Nohprah 2023, ka la sdang treikam mynta ka sngi 27 tarik u Rymphang da kaba ai ka jinghikai ïa ki nongot doh.
Kane ka rukom ot doh katkum ka juk ba thymmai la leh mynta ka sngi da ki nongot doh, ha ryngkat ka jingdonlang ki doctor na ka tnad Veterinary West Jaiñtia Hills, ki nongïalam ka seng nong ot doh ka Jaiñtia Livestock Butcher Welfare Association (JLBWA) bad ki dkhot ka Khasi Jaintia Butcher Welfare Association, Shillong kila la wan khnang ban ai jinghikai kyrpang ïa ka rukom ot doh hapoh kane ka ïing ot doh kaba don ha Demthring.
Naka liang ka Dr.
Weimanhi Tyngkan ba dei khmih kum ka Mobile Veterinary Dispensary Amlarem kala ïathuh kum ki doctor na ka tnad Veterinary kin wan jurip shwa ïa ka jinglong jingman bad ka koit ka khiah jong ki mrad (masi bad sniang) hashwa ban ot doh ïa ki.
Kum ki doctor kin peit ruh naduh ka jingïaid jingïeng jong ki mrad, ki jingmih jong ki ummad na ki khmat bad ki khmut bad ka jingshit ha ka met, hadien ba ki mrad ki long kiba khoit ka khiah la shah ban ot doh ïa ki hapoh kane ka jaka.
Shuh shuh kala ong hadien ba la dep ot doh, kin sa leh sa ka post mortem kata ban jurip bniah ïa ki dohjem kum ki klong snam, ki khyllai bad lada ym shem lap kino kino ki jingpang ka jingot ïa ka doh kan ïaid beit shakhmat haduh ban da pynïaid ïew ïa ka doh.
Kala pyntip na ka liang ki Doctor jong ka tnad Veterinary kin don beit manla ka por ba ot ïa ka doh ha kane ka jaka khnang ban ïoh jurip shwa ïa ka koit ba khiah jong ki mrad.
Na ka liang ki nongïalam ka seng die doh ka Jaiñtia Livestock Butcher Welfare Association kata naduh u President ma Limba Dkhar, u Vice President ma Livis Pyrtuh bad u Secretary ma D.
Ryngkhlem kila pynpaw ka jingsngewnguh kaba khraw eh ïa ka sorkar kala la wanrah ïa kum kane ka projek ot doh kaba long katkum ka juk ba mynta.
Kiba pynsngew ka jingdon jong kane ka jak ot doh hapoh ka West Jaiñtia Hills District kan ïarap shibun eh ban pynkloi ïa ka rukom ot doh haka jingkhuid jingsuba, da ka jingkyrmen skhem ba ïoh pynpoi ïa ka doh sha ki paidbah nongbam haka rukom kaba khuid ba suba.
U President ka Khasi Jaintia Butcher Welfare Association bah Generos Warlarpih ha ka jingkren sha ki lad pathai shubor ula pynsngew kum ka kynhun kaba la shimti da ka sorkar ban pynïaid ïa ka jaka ot doh ha Shillong, mynta ka sngi kila wan khnang sha kane ka jaka ha Demtriang ban ai jinghikai ïa ki nong ot doh katkum ka juh ba mynta.
Ula ong kane ka jaka ka long kaba biang eh ban ot doh ym kumba long ha ki por mynshwa kaba ïapher nadong shadong, u kyrmen lyngba kane ka jaka ot doh ki paidbah kin ïoh ban bam ïa ka doh kaba biang tam, namar ym shem la ïoh shuh ban ot katba mon ïa ki mrad da ka jingdonlang ki Doctor.
Ha kane ka sngi la donlang naduh SDBO ka Amlarem ma G.
L Niang, u Executive Engineer Veterinary Jowai bah K.
Mawlong nalor kiwei kiwei de.
Ïa kane ka jaka ot doh jong ka tnad Animal Husbandry & Veterinary, ka sorkar jylla la pyntrei da ka Chennai Abattoir Pvt.
Ltd.
& Rishan Rapsang, kaba la bei pisa da ka sorkar kmie haka jingkot kaba T.
7.
83 klur tyngka.
Ha kane ka jaka lah ban ot kumba 50 tylli ki Masi bad 100 tylli ki Sniang haka shi sngi.
Nongpoh, Rymphang, 27: Ka Nongpoh Area Women Welfare Association (NAWWA) kum kawei na ka kynhun ki Seng Longkmie ha Ri Bhoi ki la mih shakhmat ban pynpaw ïa ka jingsngewkhia kaba jur halor ka jingkynrei u drok bad ruh ka jingpang ñiangkulia (HIV/AIDS) ba la donkam ban don ka jingïatrei lang na ka bynta ban tehlakam ban pynduna ïa ka jingkynrei u drok bad ruh katei ka jingpang ñiangkulia ha Ri Bhoi bad wat ha ka jylla hi baroh kawei.
Kum ban pynkynmaw, ka tnad ka koit ka khiah ha Ri Bhoi lyngba ka Meghalaya Control AIDS Society dang shen ki la pyntip paidbah ba ha Ri Bhoi District ki la don haduh 536 ngut kiba la shah ktah ha ka jingpang ñiangkulia, ha kaba kane ka la buh jingkylli ïa kiba bun balang bad ruh ka jingma lada ym lah ban shim ïa ki lad ban ïada na ka jingpud sted katei ka jaid jingpang.
Haba ïa kren bad ki Nongthoh Khubor, ka Kong Meristela Lamare, President ka Nongpoh Area Women Welfare Association ka la ong ba kane ka kynhun ki Longkmie ha Nongpoh ka dap da ka jingsngewkhia ha kaba ym dei tang ka jingpur sted u jingpang ñiangkulia ha Ri Bhoi bad u drok ruh u la rung ha manla ki shnong ba la donkam ban don noh kata ka jingtehlakam ha kaba pynduna ïa kane ka jaid jingpang bad ruh ïa ka jingkynrei jong u drok.
Ka la ong ba ka NAWWA na ka por sha ka por ka la ju pynlong ïa ki jingai jinghikai halor ki lad jingïada na ka jingpang HIV/AIDS bad ruh ka jingktah jong u drok ïa ki khun samla ha kane ka juk ba mynta, hynrei lada ym don hi kata ka jingïatrei lang ka long kaba eh ban pynduhjaid ïa u drok bad ruh ïa katei ka jaid jignpang kaba bit sha kiwei tang ki kam shongkha pathar khlem jingïada bad ruh ka jingpyndonkam ban dih drok da kab pyndonkam da ujuh u thyrnia.
Jowai, Rymphang, 27: Mynta ka sngi ka 27 tarik u Rymphang 2024 ka Jaiñtia National Council JNC – Western Zone hapoh ka jingïalam u President bah Leo Ferdinand Dhar bad u General Secretary Bah Heibormi Lyngdoh kila leit jurip ïa ka jaka ban shna ïa ka Mini Secretariat ha Jowai bad ha kane ka jingleit jurip la shem ba la sdang ban shna noh ïa ka Mini Secretariat.
Kum ban shu pynkynmaw ba ha u bnai September 2023 ka seng ka la dep ban ïakynduh markhmat bad u Dy CM Sniawbhalang Dhar ban dawa shna noh ïa ka Mini Secretariat.
Ka seng ka ai khublei ïa ka Sorkar baka la shimkhia halor kane ka kam kaba long ruh ka shlem ai jingshakri kaba jan naka bynta ki nong Jaiñtia bad la kyrpad ruh ïa ka Sorkar ba ym dei ban ieh ka jingshna tang ha shiteng lynti hynrei dei ban pyndep kumba lah angnud da ki Paidbah.
Ka seng ka kyntu ruh ïa ka sorkar ba kumba la thmu ban shna ha Tura kumba la ong u Chief Minister ban wanrah kita ki large investment bad bun ki administrative reforms kumta thik dei ruh ban wanrah ha Jowai khnang ba kan nym long ka jingtheh shiliang ha ka liang ka roi ka par.
Ka seng kala ban jur ruh badei ban sdang noh ïa ka jingshna pyndep ïa ka Iawmusiang building complex namar ba wat ïa ka revised estimate ruh lah dep ban pynkhreh, namar ka dei ruh ka ïew bala shañiah bad ba bsa ruh ïa ki spah ngut ki nongdie haduh 600 tam bad kan wanrah hi ruh ïa ka jingmyntoi naka bynta ki Paidbah.
Khatduh ka seng ka kyntu ïa ka sorkar ba dei ban revised ne phai da kawei ka resolution ha ka jingïadei bad ka Smart Town ha Jowai namar ka jingïoh ka long kaba theh shiliang haba nujor bad ka Tura bad la kyrpad ïa ki nongmihkhmat ka Jaiñtia khamtam u local MLA ka Jowai u Wailadmiki Shylla ba u dei ban shimkhia halor kane ka bynta.
Nongpoh, Rymphang 27: Ka jingtih shyiap beaiñ na ka wan Umïam ba hap ha u pud u sam ka Shnong Amphreng ha Ri Bhoi District ka la dang ïaid bteng haduh kine ki sngi, kaba dei wat hadien ba ka KSU Umden Circle bad u trai jaka ki la dep ban ujor sha u Deputy Commissioner ka Ri Bhoi ban tuklar halor ka jingtih shyiap na katei ka wah umïam kaba don hapdeng u pud u sam ka Meghalaya bad ka Assam.
Kum ban pynkynmaw, u trai jaka bad uba dei ruh u Rangbah Shnong ka Shnong Amphreng, u Bah Minus Sakra ryngkat ka KSU ki la dep ban ujor sha u deputy commissioner ka Ri Bhoi ban dawa tuklar bad ba dei ban phah sangeh ïa ka jingtih shyiap beaiñ ha ka wah Umïam, hynrei kumba ka ioh lum jingtip ki briew na Assam kim salia bad ki dang ïai bteng ban tih ïa u shyiap na katei ka wah.
Kumba la lap ruh da ka KSU dang shen ha ka jingleit jurip, ki briew na Assam ki la wan kyntur pud ruh sha u pud u sam ka Meghalaya ba hap ha katei ka wah Umïam bad kaba ktah shuh shuh ïa ka jingjot ka wah ka dei kaba ki la pyndonkam da ki kor puh shilum ban tih shyiap na katei ka wah.
Haba buddien ïa kane ka jingtih shyiap ki briew na Assam ha katei ka wah Umïam ba hap ha u pud u sam ka Shnong Amphreng ha ki thaiñ khappud, la ong ba ka jingtih shyiap ka la long shaba palat ban pynjot ïa katei ka wah, namar ki briew ki la pyndonkam da ki kor ki bor naduh ki kor puh shilum bad ki trok ban kit shyiap na katei ka wah, kaba dei kawei na ka wah kaba don ha khappud ka Meghalaya bad ka Assam.
Haba ioh ban ïa kren mynta ka sngi bad u trai jaka bad uba dei ruh u Rangbah Shnong ka Amphreng, u Bah Minus Sakra u la ong ba ki briew na Assam haduh kine ki sngi ki dang bteng ban tih shyiap ha katei ka wah, wat la ki bor ba dei peit na ka tnad Forest ki la wan ban jurip ïa katei ka jingtih shyiap ha ka wah Umïam.
Shuh shuh, u la ong ruh haduh kine ki sngi ki briew na Assam ki dang pyndonkam da ki kor puhshilum ban tih shyiap ha katei ka wah bad nalor kata ym tang ba ki pynjot ïa katei ka wah bad ki la wan kyntur pud ruh sha shilang ka wah ba la hap ha u pud u sam ka Meghalaya da kaba tih jubor ïa u syiap bad ruh ban shna lynti ïa ka um da kaba pynïaid na ka jaka ba la hap sha Meghalaya, u la bynrap.
Mawkyrwat, Rymphang, 27: Ki nongrep synsar ha ki thaiñ 5 shnong ba kynthup ïa ka shnong Mawbidong, Manad, Pyndenlyngdoh, Pyndensohlang bad Mawbri kiba hap hapoh jong ka South West Khasi Hills District ha kine ki sngi ki la mat shibun ki jingeh tang namar ka jinghiar dor jong ki mar rep jong ki.
Na ka liang ki nongrep haba kren ha ki lad pathai khubor ki la pynpaw ka jingsngewsih bad ka jingsngewdiaw namar ka jinghiar kynsan jong ka dor u jong u synsar ha kaba ïa nujor ki snem ba la dep namar ka dor ka long T.
150/- tam shi kilo hynrei ha une u snem 2024 pat ka dor u synsar ka poi tang T.
30/- tyngka shi kilo bad wat haduh T.
40 tyngka bad kane ka wanrah shisha ka jingduhnong kba khraw ïa ki nongrep bad ki don ruh ki nongrep kiba la pynpaw ba kim kwah shuh wat tang ban leit lum ïa ki synsar na ki jaka rep ki jong ki.
“Ngi sa ong kumtei namar ki jaka rep jong ki jngai na ka shnong bad ba ki hap ban ïaid kjat haduh 2 kynta ei ei ym tang katta, ngi hap ban ai bylla sngi ruh ha ki briew kata naduh por ba pynkhuid, por kheit haduh ka kit ka bah ha ki lynti kiba eh, kat haduh ba kin da poi ha ki jaka ban thew ban ïoh ban die ïa u synsar haba kheiñ ïa ki jinglut baroh ka la long shisha ka jingduhnong kaba khraw, ngi hap ruh ban buria ban sei na la ka jong ka pla ban siew ïa ki bai bylla baroh bad ngi khlem ïoh ei ei shuh katkum ka dor u synsar mynta u snem", la pynpaw ki nongrep.
Kum ki nongrep kim hap ban ieh sha khlaw ïa u synsar kim sngewdon jingmyntoi ei ei shuh ban leit lum leit lang ïa ki mar rep bad wat kiba ki la dep ban lum ha ïing ha sem ruh ki la duh jingkyrmen ban pynïaid ïew ïa u synsar jong ki, ïa kane ka pynpaw da u bah Phranstarwell Khyllem Kharai, u bah Sandarlin Khyllem Kharai, u bah Thonding Jyrwa kiba dei ki nongrep na kane ka thaiñ jong ka shnong Pyndenlyngdoh.
Ha kaba ïa dei bad ka jingithuh jong ka sorkar ïa u synsar kum u mar rep, ki nongrep haba kren ha ki nongthoh khubor ki pynpaw ba ban kyntiew ïa ki nongrep ha ka ïoh ka kot, ka kamai kajih jong ki nongrep kum ha kane ka rukom kam don jingmut shisha namar lada phai ha une u snem ba mynta ki ïa kynduh ki jingeh shibun tang namar ba hiar dor u mar rep jong ki.
“Bun na ngi, ngi shaniah ïa ki kam pynbiang ha ïing ha sem ha ka rep ka riang kum kaba ban phah skul ïa ki khun la ha shnong bad shabar ki shnong, hynrei haba ka long kumne ka dor ka mur ngi mat jingeh shibun", ki la pynpaw bad ka jingthmu jongki ban phah pyndep ïa ki khun ki kti ha ki kyrdan bapher bapher katkum kane ka juk ba mynta ymtang kan nym poi shuh sha ka thong.
Namarkata, kum ki nongrep ki da buh ka jingkyrpad ïa ka sorkar lyngba ka tnad ba dei peit ïa ki rep ka riang ba kin thaw ki lad thaw lynti ban pynneh ïa ka dor jong ki mar rep kumba long ha ki snem ba la leit kham tam ïa u synsar namar kiba bun hi ki shaniah ha une mar rep bad ïa baroh ki jingdonkam ha ïing ha sem, watla ki don kiwei ki mar rep kum u sohmarit, bad u sla tyrpad khnang ba ki nongrep kin ym mad ia ka jingduhnong kaba khraw hadien ba ki la theh ia ka sye ka syar ban rep baroh saw aiom.
Shillong Rymphang, 27: Ka Sorkar Jylla kala pynpaw ïa ka jingsngewkhia halor ka jingjur palat ka jingpluh ïing namar ka jingthut ki wire bording elektrik bad kut jingmut ba kan leh eiei noh khnang ban lah tehlakam ïa kine ki jingjia.
ïa kane la pynpaw da u Myntri ka tnad Bording Abu Taher Mondal mynta ka Lah Sngi U Blei haba bynrap ba kam long ka ba suk ïa ka Tnad ban leit jngoh ïa ki lain bording ha man ki thliew ïing namar ki wire bording ki ïaid hapoh ïing.
Hynrei, ula ong ba ka Tnad ka don jingthmu ban leh noh da ka audit ïa ki wire bording jong ki ïingdieng ba la rim bha, kiba don ha nongbah Shillong.
Ula pan ïa ka jingïatreilang jong ki paidbah ba kin pyntip ïa ki jingsngewkhia ba ki don haba ïadei bad ki laiñ bording sha ka Tnad.
Ula kyntu ruh ïa ki paidbah ba kin phikir bha bad ban nym ailad ïa ka over loading ha ki ïing ki sem jong ki.
“Lada don kaei kaei ba ïadei bad ka bording, ka Corporation kan pynbeit mar mar ïa ki khlem kano kano ka jingeh" ula bynrap.
Haba kylli ïa ki post elektrik ba sarang bad ki wire ba ïatakhuh ba la sakhi ha kylleng ki jaka jong ka Nongbah, ula ong ba ka Corporation kan sa bujli noh mardor ïa kine ki post elektrik haba don kano kano ka jingujor.
Lah ban kdew hangne ba ka ïingdieng ba palat 111 snem jong ka Shillong Bar Association ka la kylla dpei na ka jingbam duh ki thylliej ding, ïa kaba la suba jur ba dei na ka jingthut jong ki wire bording.
Shillong, Rymphang 27: Kum shibynta ban pynshlur ïa ki samla pule college ban mihkhmat ïa ka jylla ha ki jingïakhun bapher bapher, ka ophis treikam jong ka District Youth officer, Nehru Yuva Kendra Shillong ha ryngkat ka jingïatreilang ka tnat Sports ka sorkar pdeng, ka la pynlong da ka jingïakop kren paidbah dang shen.
Ha kane ka jingïakhun state level la jied tang 8 ngut ki samla pule kiba la dep ban ïaleh ïa ka district level Youth Parliament na ki district bapher bapherka jylla, da ka jingbishar da ki san ngut ki nongbishar.
Napdeng kine, u James Dhar u la shah jied ha ka kyrdan ba nyngkong, u Trebokmi Talang ha ka kyrdan kaba ar bad ka Sachitra Syrti ha ka kyrdan ka ba lai.
Na kiba jop ha ka state level, uba nyngkong un ïoh mihkhmat ïa ka jylla bad ki arngut kiba wan ha ka kyrdan kabaar bad kaba lai kin leit ban synran kum ki nongai mynsiem ha ka rynsan jong ka Ri ha ka prokram kaban long ha ka 5tarik bad 6 tarik Lber, 2024.
Shillong, Rymphang 27: Ka North East Students’ Organization (NESO) ka la pynrem jur ïa ka jingpynbthei bom kaba la jia ha ka 23 tarik mynta u bnai ba phyllaw jong ka AII Manipur Students’ Union (AMSU) kaba don ha DM University Campus, Thangmeiband, Imphal, kaba lam sha ka jingkhladnoh jong uwei u samla uba la tip kyrteng kum u Oinam Kenejy,uba pule ha DM College katba uwei pat uba la mynsaw jur uba la tip kyrteng kum Salam Michael uba pule ha DM College.
Ha u kyrwoh, u Chairman jong ka Organisation u Bah Samuel Jyrwa u la ong ba ka NESO ka pynpaw ïa ka jingsngewkhia halor kine ki jingjia khamtam hadien ka jingshah wiang ding jong ka ophis treikam UCM kynthup ïa ka Macha Leima School, ka jingpynjulor ïa kiwei kiwei ki ophis treikam jong ki kynhun sengbhalang, ka jingpynjot bad pynjulor ïa ka ingsah jong u Sinam Prakash uba dei u Advisor jong ka NESO.
U la ong ba ka AMSU ka dei kaba kiar ïalade ban ïadon bynta bad ka saiñpyrthei bad kam pat ju don bynta ruh ha kano kano ka jingïaumsnam la ka long ha kano kano ka dur.
“Ha kum kane ka por, ka long kaba donkam ïa ki paidbah ban kdew lynti bad ban pynthikna ba ka AMSU kan ïai bteng ban long ka kynhun ka bym don bynta ha ka saiñpyrthei hynrei ban pynlong ïa ki jingïakhih ki bym ïaumsnam.
Kine ki jingjia, ki la pynkulmar jingmut bad pynsyier mynsiem ruh ïa ki samla pule bad kumjuh ruh ïa ki paidbah," ong u Bah Jyrwa.
U la ong ba ka NESO, ka khot bad wer ban wanrah biang ïa ka jingshongsuk bad ha kajuh ka por u la kyntu ïa ka Sorkar ba kan shimkhia ïa kine ki jingjia bad ban pynneh pynsah ïa ka shongsuk shongsaiñ bad ban kem ïa ki nongleh kam bymman.
“Naor kata, ka Sorkar ka dei ban bteng ban wanrah ïa ka shongsuk bad ha kajuh ka por ban shimkhia ban pynlong ïa ka jingïakren bad baroh ki seng kieng atiar khnang ban ïada ïa ki jaidbynriew ritpaid jong ka jylla Manipur ba ka jingsuk kan long kaba neh junom," ong u Chairman ka NESO.
Ha u snem baladep, ka NESO ka la pynsdang ïa ka mishon jingsum ha ka jingïaumsnam ha Manipur, bad kan, dang ïai bteng ïa kane ka mishon da ka jingshimkhia lang jong ki kynhun bapher bapher na ka bynta ka shongsuk shongsaiñ ha ka jylla Manipur.
Shillong, Rymphang, 27: Kum shibynta na ki kam ïasnohkti lang ban kyrshan ïa ki nongshong shnong na ka liang ki shipai BSF kila pynlong ïa ka jingïalehkai na ka bynta ki khynnah skul jong ki phra tylli shnong kiba don ha khappud bad ka Bangladesh ka Cheragaon, Rongdusora, Naosora, Bagli, Kachusora, Garobita, Majhesora, bad Khunjoy kiba hab hapoh jong ka South West Khasi Hills District.
Ha ka sngi Saitjaiñ na ka liang jong ki shipai BSF kim shym la pynkut tang ha ka jingpynlong ïa ki jingïalehkai ïa ki khynnah skul na katei ka thaiñ hynrei kila pynlong ruh ïa ka jingai dawai ei na ka bynta kitei ki shnong ha kaba palat 200 ngut ki nongshong shnong kila ïoh jingmyntoi.
Nalor ka jingai dawai ei, la sam ruh sha ki khynnah skul bad ia ki nongshong shnong, ki jingai jingïarap ki kynthup ïa ki tiar kum ki kor suh jaiñ, tiar ïarap ban ïaid, ki miej, ki shuki ki tiar kynjat ball na ka bynta ki khynnah baroh ki tiar kiba pynlut ban thied ka long T.
2.
95 lak tyngka.
Ha kane sngi la don lang ki Rangbah shnong, ki nongkitkam shnong, ki nonghikai khynnah skul bad ki nongshong shnong, na ka liang ki rangbah shnong kila ai khublei ïa ki BSF kiba la ïarap na ka bynta ki shnong kiba sah ha ki thaiñ ha khappud.
Khliehriat, Rymphang, 27: Ka Balang Presbyterian Moolang, East Jaiñtia Hills District kaba don tang153 ki ïing kiba dei na ka Balang Presbyterian bad kynthup 855 ngut ki dkhot ka Balang, tang hapoh hynriew bnai da ka mynsiem kaba kmen bad ka mynsiem sngewnguh eh ïa u Blei, ki la pynkhreh ban pdiang sngewbha ïa ka jingïaseng Synod Mihngi jong ki samla.
U Secretary ka Synod Committee, u Bah Harvest Siangshai bad u dkhot jong ka Committee Synod u samla Jespar.
L.
Pyrtuh, na ka Balang Presbyterian Moolang, ki la pynpaw ka jingsngewnguh ïa u Blei halor ka jinglah jong ka Balang ban pdiang ïa ka Jingïaseng Synod Samla hapoh ka Balang ha Moolang bad ki la ong ruh ba ka balang ka pdiang sngewbha bad pdiang kylluid ruh ïa baroh ki nongwan jingïaseng ki ban wan naduh ka sngi thohdieng, ka 1 tarik haduh ka sngi u Blei ka 3 tarik u bnai Lber 2024.
Ki la ong ba ka Balang kan ym shah ïano ïano ban die ïa kino kino ki jait jingidie kum ki kot niam, ki dukan bam ne kino kino ki dukan hapoh shnong ha ka sngi u Blei ban long jingïaseng paidbah, namar ki longiing jong ka Balang ki la pynkhreh kylluid ïa ki jingbam na ka bynta kiba wan sha katei ka Jingïaseng.
U Bah Siangshai, u la ong “ngi dpiang ïa kane ka jingiaseng da ka jingsngewrit, u Blei un leh ïa ki kambah na ka bynta ka burom jong u," bad bynrap ba ka jingpdiang ïa ki Delegate kan long naduh ka 1 tarik ha ka por 12 baje mynsngi ha phyllaw ïingmane.
Na ka bynta ka Jingïaseng ha ka sngi u Blei, ïa ka jingiaseng yn pynlong ha madan Football kaba don ha ka dong Wahshnong, la khmihlynti ba kan nym don kano kano ka jingdheng kali namar ka balang ka la pynkhreh 7 tylli ki jaka ieng kali kiba heh hapoh shnong, kine ki jaka ieng kali ruh ki don hajan ka jaka ban longjingiaseng “Ki don ar tylli ki surok, kawei na Ladrymbai ban poi sha shnong Moolang kaba jngai kumba 5 kilo mitar na Ladrymbai bad sa kawei pat na kaba bynta kito kiba wan na ka lynti na Rymbai,Suchen Bataw, na Khliehriat bad lada jia ba don ka jingdheng kali ha Ladrymbai ki lah ban wan na ka surok na Lumshken ban poi sha jaka long jingiaseng kaba jngai kumba 15 km, tangba la sngewthuh ba kan nym don hi ka jingdheng kali ha ka sngi u Blei" ong u bah Harvest.
Ha kajuh ka por, ka Balang Moolang, ka ai ka jingkhublei sngewnguh ïa ka tnat pulit jong ka East Jaiñtia Hills District kaba kloi ban ai ka jingiatreilang bad ka balang, ki pulit ki la wan ban jurip ïa ki jaka ieng kali bad kiba kloi ruh ban iarap lem ha kaban pyniaid ïa ki kali ha ka sngi u Blei, ka balang ka kyrpad ruh ïa ki nongwan jingiaseng ba ki ai ka jingiatreilang bad ka balang kumjuh ruh bad ki pulit ba pyniaid kali khnang ba kan nym don ka jingdheng kali bad ka balang ka kyrmen ba baroh kin iaidbeit iaid ryntih.
U dkhot jong ka Synod Committee, u samla Jasper.
L.
Pyrtuh u pynpaw ka jingsngewnguh ïa u Blei ba ka balang ka lah ban pdiang ïa kane ka Jingïaseng synod mynta u snem 2024 bad ong ruh ba ka Balang kan sa rakhe ruh ïa ka juli (Platinum Jubili) jong ka jingdap 75 snem ka Balang Moolang ha u snem 2025, u pynpaw ka jingkmen ba ka Balang shen kan sa kynjoh sha u maw jam jong ka jingdap 75 snem ka balang.
“Na ka liang ka Jingiaseng Samla Balang Moolang ruh ngi pdiang sngewbha ïa phi baroh ki ban wan sha kane ka jingiaseng Synod samla bad kyrmen ba phin poi da kaba suk kaba kmen, ngi pdiang kylluid ruh ïa phi sha ki ïing ki sem jong ngi ba phin pynjahthait ba phi bam bad phim dei ban tieng ne buh kano kano ka jingsngew namar ka shnong Moolang ka dei ka shnong kaba khuid ka bym don kano kano ka dak sniew ha ka bam ka dih," ong u samla Jasper Pyrtuh.
Shillong, Rymphang 27: U Myntri Rangbah, Conrad K Sangma ula ïathuh ba ka sorkar ka dang ap ïa ka jingtohkit balei ba pluh kynsan ka jaka treikam jong ka Shillong Bar Association.
Haba ai ïa ka Suo Moto Statement ha Ìingdorbar mynta ka sngu, u Conrad u la ïathuh ba ki Pulit ki dang pynlong ban lap ïa ki daw tynrai halor ka jingpluh ding, kaba bamduh ïa ka jingtei ba 111 snem jong ka Shillong Bar Association myn ha ka miet 24 tarik Rymphang.
U Myntri Rangbah u la ïathuh ba ka ding ka la pynjulor ïa ki jingdon jingem, ki kot ki sla bad kiwei kiwei ki jingdon jingem jong kane ka ïing.
Ula pyntip ba ka District Magistrate ka East Khasi Hills kala thung ïa ka jingtohkit Magistrate halor kane ka jingjia pluh ding.
U Myntri Rangbah ula ïathuh ba ki Pulit kila ïoh khubor na ka Control Room, Shillong ha ka por 22.
15 baje eiei ha ka miet 24 tarik, ba pyntip ïa ka jingpluh jong ka jaka treikam jong ka Shillong Bar Association, kaba don ha lyndet ka Ophis ka DC, East Khasi Hills, Shillong.
Halor kane, ka kali pynlip ding ba nyngkong na Barabazar F&ES kala mih ha ka por 22.
16 baje bad ka kali kaba r kala mih ha ka por 22.
20 baje.
Haba poi ha kane ka jaka, la shem ba ka jingtei baroh kawei kala kem ding.
Namar kane, la wanrah ruh ia ki kali pynlip ding na Shillong F&ES bad na ki Fire Station kiba don marjan.
Hadien ka jingpoi u IGP (F&ES) Meghalaya, Shillong, la shim jingkhein ïa ka jinglong jingman naba ka ding kala klang bha bad buh jingma ïa kiwei pat ki jingtei jong ka CJM Court, PHQ, Engineering Wing ka PHQ, bad hapoh 4 kynta ka jingïakhun, la lah ban tem ïa ka jingpur jong ka ding.
U pyntip ba haduh 6 tylli ki kali pynlip ding kila ïakhun ïa ki thylliej ding bad artylli ki kali kit um jong ka Shillong Municipal Board (SMB) kila wan ban ïarap lang.
Kumba 45 tank ka um la pyndonkam ha ka jingïakhun ïa ka ding.
“Kat kum ka jingtohkit ba malu mala, la suba ba ka jingpluh ka lah ban dei na ka bording elektrik" ong u Myntri Rangbah haba bynrap ba kat kum ka jingïathuh u peon jong ka Shillong Bar Association, ula ïohi ïa ki waïar elektrik kiba la um bad noh rynjub.
Hynrei, ym nang pat ban ong ïa ka jingkhein sting jong ki briew ba treikam ha kane ka Ophis.
Ula bynrap ba ha ka jingtohkit, la shem ba ym shym la don satia kano kano ka jingjia ba sngewsih ne jingmynsaw na kane ka jingpluh ding.
La pyntip ba u Myntri Rangbah, u Symbud Myntri Rangbah ba khmih ïa ka kam pynroi sor, u Chief Secretary, u DGP, ka DC, u SP, kila ïapoi sha kane ka jaka ban khmih ïa ka jinglong jingman ha kane ka miet ba pluh kane ka jaka treikam.
Shillong, Rymphang 27: U Bah Kyrmen Shylla, Myntri ka tnad Revenue, u la ïathuh ba ki don palat 2400 ngut ki briew kiba la ïoh sah ha ki jaka jong ka sorkar.
U Bah Kyrmen u la ïathuh ïa kane ha ka iingdorbar mynta ka sngi haba jubab ïa ka jingkylli ba la wanrah da u Bah Ardent Miller Basaïawmoit.
Shuh shuh halor kiwei pat ki jingkylli ba la wanrah da u MLA Nongkrem ha kaba ïadei bad ka jingbna ba ki don ki briew kiba shong ba sah ha Refugee Colony ha Rynjah, kiba la die noh ïa ki jaka jong ki wat lada ka jaka ba ki sah h kadei ka jaka jong ka sorkar u Bah Kyrmen u la ïathuh ba ki don kiba kum kine tangba um lah ban ïathuh namar ba um don ki record kiba biang bad u la pan por na ka ïingdorbar.
Shillong, Rymphang, 27: Ka Sorkar Jylla ka la mang pisa T.
5,50,00,000 klur na ka bynta ban pyntreikam ïa ka Chief Minister Youth Development Scheme ha u snem 2023-2024.
Ïa kane ka pyntip da u Myntri ka tnat Sports & Youth Affairs Bah Shakliar Warjri haba jubab ha Assembly ha ka sngi Baar.
U la pyntip ba T.
30 lak la bhah sha ka ophis Deputy Commissioner jong ka Shillong bad Tura katba T.
17 lakh la mang na ka bynta ki 10 tylli ki district.
U MLA ka Congress na Mawhati Bah Charles Marngar u la buh jingkylli, hato ka Sorkar ka don jingthmu neem ban pyrkhat biang ban bhah pisa hapoh kane ka skhim katkum ka jingdon jong ki Constituency, u Myntri u la jubab ba ka jingmang pisa ka long katkum ka jingdon jong ki kynhun ne ki klob ba ladep pynrung kyrteng hapoh ka ophis Deputy Commissioner hynrei ym ha ki Constituency.
Haba u MLA ka VPP na Nongkrem Bah Ardent Basaïawmoit u la pan jingtip lada ïa kane ka skhim lah ban ïoh lyngba ki MLA, u Myntri u la ong ba ïa kane ka skhim la ai lyngba ki Deputy Commissioner bad ka Directorate of Sports and Youth Affairs.
Shillong, Rymphang 27: U Myntri Rangbah ka Jylla Conrad K Sangma mynta ka Lah Sngi U Blei ula pyntip hapoh ka ïing Dorbar Thawaiñ ka jylla ba ka Sorkar ka la ïoh pdiang palat 30,000 tylli ki aplikeshon ban seng kam seng jam lajong kat kum ka skhim CM-Elevate tang hapoh ka arbnai.
“Ngi la ïoh pdiang palat 30,000 tylli ki aplikeshon ïa ka CM-Elevate hapoh ka 2 bnai.
Na kine, 20,000 ki dei jong ka kam ri jingri jingdup.
Hapoh ka CM-Elevate, ka Sorkar ka la ai 50% ka subsidy" ong u Conrad haba jubab hapoh ka Dorbar Mangtyngka ka Jylla.
Ha kajuh ka por, u Myntri Rangbah ula ong ba ïa mynta hi, ka kam ri jingri jingdup kam pat dei kaba la kheiñ ha ka thup ki karkhana (industry) hynrei ki food processing ki dei ki kam karkhana (Industry).
Haba u MLA ka UDP na Mawkyrwat Bah Renikton L Tongkhar u kwah ban tip ïa ki subsidy ba ai ïa ka kam ri jingri jingdup, u Myntri Rangbah ula ong ba ïa ka prokram ka dei kaba dang shu sdang ha u snem ba la leit noh ha kaba ka Sorkar kala sam ïa ki khun sniang, khun syiar sha ki nongrep bapher bapher.
Ula ong, kawei na ki prokram ba kongsan eh ka dei ka CM-Elevate, ha kaba ka Sorkar ka la ai ïa ka subsidy kaba heh duh khamtam sha ki kam ri jingri jingdup kaba long haduh 50%.
Halor ka jingkylli balei ka Sorkar kam ai lang kajuh ka jingmyntoi bala ai hapoh ka Industrial Policy sha ki nongri jingri, u Myntri Rangbah ula ong “Ka daw hi ka long ba ka kam ri jingri ka dei ka kam ri jingri bad ka kam karkhana ka dei ka karkhana kat kum ki jingbatai ki ain ki kanun bad kumta, ym lah satia ban pynïakhleh".
Hynrei ula pyntip ba ka Sorkar ka la ai ïa ki jingkyrshan kiba bun ïa ki nongrep hapoh ka Jylla.
Ula pyntip ba palat 100 tylli ki pickup truck la ai ban pynkit ïa ki marrep jong ki nongrep.
“Ngi kwah ban ai biang sa 500 tylli ki kali ha kine ki san snem ban wan" ula ong.
Shillong, Rymphang 26 : U Myntri ka tnat Tourism bad uba khmih ruh ïa ka Tnat Arts and Culture u bad Paul Lyngdoh u la ong ba ïa ka ïew ki mynbarim kaba don ha ka shnong Nongkseh Upper Shillong yn pynïasoh noh da ki Cable Car.
Haba ïakren bad ki lad pathai khubor u la ong ba hadien ba ka tnat Tourism ka la ïoh jingtip kaba thikna ba ka don ka ïew kaba ki mynbarim ki la ju pynlong ïew ha ki por hyndai hynthai hapoh ka shnong Nongkseh Upper Shillong kaba long trai ruh da ka kur Thangkhiew kumta ha kane ka sngi na ka liang jong u bad u Chairman ka MTDC u Bah Sanbor Shullai ha ryngkat ki ophisar ki Engineer u Rangbah Shnong u Bah A Thangkhiew ka shnong Nongkseh ki la leit ban jurip ïa katei ka ïew kaba la pynlong ïew lyngba ka jingdon jong ki Mawbynna bapher bapher.
Haba ïohi ïa ka jingpynsah nam bad pynneh pynsah ïa ki kam ki mynbarim bad hadien ka jingjurip na ka liang u Myntri u la pynbna syndon ruh ba ïa katei ka jaka ïew ba kan long noh kum ka Heritage site, ne ka ïew kaba dei ban sumar bad pynneh pynsah bad ban sumar bha ïa ka.
Lah ban ong ba ha katei ka jaka ki kur Thangkhiew, ki la don ki Mawbynna babun tylli kiba la don la ki jong ki jong ki basa kaba ki ju pynlong ïew ha ki por Hyndai hynthai bad kaba dang ïaisah haduh mynta mynne.
Halor kane u Bah Paul Lyngdoh u la ong ba hadien ba la ïohi da la ki jong ki khmat la sngewdei ban pynbna ïa kane ka jaka ka Heritage site ha kaba kan don ka jingker, ka jingsumar bad ba kan ym jot noh hynrei kan dei ban long ka jingmyntoi jong ki nongshong shnong.
U la ong ba na ka liang ka tnat Arts and Culture kan wad ki lad ki lynti la kane ka jaka ka long ne em ban pynïasoh ïa ka Nongkseh bad ka Shillong, ka Mawprem bad ka Mawlai da ki Cable Car kaban khring ruh ïa ki nong jngohkai pyrthei.
“Kaba nyngkong ka dei na ka bynta ki nong jngohkai pyrthei bad kaba ar kan pynsuk ïa ki nongleit nongwan ha jaka ba kin shong bus ne taxi kin pyndonkam noh da ki Cable Car bad kan long ruh kum ka jingplie bad aikam aijam ïa ki nongshong shnong," ong u Bah Paul.
U la ong ba na ka liang ka Tourism bad ka Meghalaya Age Limited kin sa pynkhreh ïa ka report la kane ka jaka kan long ne em ban ïaid shakhmat ban pynïasoh da ki Cable Car namar kane ka projek kadei kaba lah dep don lypa halor ka jingthmu ban shna ïa ki Cable Car na Laban kaba dei ka view point sha Shillong bad tang lah sdang ïa kane kawei ka kam kane ruh kan sa ïaid lang shakhmat ban ïoh ban pyndep kumba la angnud.
Kane ka jaka ka long kaba itynnad bha bad nalor ki Mawbynna, na kane ka jaka lah ruh ban ïohi kyndiang ïa ki shnong bapher bapher ka Nongbah Shillong nalor ka jingdon ka Kshaid kaba itynnad kaba la wan tuid na ka wah Umshyrpi sha ka Kshaid Bidon Bishop Falls.
Shillong, Rymphang 27: Ka Tnad Meghalaya Police kala register haduh 42 tylli ki case jong ka cyber crime hapoh ki Cyber Crime Police Station tang ha kine ki san snem bala leit.
“Naduh u snem 2019 haduh ka 31 tarik Kyllalyngkot, 2024, haduh 42 tylli ki case la register hapoh ka Cyber Crime Police Station, kiba ïadei bad ki cyber crime" ong u Myntri Rangbah ka Jylla Conrad K Sangma hapoh ka ïing Dorbar Thaw Aiñ ha ka sngi Ba-ar.
Ula jubab ïa kane ha ka zero hour notice bala wanrah da u MLA ka UDP na Nongpoh Bah Mayralborn Syiem kaba ïadei bad ka jingpynmih khubor thaw hi jong kawei ka YouTube Channel ba pynthoh bria ïa u Chairman ka Synjuk ki Rangbah Shnong ka Ri-Bhoi Bah BB Makdoh, kaba la pynmih ha ka 19 tarik Rymphang.
U Conrad ula ong, khnang ban tehlakam ïa ka jingpynmih ïa ki khubor lamler lane ki cyber crime hapoh ka Jylla, ka tnad Pulit kala thaw ïa ka Cyber Crime Wing kaba treikam hapoh ka Criminal Investigation Department.
Ki unit jongkane ka Wing ki kynthup ïa ka Cyber Crime Police Station, ka Cyber Forensic Training Facility (CFTF) bad ka Cyber Assistance Cell & Monitoring Cell.
Ka bynta jong ka Cyber Crime Police Station ka long ban tohkit ïa ki kam bymman lyngba ki kor internet, khanglad ïa ki kam bymman na ki kor internet bad ai jinghikai ïa ki paidbah ban nym ngop ha kine ki kam bymman.
U Myntri Rangbah ula ong ba nalor kine ki case bala register, ka Cyber Crime Wing kala pynlong ruh ia 20 tylli ki prokram ai jinghikai bad ruh haduh 55 tylli ki prokram pynsngewthuh paidbah ha ki skul, ki college bad ki jaka pule bapher bapher.
Shillong, Rymphang, 27: U Myntri Rangbah barim u Dr.
Mukul Sangma uba dei ruh u MLA ka TMC na Songsak ha ka sngi Baar u la takraiñ tyngeh ïa ka Sorkar Jylla halor ka jingpynmih hukum ban pynkynriah kam ïa u Deputy Commissioner jong ka North Garo Hills hadien ba u la hukum ban thung ïa ka jingtohkit halor ka jingwanrah be-aiñ ïa u kwai tyrkhong na ka ri Bangladesh bad kumjuh ruh ha kaba ïadei bad ka jingshalan ïa u dewïong.
Haba ïashim bynta ha ka jingïathir ïatai halor ka Mang Tyngka, u Dr.
Mukul u la ong ba ïa ka hukum ban pynlong ïa ka jingtohkit da u Deputy Commissioner la pynmih ha ka 4 tarik, Kyllalyngkot, 2024.
“………hynrei kaei kaba la jia ka Sorkar ka ïada ïa kiba dei ban ai jingïada, ha ka sngi kaba bud (ha ka 5 tarik Kyllalyngkot) ka hukum pynkynriahkam ka la mih bluit………ha kaba u DC u la shah pynkynkynriah kam.
Mynta, nga kwah ban tip na ka Sorkar hato hadien ka jingpynkynriah kam ïa u DC ka jingtohkit ka dang ïaid neem shakhmat, lane, don mano mao bym shym leh shuh ïa kata, namarba ka hukum jong u DC ka dei ban ieng," u la ong.
H a kawei pat ka liang, u Dr.
Mukul u la dawa ba dei ban thung da ka jingtohkit halor ka jingshah kawut lathi ki dkhot ka HYC ha u Pulit Ophisar hapoh Pynursla Police Station.
“Nga la ïoh ïa kiwei ka jingpyntip na ka HYC, kaba ïadei bad kawei ka jingjia ha ka 24 tarik mynta u bnai ha kaba ki sengbhalang ki la leit pyntip sha ki Pulit ka Pynursla shaphang ka jingshalan tuh ïa ki muid.
Hynrei kaei kaba la jia ka la pynkyndit, ha ka jaka ba ki Pulit kin pyndep ïa ka kamram halor ka jingujor ki la leh donbor pynban, nga kwah ban thung jingtohkit halor kane," u la ong.
Shillong, Rymphang, 27: Ka Hynñiewtrep Integrated Territorial Organization (HITO) ha ka sngi Baar ka la pan jingpynshai na ka Sorkar Jylla ha kaba ïadei bad ka jingpynkhreh ban aiti ïa u dewïong ba ladep tih sha ka Coal India Limited (CIL) na ka bynta ban die lilam ba ladep pynbit pynbiang nadong shadong da ka tnat Mining and Geology bad ïa ka jingdie lilam yn pynlong ha ki district bapher bapher.
Ha ka shithi sha u Director ka Minerals Resources (DMR), u President ka HITO Bah Donbok Dkhar u la ong ba ka seng ka kwah ban ïoh jingtip ha kaba ïadei bad ka jingithuh bad ka jingpynbna ïa ki Designated Depot na ka bynta ka jinglum jingkheiñ ïa u dewïong ban die lilam, ka jingshna ïa ki Depot, ka jingkitkhlieh halor ka kit ka bah ïa u dewïong sha ki Designated Depot, ka rukom ai ïa ka Transit Pass na ka bynta ka jingpynkit ïa u dewïong sha ki Designated Depot bad ki khyrdop mih, ka rukom pynkit ïa u dewïong da ki trai dewïong bad ki nongthied ïa u dewïong ba la lilam na ki Designated Depot hadien ba la aiti ïa ka Transit Pass, ka jingpynshisha ha Designated Depot, ka rukom die lilam bad ka buh jingkheiñ ïa ka pisa bad kiwei kiwei.
Ka Seng ka la pan jingtip ruh halor ki rukom siew ïa ki Royalty, ka GST, CESS bad kiwei kiwei de ki rukom siew ba dei ban siew ïa ki nongshalan dewïong lane da ki nongthied dewïong kiba la ïoh ïa ka Challan/Transit Pass ban kit ïa u dewïong ba la ai da ka tnat Mining and Geology Department lane da ka Coal India Limited.
“Hynrei ngi la ïoh jingtip ba ki don katto katne ki nongthied ïa u dewïong ba ka ophis jong phi kam shym la ai ïa ka NOC ban kit ïa u dewïong wat hadien ba ki la pyndep ban siew lut baroh ki jingsiew katkum ka lynti kaba dei.
Ka don ruh ka jingujor ba u Director um trei ban soi ïa ka NOC katba um pat ïoh ïa ka jingbthah ne u kyrwoh na ki bor bahalor jong u.
Ngi kwah ban tip mano kita ki bor bahalor ban ai ïa ka Challan ban kit ïa u dewïong lada kam dei hapoh ka bor jong u Director? la buh jingkylli u Bah Dkhar.
“Ka pynlyngngoh ïa ngi ka long balei yn dang don sa kawei pat ka jingpynbeit haba baroh ki jingsiew ladep ban siew lut nadong shadong bad wat ïa ka Royalty bad ka Tax ruh ladep ban siew bad ki nongthied ïa u dewïong ki la bud ryntih ïa ki jingbthah jong ka Ingbishar bad ki bor ba dei peit," la ong shuh shuh u Bah Donbok ha ka shithi.
Shillong, Rymphang 27 : Ka Myntri ka tnad kam rep kam riang ha ka Jylla ka Kong Ampareen Lyngdoh ka la ïathuh ba ka Tnad ka la ïoh jingtip ba ka don ka jinghiar jong ka dor u synsar hapoh ka Jylla.
Haba jubab ïa ka jingkylli ha ïing Dorbar Thaw Aiñ, ka Myntri ka la ïathuh ba ka daw ka long ba ki Jylla ba marjan kata ka Assam, Mizoram, Tripura bad Arunahcal Pradesh kila pynkiew bha ïa ka jingpynmih synsar ha la ki jong ki Jylla ha kine ki 2-3 snem.
Ka pyntip ba ka jingeh jong ka jaka rep synsar ha Meghalaya ruh kala nang kiew.
Ka jingkynshew (stock) synsar ba naduh u snem bala leit, ka dang don ha ki kudam.
Ka jingkiew ka jingpynmih synsar na ki Jylla ba marjan kala nang pynbun ïa ka mar ha ïew, kaba la lam pat sha ka jinghiar dor u synsar".
Halor ki sienjam bala shim ban leh eiei halor kane ka jinghiar dor, ka Myntri kala ïathuh ba ka Mawiong Wholesale Market ka don ïa ki kudam ba ngiam ban thep palat 21,000 MT.
Bun na kine ki kudam la pyndonkam ban buh ïa ki synsar bala thad ha ka por ba hiar dor u synsar, kumta kala plie lad ïa ki nongrep ba kin ïoh kham heh ka dor".
Ka jingpoi mar manla ka sngi bad ka dor ïew jong u synsar la ju thep ha ka AGMARKET portal bad MEGAMB portal kaba lah ban ïohi lut da ki paidbah/nongrep ba kin tip ïa ka dor ka mur.
Shillong, Rymphang, 27: Arngut ki snar nongkhaii drok ki la shah kem ha ki Pulit jong ka East Jaiñtia Hills District ha ka Lah Sngi u Blei katba ki dang pynlong ïa ka jingtalasi ïa ki kali kiba wan na Kalain, Cachar, Assam.
U Superintendent of Police ka East Jaiñtia Hills District Giri Prassad ha u kyrwoh ba la phah sha ki lad pathai khubor ha ka sngi Baar u la pyntip ba ki Pulit kiba la pynlong ïa ka jingtalasi kali ha Umkiang ha ka por kumba 10:00 mynmiet ki la bat ïa kawei ka kali Tata truck 1512 kaba don ïa u nombar AS 28 AC -1046 katba ka dang wan na Kalain, Cachar Assam bad rung sha Lumshnong, Meghalaya.
Ha ka jingtalasi, ki Pulit ki la lap ar tylli ki synduk thep sabon ba la suba ba la thep ïa u drok na ka met jong u Dony Paya Mulieh uba la 19 snem ka rta uba sah ha Khliehshnong, Lumshnong, East Jaintia Hills bad na u Langki Rymbai uba la 23 snem ka rta uba sah ha Dongdukan Lumshnong.
Ha ka jingleh tes ryngkat ka jingsakhi lang jong ki riewpaidbah la pynshisha ba u dei u drok ‘Heroin’.
Hadien ba la thew, u drok u don ka jingkhia kaba 34.
44 gram.
Ïa u drok bad ar tylli ki mobile phone la kurup noh na kitei ki arngut bad ki Pulit ki la register case ha Lumshnong Police Station hapoh ka Section 21(b)/29 NDPS Act.
Ka jingtohkit ïa kine ki arngut mynta ka dang ïaid shakhmat.
Shillong, Rymphang 27 : Ka All India Trinamool Congress lane ka TMC ka la rai ban ym pynïeng kyrtong na ka Shillong Parliamentary Constituency ha kane ka election MP Lok Sabha ka ban long ha u bnai Iaiong ne Jymmang 2024.
U President ka TMC u bah Charles Pyngrope u la pyntip ïa kane sha ki nongïalam ka All India Trinamool Congress (AITC) ha Kolkata dang ha kine ki khyndiat sngi.
Ha kaba ïadei na ka bynta ka Tura Parliamentary Constituency ka TMC kan sa shim ïa ka rai tad haduh ba ka la dep ban lum jingtip na kylleng ka Constituency hapoh kane hi ka taiew.
Haba ïakren bad ki nongthoh khubor u bah Charles u la ong “Ka daw ba la shim ïa ka rai ban ym pynïakhun kyrtong na kane ka Shillong Seat ka dei hadien ba la lum jingkheiñ bad lap ba ka jingïoh vote jongka party ha ka election MLA kaba la dep ka duna palat bad kumta kan buh jingeh bha ïa ka party ban ïoh ïa ka jingjop wat la ka pynïeng kyrtong ruh".
Ka TMC kum shi bynta ka jingïadon lang ha ka INDIA Block ka lah ban ai ka jingkyrshan ïaka Congress hangne ha ka Shillong Seat.
Ha kaba ïadei bad ka jingwan jong u nongïalam ka AITC u Derek O’Brien sha ka nongbah Shillong dang shen, u bah Charles u la ong “Kat kum ka jingai jingmut jong u ka long ba ka party ka dei ban pynïakhun kyrtong beit na Tura bad dei halor kane ngi la pan por ban lum jingtip shwa na baroh kawei ka constituency khnag ban sngewthuh la ka party ka dang ïoh ne em kajuh ka jingkyrshan kumba ïoh ha ka election MLA ba la dep".
Shillong, Rymphang, 27: U MLA ka BJP na South Shillong Bah Sanbor Shullai ha ka sngi Baar ula aiti da ka shithi ha u State President ka BJP u Rikman G.
Momin da ka jingkyntu ba ka party kan mynjur ïa ka Dr.
Fenela Lyngdoh Nonglait kum ka kyrtong na Shillong Parliamentary Constituency ha ka elekshon Lok Sabha ka ban sa long shen.
U Bah Shullai u la kyrpad ruh ïa u Bah Alexander L.
Hek, uba dei ruh u Myntri ka Sorkar Jylla bad u MLA ka BJP na Pynthorumkhrah, ban ai jingkyrshan ïa ka Dr.
Nonglait bad ha kajuh ka por u la kyrpad ruh ïa u State President barim ka party Bah Ernest Mawrie ban weng noh ïa ka jingpan tiket bad ban ai ka jingïatreilang.
Ha ka jingïakren bad ki lad pathai khubor hadien ka jingïakynduh ïa u State President, u Bah Shullai u la ong, “nga la wan lang bad ki nongkitkam jong ka South Shillong Mandal ban aiti ïa ka shithi ha u State President ban pynpaw ïa ka rai ba ngi la shim ban ai jingkyrshan ïa ka Dr.
Fenela Lyngdoh Nonglait.
Ngi kyntu ruh ïa ka party ba kan pdiang ïa ka (Dr Nonglait) kum ka kyrtong jong ka party ban ïakhun na Shillong Parliamentary Seat.
"“Ka Dr.
Fenela Lyngdoh Nonglait ka dei ka Gold Medallist ha ka Law.
Ka jingnang jingstad ba ka la don kan long kum ka jingmihkhmat ïa ka imlang ka sahlang jong ngi kaba aijait sha ka kmie.
Nalor, ba ka long ka briew kaba khuid bad ka jingtuklar biang por ïa ki jingeh kan ïarap ïa ngi ban ïoh ïa ka vote na ki thaiñ nongkyndong ruh," u la ong.
U Bah Shullai u la ïathuh ruh ba ïa ka shithi ba la aiti sha u National Vice President In-charge Meghalaya u Dr Chuba Ao, sha u National General Secretary bad Coordination ki Jylla ka North East u Rituraj Sinha kum ka jingpyntip.
U Bah Shullai u la ïathuh ba u la ïakynduh ïa u Bah Hek ban ïakren sani halor kane ka kam mynta ka sngi.
“Ngam shym ïohlad ban ïakynduh ïa u (Hek) namarba um shym la wan sha Assembly.
Dang mynta hi ka sngi nga ïoh jingtip ba um lah ban ïaid namarba u shitom.
Ngan sa ïakynduh ïa u bad ngan sa ïakren markhmat khnang ba ma gni arngut ki MLA ngin kyrpad ïa ka High Command jong ka Party ban mynjur ïa ka Dr.
Fenela Lyngdoh Nonglait kum ka kyrtong na Shillong Seat," u la ong.
“Nga ladep ïakren ruh bad u Bah Ernest Mawrie (bad kyrpad ïa u) lada u la lah ban weng noh ïa ka rai khnang ba ngin dup lah ban ïatreilang," ula ong bad ïathuh ba u Bah Mawrie u la ong ba un ap shwa ïa ka rai jong ki nongïalam bahalor jong ka party.
Shuh shuh u Bah Shullai u la ong ba ki paidbah ka rilum Khasi bad Jaiñtia ki la babe ba ki la jied ïa u Bah Vincent H Pala.
“San snem ha Parliament, u Bah Pala u la shu pynlut por tang ha kaba bam sohot," la kynnoh u Bah Shullai.
U Bah Shullai u la shah rem ha ka jingïakhun ïa ka elekshon Lok Sabha kaba la long ha u snem 2019.
U la kam ba u Myntri ka tnat Kam Pohing u Amit Shah u ladep ïakren bad u lyngba ka telephone bad kular ruh ba yn thung ïa u kum u Myntri ka DoNER lada u jop ha ka elekshon 2019.
“Ka jingkyrpad jong nga sha ki paidbah ka long ba ki dei ban long kiba ïohi jngai bad ban ai ïa ka vote na ka bynta ka BJP.
Kan long ka jingkyrkhu lada ka party ka ai tiket ïa ka Kong Fenella bad lada ka jop khlempep kan ïoh ïa ka shuki Myntri bad ha kata ka por kan wanrah ïa ka dud bad ka ngap sha ka Jylla, kan wanrah shibun ki kam pynroi ban pynkha ïa ki lad ïohkam ïohjam sha ki paidbah ka jylla," u la ong.
“Lada ki samla ki kwah ïa ka kam ki dei ban ai ïa ka vote sha ka BJP.
Ailad shisien ïa ka BJP," la kyrpad u Bah Shullai.
Shillong, Rymphang 27: U Myntri Rangbah, u Conrad K Sangma ula kular ba ka sorkar kan trei katba lah ka bor na ka bynta ban wanrah ïa ka jingshngaiñ bad jingïada na ka bynta ki paidbah kiba shong sah ha ki jaka khappud bad ka Assam namar ka jingle donbor ki riew shitniam Hindu ïa ki skul Missionary ha Assam.
Ïa kane u Myntri Rangbah u la ïathuh haba jubab ïa ka zero hour notice bala wanrah da u MLA ka UDP na Nongpoh Bah Mayralborn Syiem halor ka rai jong ki kynhun shitniam Hindu kiba la leit tah poster kylleng ka Assam ba bthah ïa ki skul Missionary ban weng lut ïa baroh ki mot niam bad ki Iingmane na ki jaka jong ki bad ban sangeh pyndonkam ïa ki jaka pule na ka bynta ka niam.
“Ngin sa pyntip ïa ki SP bad ki DC ba kin pynkhlaiñ ïa ka jingïaid pahara ka ban pynthikna ba ki paidbah kin ïoh ïa ka jingshngaiñ bad ba kin ïoh ruh ïa ki jingïada lada dei ban mih kano kano ka jingjia" ula ong.
Tangba u Conrad u la ong ba kam dei pat ïa u ban leh eiei khlem da wad ïa ka jingshisha.
bad donkam ban pynshisha shuwa ïa kane ka khubor bad ki jingtip shuwa ban leh eieiNalor kane,u Myntri Rangbah ula ong ba u ju ïakren borabor bad u Myntri Rangbah ka Assam Himanta Biswa Sawma bad kumjuh ruh hapdeng ki Chief Secretary jong ki ar Jylla.
Shillong, Rymphang, 27: U Myntri Rangbah barim ka Jylla u Mukul Sangma ha ka sngi Baar u la wanrah ïa ka Point of Order pyrshah ïa ka jingbym lah jong u Myntri Rangbah bad ki Myntri jong u ban don hapoh ka Ing ha ka jingïathir ïatai halor ka Mang Tyngka.
Haba ïoh ïa ka jingthylli kreng kreng ki shuki ha ka Treasury Bench, u Dr.
Mukul u la wanrah ïa ka Point of Order bad ong ba ka Rule ka kdew, “u Myntri ba dei peit ïa ka tnat um dei ban mih na ka ing khlem ka jingbit jong u Lamphang.
"“(Hynrei), ngam ïohi satia uno uno ruh u Myntri, lymne ïa u Myntri Rangbah ne ïa kiwei kiwei ki Myntri ba la kham rangbah.
Tang uwei u dkhot ka Kynhun Myntri (Rakkam A.
Sangma), uba shong bad u bym bat satia ïa ka tnat (ba la ïatai).
Namarkata, nga kwah ban kyntu ïa phi Symbud Lamphang ban pyntreikam da ka kyndon jong ka Procedure and Conduct of Business ha ka por kaba dei," u la ong.
Haba u Mukul u la kylli shaphang ka iktiar jong u shongknor halor kane kam, u Symbud Lamphang u Timothy D Shira u la jubaba da kaba ong, “ngan pyntip ïa ki (Myntri) ba kin wan.
".
Shillong, Rymphang 27: Ha ka sngi ba kut ka dorbar mang tyngka mynta ka sngi, ki dkhot ka Liang Pyrshah ha Meghalaya Legislative Assembly mynta ka sngi, ki la mih jyndat noh na ìingdorbar shuwa ba u Myntri Rangbah, u Conrad Sangma un jubab ïa ka jingïatainia halor ka mang tyngka.
Kane ka jingmih jyndat da ki MLA ka Congress, TMC bad VPP ka long ban pyrshah ïa ka Voting of Demand for Grant shuwa ba u Myntri Pla Tyngka un jubab ïa ka jingïatai ïa ka mang tyngka.
Haba wanrah ïa ka Point of Order ha ka sngi kut jong ka Dorbar mang tyngka, u MLA ka Congress na Umsning Dr Celestine Lyngdoh ula ong ba ka jingkren u Myntri Rangbah ka Jylla Conrad K Sangma, uba khmih ruh ïa ka pla tyngka, ba ka Voting on Demand for Grant ba ladep leh ha ka sngi Thohdieng ka dei na ka bynta ka Supplementary Demand, ka dei kaba bakla namar ïa ka Supplementary Demand ladep leh naduh ka 21 tarik Rymphang.
“Lada ngi ong ba ka Voting for Demand for Grant lah ban leh shuwa ka jubab u Myntri Pla Tyngka, ka mut ba kane ka jubab u Myntri haba kut jong ka jingïatai ïa ka mang tyngka kam don jingmut shuh," ula ong.
U Dr.
Lyngdoh u la ong ba kum u dkhot jong ka ìingdorbar, u kwah ba ka ïingdorbar ba kan bud ïa ki Rule.
“Lada ka ïing kam bud ïa ki Rule, kaei ka jingmut ïa ngi ban shong hangne bad ban sngap," la ong u MLA ka Umsning.
U Dr.
Celestine ula kyrpad ïa u Lamphang ban weng noh ïa ki kyntien ba ula pyndonkam ba ki la shu pynsyrwa kai ïa ka por bad ban pynbeit da kaba pynbeit ïa ka jingkren ba ïalam bakla jong u Myntri Rangbah ba ong ba ka sngi Thohdieng ka dei kaba Vote ïa ka Supplementary Demand ka long kaba bakla bad kaba hap ban pynbeit.
“Lada ki dei ban vote ïa ka mang tyngka jong une u snem ha ka sngi Thohdieng, ka mut ba ngi la ïaid palat ïa ki kyndon jong ka rules", la bynrap biang u MLA ka Congress na Umsning.
Ïa kane ka point of order u Dr.
Celestine la kyrshan da ka All India Trinamool Congress (TMC) bad ka Voice of the People Party (VPP).
Haba ai ïa ka rai, u Lamphang Thomas A Sangma ula ong, “ngam don jingmut satia ban ong ba kane ka Iing ka la shu pynsyrwa kai ïa ka por.
Ha ka jingshisha namar ka jingduna palat ka por, nga la bthah ban nym kren ïa ki kam ki bym donkam bad ban kren beit thik tang ïa ka mat.
Hynrei, nga pynbeit noh ïa ka jingkren jong nga bad ïa ka kyntien pynsyrwa kai ïa ka por yn weng noh na ka jingïakren jong ka ïing".
Hynrei, u la ong pat ba ïa ka ishu kaba ar, ki sngi pynlong ïa ka dorbar (calendar) ka dei kaba la rai hapoh ka BAC bad la buh ruh hakhmat ka ïing ha ka sngi sdang jong ka Dorbar myn ha ka 16 tarik Rymphang bad la ïa mynjur ruh da ka Iing.
Katkum ka Rule, ka jingpynsangeh shipor ïa ka Rule lah ban wanrah da ka Parliamentary Affairs hynrei naba nga ladep ban ai ïa ka rai, kumta ka rai jong nga ka dei kaba kut" ula ong.
Namar ka jingbym hun ïa kane ka rai jong u Lamphang, ki Dkhot ka Liang Pyrshah na baroh lai tylli ki seng sain pyrthei, kila mih jyndat noh napoh ka Iingdorbar ban pyrshah ïa ka jingbym lah jong ka Sorkar ban pynbeit ïa ki jingbakla.
Haba ïeng ïada ïa ka Liang Synshar, u Symbud Myntri Rangbah ba khmih ïa ka Parliamentary Affairs Bah Prestone Tynsong ula ong ba ka rai jong u Lamphang ka long kaba shai bha.
Naduh ka sngi nyngkong la wanrah (calendar) hapoh ka BAC bad hapoh ka ïing bad ka ïing la ai ka jingmynjur.
Haba u Dr Mukul Sangma ula ïeng ban ïasnohkti lang bad kiwei ki dkhot ka Liang Pyrshah bad ong ba ka jingmih jyndat ka dei kum ka jingpyrshah bad jingbym mynjur ïa kaei kaba ka Sorkar kaba leh, u Bah Prestone ula kynthoh “Ka Liang Pyrshah ka la pynman kale ïalade.
Kane ka calendar (sngi shong dorbar) ka dei kaba la mynjur da ka Iingdorbar ha ka sngi sdang jong ka dorbar, kumno yn phai dien biang ïa ka.
Haba kdew ba kane ka jingleh ka Liang Pyrshah kum ka kam ka bym ïahap, u Myntri Rangbah Conrad K Sangma ula ong ba ki dkhot ka Liang Pyrshah ki la shu pynlong ishu khlem daw ha kaba ma ki hi dalade ki la ïadonbynta haba shim rai ha ka por ba ka Iingdorbar ka pdiang ïa ka calendar (sngi shong dorbar) ba la tyrwa da ka BAC.
U la kynnoh ruh ïa ka Liang Pyrshah ba kam kwah ban sngap ïa ka jubab halor ka jingïatai ïa ka mang tyngka hadien ka jingïohi ïa ki jait kam kiba la pyntreikam hapoh ka Jylla.
“Na kaei kaba nga sngewthuh, ki la waddaw ban ym sngap ïa ka jubab bad kumba nga ong, kine ki dei ki kam kiba kongsan namar ka jingkren halor ka mang tyngka bad ka jubab kan dei kaba phaikhmat sha kiba bun ki kam, hynrei yn ong kumno, ka dei ka rai jong ki bad ka Jylla baroh kawei ka peit ïa kane," ong u Myntri Rangbah.
Shillong, Rymphang 28: Ka kynhun ïalehkai phutbol jong ka Meghalaya kam don jingkyrmen shuh ban ïohrung sha ka quarterfinal ha ka lympung ïalehkai jong ka 77th National Football Championship na bynta ka Santosh Trophy 2023-24 hadien ba ka la ïakhaid ha bad ka Goa ha ka jingïakhun na ka thup jong ka Group A kaba la long ha Itanagar, hynne ka janmiet.
Kumban shu pynkynmaw, kaMeghalaya ka la wan kyrdan ba ar ha u snem ba ladep ha ka Santosh Trophy, hynrei mynta ka kynti ka la ïoh ban khur tang 2 point hadien ba ïakhaid bad ka Kerala bad ïa ka Goa hynne ka janmiet.
Shuwa ban jam sha kane ka jingïakhun, ka kynhun Goa ka ladep ban pynthikna ïalade ban rung quarter final, katba ka Meghalaya ka donkam ban jop khnang ban pynneh ïa ka jingkyrmen ban ïohrung sha ka wat ba bud bad ïaknieh bad ka Assam.
Ha kane ka jingïakhun, na ka liang jong u Bah Khlain Pyrkhat Syiemlieh-Head Coach ka kynhun, u la wanrah jingkylla tang ha ar tylli ki bynta jong ki player.
Ha kaba u la wanrah biang ïa u Lionel Rymmei ha jaka jong u Siwel Rymbai ban ap kol, katba u Banskhemlang Mawlong u la shim ïa ka bynta jong u Overkindness Lyngdoh Mawnai.
Haba bishar ïa ka jingïalehkai, lah ban kdew ba ka Meghalaya ka la ïalehkai bha khamtam ha ka kylla step, ha kaba ka la ïoh ruh katto katne ki kabu na u Sheen Sohktung ïa kiba u khlem shym la lah ban pynurlong.
Hynrei haba jam sha ka jingïakhun jong ka kylla miet, dei ka Goa kaba la ïoh ban tehlakam bun shah ïa ka bol, bad ka la ïoh ruh shibun ki kabu ba ka la shna hynrei ki la long kiba sepei namar ym shym la don ba thep ïa ki.
Watla ka Goa kam shym la lah ban pynkhihjar ha kane ka jingïakhun hynrei ka la biang pat ïa ka kynhun ban bteng ïa ka lynti ïaid khlem ka namrem.
Nalor ka Goa, na ka Group A ka Services bad ka Kerala ki la pynthikna ban rung quarterfinal hadien ba pynliem ïa ka Assam bad Arunachal Pradesh da 2-0 kol.
Ka Meghalaya kan ïalehkai khadduh pyrshah ïa ka Arunachal Pradesh ha ka 1 tarik u Lber por 7 baje janmiet.
Shillong, Rymphang 28: Ka Madan Heh FC ka la ïoh khur ia ka song pisa kaba 50 hajar tyngka hadien ba ka la ïoh rah ïa ka nam lahduh jong ka lympung ïalehkai kynjatbol ba 9 ngut shilliang kaba la tip kum ka 1st Knockout Football Tournament 9 Aside ba la pynïaid da ka HANM Mawlai Syllaikariah Unit.
Ka Madan Heh FC ka la jop da kaba pynliem noh da 5-2 kol ïa ka Mawlai Impact FC ha ka jingïakhun phainal ha ka sngi Balang ha Madanlyngkhuid Block 8, kaba don ha Mawlai Nongkwar.
Ha kane ka sngi la ïadonlang u Bah Wanseng Jyrwa u riew rangbah jong ka Mawlai kum u kongsan, Bah Lamphrang Kharbani President ba rangbah ka seng HANM kum u symbud kongsan, Bah Nelson Kharbani, Bah Bawan Nongsiej kiba dei ki vice president, Bah Venus, ki nongkitkam ka HANM Mawlai Syllaikariah Unit bad ki paidbah nongpeitkai.
Haba phai sha ka jingïalehkai phainal ka long kaba itynnad bad ïakhaid bha.
Ka kylla step ka la kut da kaba ïathep mar shi kol.
Dei ha ka kylla miet ba ka jingïalehkai ka la sdang ban kylla, ha kaba ka Madan Heh FC ka la ïoh ban thep ia ki saw kol kynthup ka shi kol ba la ïoh thep ei, katba ka Mawlai Impact FC ka ïoh ban pynshai tang shi kol.
Ha kaba kut jong ka jingïalehkai la sam ïa ki khusnam sha baroh ar ki kynhun ha kaba ka Madan Heh FC ka ïoh khur ïa ka song pisa ba 50 hajar tyngka ryngkat ka trophy bad ki takma katba ka Mawlai Impact FC ka ïoh 25 hajar tyngka ryngkat ka trophy bad ki takma.
U Bah Lamphrang Kharbani haba ai jingkren u la ong ba ka seng HANM ka ju pynlong ia kiba kum kine ki jait jingïalehkai ban pyllait ïa ki samla na ki jingmlien ba sniew khamtam na ki jingdih pynbuaid.
U Bah Wanseng Jyrwa haba kren kum u kongsan u la ai khublei ïa ka HANM kaba la pynlong ïa kane ka jingïalehkai kaban ai ka jingmut jingpyrkhat kaba khlaiñ, ka met kaba koit ba khiah bad ban pyllait na ki jingsniew kiba bun.
U la kyntu ïa ki samla ba kin pyndonkam hok ïa ka sap kaba U Blei U la ai khnang ba kin ïoh ban rah ïa ka nam ka burom ïa ka ïing ka sem bad ïa ka Jylla hi baroh kawei.
Ha kane ka sngi shuwa ban sdang ka jingïakhun phainal la ïoh ban pynïalehkai paralok hapdeng ka HANM seng kmie pyrshah ïa ka HANM Mawlai Syllaikariah Unit.
Shillong, Rymphang 28: Ka kynhun ïalehkai jong ka Shillong Lajong SC ka la duh ei ban khur ïa ki lai point ba kongsan na ka jingïakhun pyrshah ïa ka Rajasthan United kaba la long hala ïing, kata ha SSA Stadium-Polo jong ka lympung I-League hadien ba katei ka liang pyrshah ka la lah ban pynphai shuwa ban kut ka por haduh 2 kol tang hapoh 2 minit ban pynïakhaid ïa ka jingïalehkai hynne ka jan miet.
Ha kane ka jingïakhun, ka Lajong ka la lamkhmat lypa da 4-2 kol hynrei shuwa ban kut artad ka por ba la pynjlan ïa ka jingïalehkai ka Rajasthan ka la ïohlad ban thep haduh 2 kol ban pynthikna mar shi point na kane ka jingïakhun.
Ka jingïakhun ka long kaba shongshit bad kaba itynnat bad dei ka Rajasthan kaba la ïoh pynkhihjar nyngkong lyngba u R.
Gupta ha ka minit ba 12 jong ka kylla step, hynrei ka Lajong ka la ïoh ban pynphai ha ka 25 minit na ka kol ba la thep da u K.
Lhuid.
Shuwa ban sa khylliap ïa ka por jong ka kylla step ka Lajong ka la ïoh thep ïa ka kol kaba ar na ka penalty ba la shut da u D.
Tardin, kaba la pynlong ïa ka kynhun ban lamkhmat ïa ka jingïakhun.
Tang hadien katto katne ba la ïaid ka kylla miet, ka Lajong ka la shah pynduna shiphew ngut ha madan naba ïoh red card noh u A.
Lyngdoh (49 minit) shuwa ba u R.
Gupta jong ka Rajasthan un pynïakhaid ïa ka jingïakhun da mar 2 kol ha ka minit ba 50.
Watla ka kynhun ka la hap ban bteng ïa ka jingïakhun da tang shiphew ngut hynrei kam shym la kynrandien satia bad dei ha ka minit ba 80 ba u Goncalves u la thep ïa ka kol kaba lai, nangta bud sa ka kol kaba saw na u Phrangki Buam ha ka 85 minit kaba la pynshongshit ïa u paid nongkyrshan.
Hynrei hashwa ban kut artad ka por pynjlan ïa ka jingïalehkai ka Rajasthan United lyngba u Denzell (90+4 minit) bad na u Chhangte (90+6 minit) ka la ïoh ban pynïakhaid ïa ka jingïalehkai ban khur mar shi point.
Da kane ka jingïakhaid ka Lajong ka hiar sha ka kyrdan ba hynriew da 26 point naki 16 sien ïakhun, katba ka Rajasthan United ka dang ïaineh ha ka kyrdan ba 9 da 17 point naki 16 sien ïakhun.
Ka Lajong kan sa ïakhun pat ha ka 4 tarik u Lber pyrshah ïa ka Churchill Brothers shabar nala ïing, ha ka por 7 baje jan miet.
Ka Khasi Hills Autonomous District  Council kaba la buh hakhmat eh ïa ka thong ban wanrah ïa ka jingkhuid jingsuba ha ki shnong ki thaw kiba dang hap hapoh u pud u sam jong ka Council ka la pan jingkyrshan na ka World Bank ban shna ïa ki Resource Recovery Centre da kaba sdang nyngkong eh na ki shnong kiba hap hapoh ka East Khasi Hills District.
Ka District Council ka la buh hakhmat eh ïa ka thong ban wanrah ïa ka jingkhuid jingsuba ym tang ïa ki shnong ki thaw, hynrei wat ïa ki sawdong sawkun jong ka meimariang bad ïa ki um ki wah.
Ka buit ban shna ïa ka Resource Recovery Centre ka dei kawei na ki lad kaba lehse lah ban ong ba kan long ka jingkyrkhu ruh ha kawei ka liang namarba lyngba kane ka Centre yn pynïakhlad ïa ki niut kiba pyut ban pyndonkam biang bad ïa ki bym pyut ïa kiba yn dup lah ban pynïaid kam da kawei pat ka rukom.
Kane kan long ruh ka lad ban pynkylla pisa ïa ki ñuit ba la bret na ki thliew iing jong ki briew.
Ki wahduid bad ki wah bah ki shu kylla sohpdung ei ha ka jingleh sat jong ki paidbah ki bym don shuh ïa ka mynsiem ïatiplem bad haba tih bniah ïa ki daw ka long ba ki paidbah kim kheiñ kordor ïa ka mariang kaba ai ïa ka lyer kaba khuid bad ka mariang kaba pyngngad.
Ka jingbym biang jong ki jaka bret ñiut, ka pynlong ïa ki paidbah ban shu bret ïa ki jaboh jabaiñ kat shaba lap ba shem.
Wat ka jingpynjari jong ka Sorkar ïa ki kyndon aiñ ba la mana ban daiñ kuna ïa ki nongpynkheiñ aiñ hynrei kam pynsheptieng satia.
Kito kiba ju mlien ban pynkheiñ aiñ kin ïai leh kajuh shi kajuh ka kam tad haduh ba ka aiñ hi kan da leh da kaba tyngeh.
Shabas! Khasi Hills Autonomous District Council, kaba mih shakhmat ban pyntreikam ka Resource Recovery Centre, lyngba ka Solid Waste Management Programme.
Ka jingpan jingkyrshan na ka Hima Mylliem kan ïarap shikatdei eh ban wanrah biang ïa ka jingkhuid jingsuba jong ka Iewduh kaba long ka kad khaii kaba heh tam ha kane ka Jylla Meghalaya.
Ka jingbret pathar ïa ki jaboh jabaiñ kyndong jong ka surok ïaid kjat ha Motphran kaba long ka iitkhmih jong ka Iewduh ka la wanrah ïa ka jingsma iwtung bad ka jingijli ban peit ïa ka jingbym sngewthuh jong ki briew ïa ka jingkordor jong ka jinglehkhuid.
Sa kawei pat ka long ba ka District Council ka dei ban buh hakhmat ïa ka thong ban pynkhuid sa ïa ka wah Umkhrah bad ka Wah Umshyrpi namarba kine ki dei ki ar tylli ki Wah kiba tuid na ka dohnud jong ka sor Shillong bad kiba long ruh ka iitkhmih jong ka nongbah.
Ka jingjaboh jong kine ki ar tylli ki wah kumba ka long baroh shikatta, ka dei hi na ka jingbym kheiñ snep jong ki paidbah ïa ka jingmyntoi jong kine ki ar tylli ki wah.
Jin lada ka Wah Umkhrah bad ka Umshyrpi kin long kiba khuid khlir khlir khlempep kin don bun ki lad ban kamai pisa da kaba shna ïa ki jaka ban khring ïa ki nongjngohkai pyrthei kumba long sha kiwei kiwei ki bynta jong ka rilum Khasi bad Jaiñtia.
Ka District Concil hi marwei kan ym lah ban pynurlong ïa kane ka jingthmu, lymda ki bor Hima, ki bor shnong bad ki paidbah nongshong shnong kim ai ka jingïatreilang.
Ka jingpynjari kyndon jong ki bor sorkar kin ym don jingmut lada ki paidbah hi kim don ka jingangnud naduh mynsiem bad ka jingkitkhlieh ïa ka jinglong bakordor jong ka meimariang.
Nongstoiñ, Rymphang 28: Ka jingthmu jong ka sorkar Meghalaya ban pynpoi bording electric lyngba ka skhim RGVVY kaba la bei pisa da ka sorkar pdeng, ban pynpoi sha ki lai tylli ki shnong kiba don ha ki thaiñ Langpih ba kynthup ïa ka Mawdiangsnam, Umyiap bad Miangbyrkong, ka la sah kut naduh ba la sdang ban pyntreikam.
Katei ka jingsahkut ban pynpoi bording sha kitei ki shnong ka dei hadien ba u Kontraktor u la sdang ban pyntrei, hynrei na ka liang ka sorkar Assam ka la bthah ïa ki pulit kiba don ha Langpih ba kin pynsangeh ïa katei ka jingtrei.
Ki nongtrei ïa katei ka projek ruh ki la hap ban sangeh noh, namar ba ki pulit Assam kim shah satia da kaba ong ïa ki ba lada ki dang bteng ban trei, kin kem bad rah sha thanad ban set along ïa ki.
Haduh kine ki sngi haba ïaid lyngba ïa katei ka lynti, la lap ba ki post electric kiba la pynïeng naduh Langpih haduh Mawdiangsnam ki la shu sah khong reng bad sarang lut.
Don ruh bun tylli kiba la shu buh kai harud lynti.
Haba pyrshang ban twad jingmut na ki nongshong shnong jong katei ka thaiñ, ki la ïathuh ba ka long kaba shisha ba ki pulit Assam, kim shym la shah satia ban trei bad ki da byrngem byrsit ruh ïa ki nongtrei bad ban kem wat ïa ki nongshong shnong ruh lada katei ka jingtrei kan bteng hadien ba ki la pynsangeh.
Ki la ong ba ha ka jingshisha ka sorkar Assam, ka la dei ban burom ïa ka soskular ne ka Status Quo kaba la ïa mynjur lang hapdeng ki ar sorkar, ba ym dei ban khanglad ïa ka jingpyntrei ïa ki kam pynroi lada pyntrei na Meghalaya ne na ka Assam.
Hynrei ka sorkar Assam ka pyntrei shait shait ïa ki kam pynroi kum kaba pynbha ïa ka surok na Mawsikar haduh Kamphaduli lyngba ki shnong Khasi naduh Mawsikar, Umwali, Umwahsiang, Langpih ter ter ha kaba na ka liang ki Khasi kim shym la khanglad satia ban pyntrei ïa katei ka surok.
Ka sorkar Assam ka la dep ban siang rong ïa ka surok PMGSY naduh Langpih haduh Mawkoibari, hynrei ym shym la don ba pynwit satia.
Na ka liang ki nongshong shnong jong katei ka thaiñ, ki la kyntu ïa ki bor ba halor khamtam ka sorkar MDA 2 ba ïalam da u Conrad K Sangma, ban tuklar lem bad ban ïa kren sngewthuh jingmut bad ka Assam, ba kam dei ban khanglad ïa ka jingpynpoi bording sha kitei ki lai tylli ki shnong, khnang ba ki paidbah kin ïoh jingmyntoi lang kumba ïoh kiwei pat ki para nongshong shnong ha ka Jylla.
Shillong, Rymphang 26 : Kum ka dak ka jingai burom bad ban kynmaw ïa ka jingwan sah jong u Rabindranath Tagore hangne ha Nongbah Shillong ha ki shi spah snem mynshwa na ka liang u Myntri ka tnat Arts and Culture bad uba khmih ruh ïa ka Tourism ha ryngkatlang bad u Chairman ka MTDC bad u Myntri barim ka arts and Culture u Bah Sanbor Shullai ha ryngkatlang bad ki heh ophisar ki Engineer ki la leit ban jurip ïa ka Rabindranath Tagore Cultural Complex kaba don marsyndah bad ka State Assembly kaba ha Rilbong Shillong ha ryngkatlang ïa ka Surok kaba don ha kane ka Complex kum ban pynïaid shakhmat ïa kaei kaba la sdang.
“Ka jingthmu jong kane ka jingjurip ka long ban shna ïa ka Museum, ka Cafe, ka parking lot, ha kajuh ka por ban pynbna ruh ïa kane ka jaka kum ka Heritage Building kaba u Rabindranath Tagore u la sah ha kane ka jaka kaba la palat spah snem ha ki por ba u Tagore u la wan sha Shillong," ïathuh u Myntri haba ïakren bad ki lad pathai khubor ha ka sngi Nyngkong.
U la ïathuh ruh da kaba ong ba ïa kane ka projek kaba la sdang da u Bah Sanbor Shullai ha ka por ba u la long u Myntri ka art and Culture mynta ka la poi ha ka kyrdan ban jam shakhmat bad ïa kane ka kam kan long hapoh ka jingpeit jong ka art and Culture bad ka PMC bad ka HLCS bad kane ka projek la mang kumba T.
15 klur kaba sah mynta ka long ban buh noh ïa u mawnongrim ha ka 9 tarik u bnai Lber bad hadien kane ynsa sdang ban pyntrei noh ïa ka kam.
U la ïathuh ruh ba ïa ka tender lah dep khot bad ka jingaiti ban pyntrei ïa ka kam ka la ïaid bad ban ai ïa ka kontrak.
Halor kane u Bah Paul Lyngdoh u la ïathuh ba u Tagore u la wan laisien sha Shillong bad ka don ruh kawei ka kamra thiah kaba u la ju pyndonkam ban thoh ruh ïa ki 3 tylli ki kot ha Nongbah Shillong ha kitei ki sngi ba u la sah ha Shillong.
“Ngi sngewtynnad ruh ba mynta ka Sngi ngi la lah ban pynbeit ïa kane ka kam bad ha shwa ban sdang ïa ka kam ngin sa buh noh ïa u mawnongrim ha ka 9 tarik u bnai Lber," ong u Bah Paul da kaba bynrap ruh ba ynda la dep ïa kane ka kam kan sa lah ban long ka jaka ka ban khring ïa ki nong jngohkai pyrthei.
Nongstoiñ Rymphang 28: Ka Nonglang Pungsier Angler Associtiation (NPAA) kadei ka synjuk jong ki rawon kaba kynthup ia ki samla bad ki rangbah na ka shnong Nonglang bad ki shnong ba mar jan kum ka Umwhlang,Mawsyrpad, Langja bad kiwei kiwei kaba ïaleh ban ïada bad pynneh pynsah ïa ki doh um doh wah ha shilynter ka wah Tyrsung bad ki shnat jong ka.
Katei ka seng ka la trei kam la palat arphew snem tam haduh mynta ban pahara ïa ka wah Tyrsung bad ki shnat jong ka.
Naduh da kaba pynlong ïa ka jingpahara da ki dkhot kiba la phiah ha ki group kat kum ki por.
Ki dkhot jong katei ka seng haduh mynta ki la don palat shispah ngut.
U bah K.
B.
Syiemlieh secretary katei k haba ïakren bad u nongthohkhubor u la ong ba haduh kine ki sngi ka seng ka dang ïaibteng ban pahara ïa katei ka wah naduh u bnai Nohprah manla u snem khamtah eh haduh u bnai Jymmang hynrei naduh u bnai jymmang lei lei habaroh shilynter katei ka wah bad ki shnat jong ka da ki phew ngut ki rawon ki don man la ka sngi ym tang ki shynrang hynrei wat ki kynthei ruh da ki phew ngut manla ka sngi ki don.
U bah Syiemlieh u la ong ruh bat eng teng ki ju pynlong ïa ka jingïakop khwai paralok khlem da pynlong kino kino ki jingpynbna paitbah bad ki ju ai da ka buskit kaba heh kumba leh kiwei pat ki ba pynlong ïa ki ïakop khwai dohkha ha ki pung,hynrei ki shu pynlong tang kum ka jingïalehkai sngewbha bad ba ki rawon kin pyni ïa ka sap khwai kaba ki don.
U la ong ruh ba mynta u snem katei ka seng ka la nang pynkhlaiñ shuh shuh ïa ki kyndon treikam ban pyrkhing ïa ka jingpynïap pathar ïa ki doh um ha katei ka wah bad ki shnat jong ka.
U bah Sevenstar Syiemlieh uwei na ki dkhot jong katei ka seng u la ong ba da ka jingtrei shitom bad ka jingïatylli jong ki dkhot la lah ban khanglad ïa shibun ki riew shim kabu kiba thmu ban wan ban pynïap dohkha da kaba siat bom,ai dawai bih bad khang jar,U la ïathuh ruh ba ha u snem ba la dep bun tylli ki jarkhang la lap ha katei ka wah hynrei ym shym la lap satia ïa ki briew ha kaba ki dkhot ka seng ki la pynjot noh ïa baroh ki jar.
Ha kajuh ka por u la ong ba na ka liang jong u u kwah ba ym dei ban ïada tang ïa ki doh um hynrei ïa ki mrad ki mreng ,ki sim ki doh bad baroh ki jingthaw ba im.
U la ïathuh ba ha kine ki snem ki mrad khlaw kum ki skei,ki sniang khlaw,ki diengkhied,ki syiar khlaw bad kiwei kiwei ki la sdang roi sted bha hynrei ki don pat ki briew na kiwei pat ki shnong ba marjan kiba ju wan beh thong man ka por bad don teng teng ba ha ka shisngi ki ioh haduh ar bad lai tylli ki skei.
Khatduh eh u la ong ba ka jingïada ban pynneh pynsah ïa ki mrad ki mreng ,ki sim ki doh ka la don kam eh ha kane ka pateng ba mynta bad ka awareness programe ne ka jingai jinghikai ïa ki paitbah ba kin sngewthuh ka la don kam kyrkieh ha kine ki sngi ha man la ki jaka.
U la kyntu ruh ïa ki bor synshar shnong bad ki paitbah ba kin smgewbha ban kiar raimaw rai dieng ban pynïap p;athar ïa ki mrad ki mreng,ki sim ki doh bad kiwei kiwei ki jingthaw ba im namar lada ym don ki mrad ki sim ki doh bad kiwei kiiwei ki jigthaw ba im wat ka mariang ruh ka long suda bad ka kynjah hynrei da ka jing don jong ki sim ki doh bad kimrad ki mreng ka pyn sngewtynnad lyngba ki sur ba ki pah ki rwai ha ki khlaw ki btap.
Jowai, Rymphang 27: Ka Hynñiewtrep Youth Council (HYC) Laskeiñ Block Circle hapoh ka jingïalam u Vice President samla Ioowanlam Sayoo ryngkat bad u Secretary samla Shadapstar Hadem, kila ïoh ban leit ïa kynduh bad u Executive Engineer PWD Road Shangpung Division, halor ka jingpynslem ban pyntrei ïaka surok Laskeiñ sha Barato bad Raliang shaduh Sahsniang.
Na ka liang ha ka jingïakren bad utei u sahep (E.
E) ula pynshai ba mynta ka sah sa tang ban pyntrei da ki Contractor kiba dei ban trei ïa ka kam.
Ka seng ka kyntu bad kyrpad jur ïa kitei ki Contractors ban pyntrei kloi kloi ïa katei ka surok, namar kumba long mynta ki paidbah kiba dei ïaid lyngba kane ka surok ki shem shitom haduh katta katta namar ka jingsniew palat kane ka surok khamtam la jan dei ka por lyiur.
Pynkut ka kyrwoh na u Publicity samla Moredan Ryngki.
Nongstoiñ, Rymphang 28: Ka jingpynshlur jong ka sorkar ïa ki paitbah ban thung ïa ki jait dieng soh, kam don jingmut khamtam ïa u sohplom bad sohñiamtra, namar ynda ki dieng ki la san bad ki la soh kim long satia ban bam, ong ka kong M.
Parïong kawei na ki nongrep dieng soh na ki thaiñ Rambrai.
Katei ka longkmie haba ïakren bad u nongthoh khubor, ka la ong ba ha ki snem ba kham mynshuwa ka la ïoh jingïarap na ka sorkar lyngba ka tnad ba peit ïa ka rep ka riang, da ki spah tynrai ki dieng sohplom bad ka la kyrmen ba ynda kitei ki dieng ki la heh bad la ïoh ban kheit soh, kan long ka jingmyntoi kaba khraw ïa ka ïing ka sem lyngba ka jingmih na kaba pynïaid ïew ïa kitei ki soh.
Hynrei, ynda ki dieng ki la heh bad biang ka por ban soh pynban ynda pyrshang ba bam kiba kthang suda.
Ka la ong ruh ban a ki spah tylli ki tynrai dieng soh tang katto katne tynrai kiba long ban bam.
La ong ruh ba hadien ba ka la lap ïa ka jingshah shet shukor ha ka sorkar, ka la leit ban ai sha u ophisar da kitei ki soh ba la kheit na ki dieng ba ka la ioh jingïarap na u ba un lap ïa ka jingshisha.
Nalor kata ym tang u soh plom u ba long kumta, hynrei wat ki symbai dieng sohñiamtra ba ka sorkar ka ai sha ki paitbah da ka skhim ruh ynda la thung bad ki la heh ka jingsoh te ka bym ithuh ithaw shuh, hynrei ban bam te ym long.
Ïa ki sohñiamtra kiba long kumta ki paitbah ki ju khot ba ki dei ki dieng soh ba wan pyn thung da ka Soil Conservation.
Ka kong M.
Parïong ka la ong ruh ba ka don sa kawei pat ka jingpynshlur jong ka sorkar ïa ki paitbah, kata ka dei ka kam ri ngap.
Ha katei ka kam ri ngap ruh ka la shah shet shukor kumjuh, namar ha ka por ba ka la pan jingïarap ban ri ngap, ka sorkar ka la ai da ki spah tylli ki ksing ngap.
Haba ka la ïoh ïa kitei ki ksing, ha ka por synrai ka la phah bun ngut ki nongshong shnong, ba kin leit wad kiaw ngap na khlaw bad ka shim por da ki bnai ban ïoh ngap ban buh ha kitei ki ksing, hynrei ynda la khlong ïa ka um ngap ym don ba thied.
Ka la ong ruh ba ka la pyrshang ban leit ïakynduh ïa ki ophisar hapoh Horticulture ban phah wad ïew na ka bynta ban die ïa ka umngap hynrei ym don ïew satia.
Ha kaba ïadei bad kitei ki jingeh, katei ka long kmie ka la ong ba ka jingpynthame jong ka sorkar ïa ki paitbah kam dei tang da kitei ki ar tylli ki mat.
Hynrei kumba la ïoh sngew na ka por sha ka por ba kiwei pat ki jingpynthame kum ka aqua mission lane ka jingpynshlur ban ri dohkha, haduh mynta kam shym pat la ai jingmyntoi ïa ki paitbah khamtam ha West Khasi Hills, namar kumba ka long haduh mynta ha baroh ki bynta jong ka West Khasi Hills, dang lah ban ïoh tang da ki dohkha kiba wan rah na shabar ka jylla.
Nalor kata ka piggery mission kaba dei ka jingpynshlur ban ri sñiang, ka kylla long pynban ka jingpynduhnong kaba khraw ïa ki nongri sñiang.
Namar na kito ki khun ñiang ba ka sorkar ka la wan sam sha ki paitbah ha u snem ba la dep hashuwa ka elekshon, na ki shispah tylli kiba im kim don wat tang marshiteng ruh.
Kumta nangne sha khmat ka sorkar ka la dei ban da bishar bniah ïa kino kino ki jait jingthung bad ki jait symbai ha shuwa ba kan ai sha ki paitbah lymda kumta kan ym wanrah kano kano ka jingmyntoi.
Khliehriat rymphang 28: Ka Jaiñtia Youth Federation East Jaiñtia Hills, mynta ka sngi hapoh ka jingialam u President u bah J.
Pala, ka la buh da ka jingthoh ha u Deputy Commissioner ka East Jaiñtia Hills District bad ka seng ka la dawa ba dei ban thung Junior Engineer noh ha ophis jong u Boder Area Development Office ha Khliehriat, namar kane ka ophis kam don JE shuh mynta la bun bnai bad ki kam ki jam kiba iadei bad ki shnong ha ki thaiñ khappud ki la shu sahkut bad sahteng lut.
Na ka liang ki nongïalam jong ka JFY na East Jaiñtia Hills ki la dep ïakynduh ruh ïa u heh sorkar uba dei u Officer Incharge bad hadien ka jingiakren u Officer u la kular ba un shim khia ïa kane ka kam ban pynsngew sha ki bor ba halor ban thung Junior Engineer ha katei ka tnat treikam ha Khliehriat khnang ban dup lah ban shna ïa ki mang tyngka ne ki estimate budget na ka bynta kito ki shnong kiba hap hapoh ki thaiñ khappud, la ong ruh ba ka shem jingeh ban pyntrei ïa kano kano ka project lada khlem don u nong planning uba dei u Junior Engineer, ha ka juh ka por ruh u BADO u la ong ba kane ka post ka dei ka la ju don ha ka office trei jong u, hynrei sngew lyngngoh ba naduh ba u wan shimti ïa ka kam kum u officer incharge yn don Junior Engineer bad mynta la jan don kumba shi snem.
Ka seng ka la pynsgew ruh ha u Deputy commissioner ka East Jaiñtia Hills District ïa kane ka mat namar ba kito ki shnong kiba don ha ki thaiñ khappud ki mad jingeh ha ka jing iadei bad ki skim pynroi bapher bapher ba ki dei hok ban ioh na kane ka office trei jong u Border Area Development officer, hynrei tang na ka daw ba ym don u Junior Engineer ba shna ïa ka plan estimate budget, ki kam ki sahteng, halor kane na ka liang u DC ruh u la kular ban tuklar ba ki paidbah kiba don ha ki khappud kin ioh jingmyntoi na kane ka ophis kaba dei peit ïa ki thaiñ khappud.
Ka seng ka kyntu jur ïa ka sorkar hapoh ka jingialam u Conrad K Sangma kum u myntri rangbah ka jylla ba dei ban shimkhia halor kane ka kam bad kum juh ruh ïa ki nongmihkhmat jong kine ki na East Jaiñtia Hills District, i kong Santa Mery Shylla bad kum juh u bah Kyrmen Shylla ba kin shimkhia lem halor kane khnang ba kan nym long ka jingduh jingmyntoi ïa ki paidbah ka thaiñ.
Jowai, Rymphang 28: Kum shibynta ban pynshlur ïa ki samla bad ki longkpa ha ka kam mistery dieng, ka Jaiñtia Hills Development Society (JHDS) ryngkat ka jingïatreilang bad ka National Bank for Agriculture and Rural Development (NABARD) ki la pynlong ïaka jingai jinghikai ba 60 sngi halor ka Basic Carpentry lane mistery dieng.
Ïa kane ka training la sdang naduh ka 4th December 2023 bad la pynkut noh ha ka 23rd February 2024.
Ïa ka certificate la sam mynta ka sngi kata 28th February 2024 da u Asst.
General Manager ka NABARD u Bah.
Greville Kharlukhi ha ka jingïadonlang u Director ka JHDS u Fr.
Manbha Pakem, U coordinator ka JHDS u bah Denis Kurkalang bad kiwei de ki staff jong ka JHDS.
La pynïaid ïa ka prokram ba lyngkot da u Ma Francis Langlein, Field Programme Associate ka JHDS bad la sam ïa ki certificates ryngkat ba ki Almari sha ki 20 ngut ki nongshah hikai ha kane ka training.
Haba ai jingkren ha kane ka sngi pynkut, u Director ka JHDS u la kyntu bad pynshlur ïa kine kiba la shah hikai ba kin pyndonkam hok ïa ka sap bad ka jinghikai ba ki la ïoh khnang ban wanrah ïa ka ïoh ka kot hapoh ka ïing ka sem jong ki.
U la ong ruh ba na ka liang ka JHDS kan pyrshang katba lah ban pynioh ruh sa ia ki tiar ba donkam (Start-up tools) khang ban kyrshan ïa kito kiba don jingthmu ban seng kam lajong.
U Asst.
General manager ka NABARD U Bah Greville Kharlukhi u la kyntu bad ai mynsiem ïa kine kiba la pyndep ïa ka training ba kin pyndonkam hok ïa ka skill ba ki la ïoh ha kane ka training na ka bynta ka jingmyntoi ïalade shimet.
Shuh shuh u la ong ruh ba kino kino kiba kwah ban aplai subsidy lane loan na ki Bank ki lah ban wanmih sha ka Ophis treikam jong ka NABARD.
Shillong, Rymphang, 28: U President ka KSU South Khasi Hills District Unit u samla Reebokstar Diengdoh ka sngi Balang u la khot bad wer ïa ki nongshong shnong jong ka Elaka Mawlong ban mih ryntih ha ka sngi ba ka seng kan leit khyndang ïa ka jingpynkha iew be-aiñ ha Kalibari, da ki bar jylla kiba sah ha Ichamati bad ha ki shnong bamarjan.
Kane ka jingkhot jingwer jong une u nongïalam ka seng ka long hadien ba la ïoh jingtip ba ki bar jylla kiba ju leh ïa ka khaïi ka pateng hapoh ka shnong Ichamati mynta ki la kynriah jaka ban seng da ka iew thymmai ha ka shnong Kalibari.
Ïa kane u samla Reebokstar Diengdoh u la pynpaw haba kren ha ka jingïalang kynmaw buromk ïa ka lyngkhuh sngi ïap kaba snem snem jong u (L) Bah Lurshai Hynñiewta ha ka shnong Pyntha-umdan (Ichamati) kaba dang hap hapoh ka Sohra Civil Sub-division, East Khasi Hills district.
Une u nongïalam ka KSU u la ong ruh ynda ka seng ka la leit ban kyndang ïa ki bar jylla kiba seng iew be-aiñ Kalibari ka da kwah eh ïa ki durkhmat jong ki paidbah ka shnong Mawlong ba kin synran lang seng namarba ki sheptieng ïoh ba shisien ka sngi kin sa shah taplup ha ka jingjyllei jong ki bar jylla.
“Ngi sngewlem ngi pyrkhat lem na ka bynta jong phi, lashai ynda la dap lut da ki dukan jong kiwei pat ki jaidbynriew phin trei da kaei pat kam," ong u President ka KSU.
“Mynta ngi wan beh ïa ki bar jylla ki bym don kot don sla ba shong dukan phim ai ka jingkyrshan, kan sa poi ka por ba ngin da la thait na ka liang jong ka seng kan dap da ki dukan jong ki bar jylla phin sa wan pan jingïarap na ka KSU.
Ngi lei ngim don dukan hangne ha Pyntha-umdan, jar la katta ngi hap ban wan hiar na Sohra ban wan beh lut ïa ki bar jylla kiba la syrtap lut shisien ka sngi.
Ngi donkam ïa ka jingkyrshan jong ki paradoh parasnam," u la ong“Nga kwah ba ki longkmie ki longkpa, ha ka sngi ba ngi hiar sha Kalibari ban kyndang ïa ki bar jylla kiba pynlong iew be-ain nga kwah ban ïohi ïa ka durkhmat jong ki trai shnong na Mawlong ba kin mih.
Lada shah knieh ka jaka ha Kalibari phi dei ban sngewthuh ba ma phi kiba dei ban ïoh kynti kiba sah ha ka Elaka Mawlong," la ong shuh shuh une u nongïalam ka KSU.
Nongpoh, Rymphang 28: Ka long ka jingkmen bad ka jingkyrkhu kaba khraw ïaka shnong Umsaw Nongbri ha Ri-Bhoi District hadien ba u Symbud Myntri Rangbah ka jylla u Bah Prestone Tynsong mynta ka sngi u la leit ban buh mawnongrim ban siang rong noh ïaka surok shnong ba 1km kum ka jingpynkhreh bad pynitynnad ïaka shnong shuwa ka jingrakhe ïaka jingdap 50 snem ne Golden Jubilee ka Pastorate ha u snem 2025 bala mang pisa ruh haduh 90.
61 lakh.
Ha katei ka jingbuh mawnongrim ban siang rong ïa u surok shnong la wan ban sakhi da ka jingdonlang u Bah Mayralborn Syiem MLA ka Nongpoh, Bah Balajied Ranee MDC ka Nongpoh, Bah K.
K Mawa Secretary jong ka Tnad PWD, Raja Brahma ADC Ri Bhoi, Bah D Langstang CE PWD, Bah U.
Kurbah Executive Engineer jong ka PHE, bah BD Mawphniang Rangbah Shnong Umsaw Nongbri, ki pastor bad tymmen basan ka Balang Presbyterian Umsaw Nongbri, lem bad kiwei kiwei ki ophisar bad ki riew rangbah.
Kum ban shu kdew hangne ba ka Reception Committee jong ka Balang Presbyterian Umsaw Nongbri kala leit mih sha u Bah Prestone Tynsong ban ïarap kyrpang ïa katei ka shnong naka bynta ka jingdonkam ba kyrkieh khamtam u surok ban pynsuk ïaki paidbah haka leit ka wan bad khamtam ban pynitynnad ïaka shnong shuwa ka jingrakhe ïaka jubili ksiar.
Haba kren ha katei ka sngi naka liang u Bah KK Mawa Secretary ka tnad PWD u la ong ba katei ka surok yn siang rong thymmai da kaba pynïasoh na u surok PMGSY ba dang bha ha katei ka shnong bad yn pynbha ruh ïaki kynroh, ki nala ban pynitynnad ïa katei ka shnong.
Naka liang u Bah Prestone Tynsong haba kren ha katei ka sngi u la pynthikna ba katei ka kam kan sdang noh shaid shaid ha kine ki khyndiat sngi bad khmih lynti ruh ba yn pyndep ïaka haka por kaba biang naka bynta ka jingbit jingbiang jong ka leit ka wan ki paidbah khamtam ka jingpynkhreh ïa katei ka jingrakhe jubili ksiar jong ka Pastorate ha katei ka shnong.
U la ong ruh kumba ka shnong kala buh ruh ka dorkhas ban peit ruh ïa kiwei kiwei ki surok ba donkam ban pynïasoh na katei ka shnong sha kiwei ki bynta khamtam ka surok na Umsaw Nongbri lyngba ka Umphing ban mih sha Umden ha kaba naka liang u Bah Prestone u la bthah ïaki Engineer ka PWD ban leh ïa kaba donkam ba shen yn sa sdang noh ïaka kam.
U Bah Prestone u la ong ruh ba kane ka sorkar mynta kan dang pynjanai shuh shuh ïaka rukom treikam ban dang wanrah ki kam pynroi kumba ka dorbar mang tyngka ba dang shu dep la buh thong ïaka tnad pule puthi hakhmat eh bud pat sa ki kam pynroi surok bad ka tnad ka koit ka khiah ha kaba u la ong ruh ba ka sorkar ka don ka thong ba hakhmat eh ban pynpoi surok sha man la ki shnong bad ba ki paidbah kim donkam shuh ban ïaid da ki kjat hynrei baroh ki surok ki dei ban long kiba ïaid kali.
Shillong, Rymphang, 28: Ki nongrep synsar kiba dei na ka thaiñ Mawsynram bad kumjuh ruh na Ri Bhoi bad na kiwei ki jaka kiba dap da ka jingsngewkhia halor ka jinghiar dor kynsan kynsan jong u synsar hapoh ka jylla ha ka sngi Balang ryngkat ka jingsynran lang jong ki nongïalam ka Hill Farmer Union (HFU) ki la tur sha MECOFED, Mawiong ban wad jingtip halor ka dor ka mur jong u synsar.
“Ka jinghiardor jong u synsar ka la pynïap nong shibun ïa ki nongrep.
Ki nongrep synsar na ka thaiñ Riwar bad na kiwei kiwei ki jaka ki ïoh ban kyrshan skul ïa ki khun ki kti bad ban pyndap ïa ka ing ka sem lyngba ka kam rep synsar.
Ki la don ki nongrep synsar kiba la pyntip sha ngi, ba kim ïoh shuh wat tang ban siew ïa ka baikot na ka bynta ki khun khamtam ha kum kane ka por ba la plie ki skul," la ong u President ka HFU Bah Commander Shangpliang ha ka jingïakren bad ki lad pathai khubor.
“Hadien ba jingïakren bad ki nongkhaii synsar, ngi sngewthuh ba ki don ka bor ban tehlakam ïa ka dor jong u synsar la ka long ki nongkhaii na kane ka jylla lane ki nongkhaii kiba nabar ka jylla," la ong u Bah Shangpliang.
U la ong ba ki nongkhaii ha MECOFED ki la kam ba ka jinghiar dor jong u synsar ka dei namar ka jingbun u mar.
“Ki (nongkhaii) ong ba ka jinghiar dor ka dei namarba u bun u mar, hynrei ïa kata ngim tip ïoh lehse ka dei tang ka buit jong ki bad ngi la kren da kaba shai ba kin (nongkhaii) pynkiew beit ïa ka dor ïa kaba ki nongkhaii ki la kyntait mardor," la bynrap u Bah Shangpliang.
U la ïathuh ba ka Union kan sa leit ban ïakynduh ïa ka Myntri kaba khmih ïa ka tnat ka Rep ka Riang ka Dr Ampareen Lyngdoh ban ïakren halor ka dor ka mur jong ki mar rep bad ba ka Sorkar ka dei ban pyntreikam ïa ka Minimum Support Price (MSP).
Shuh shuh u la kam ba ki nongkhaii ki la leh da kiba bun ki buit tang ba ïoh khñiot ïa ka dor.
“Nalor ba ki nongrep ki hap ban trei shitom baroh shisnem, ki nongkhaii kim dei ban khñiot ïa ka dor namarba ka wanrah ïa ka jingduhnong kaba khraw.
Ka Sorkar ka dei ban pyntreikam ïa ka Minimum Support Price (MSP) kaba ki nongrep ha ka ri baroh kawei ki dawa.
Ngi iengskhem ym dei tang ïa u synsar hynrei wat ha kiwei kiwei ki mar rep ruh ka Sorkar ka dei ban pyntreikam ïa ka Minimum Support Price (MSP)," la ong shuh shuh u Bah Shangpliang.
“Ngin ym lah ban kynjoh sha kata ka thong 10 billion Dollar ba la buh da ka Sorkar, lada ki nongrep jong ngi ki dang hiar arsut," la kynthoh u Bah Shangpliang.
Uwei na ki nongrep ka thaiñ Mawsynram u la ong, “ha u snem baladep ngi dang lah ban die ïa u synshar ha ka dor T.
120-130 bad ka la ïarap khyndiat ïa ki nongrep ha ka jylla baroh kawei hynrei mynta u snem ka dor jong u synsar ngi dang ïoh ban die na ki shnong ha ka dor T.
70 ha ka sien banyngkong hynrei mynta ha kine ki sngi ka dor ka hiar haduh T.
40 haduh T.
30 bad kane ka pynsngewsih ïa ngi namarba ngim sngewmyntoi shuh ban dang rep.
"“Ki marwari ki la ai jingmut ïa ngi ban leit ïakren bad ka Sorkar ba kan buh da ka Minimum Support Price khnang ki nongrep kin ym duhnong," u la ong.
“Ka Sorkar ka wanrah bun tylli ki mishon na ka bynta ki nongrep hynrei na ka bynta ki nongrep synsar ka long kaba sngewsih ba ka pynïap dor ïa ngi namarba ha iew ka dor ka hiar palat mar shiteng,"u la ong.
Shillong, Rymphang, 28: Ka Bharatiya Janata Party (BJP) ha ka sngi Balang ka la sdang ban lum ïa ki jingai jingmut na ki paidbah nongshong shnong ka jylla ïa kaba yn sa kynthup ha ka Manifesto ne mat ka treikam jong ka party na ka bynta ka Elekshon Lok Sabha ka ban sa long shen.
Ïa kane ka prokram la sdang ha ka sngi Baar ha kaba u President ka party u Rikman G.
Momin u la thep nyngkong eh ïa ka jingai jingmut jong u.
Ka party ka wer ïa ki nongshong shnong jong ka jylla ba kin phah ïa ki jingthoh jong ki sha ka NaMO app ne da kaba shu ai Miscall ha u number 909090 2024.
Ki seng trei monsngewbha bapher bapher ruh ki lah ban phah ïa ki jingai jingmut jong ki da kaba ai ïa ka jingthoh sha ka ophis treikam jong ka party ha ki district ne ha ka jylla.
U President ka BJP Meghalaya State Unit u la banjur ba ka BJP ka ngeit ba ha ka synshar paidbah ki nongshong shnong ki dei ban mih shakhmat ban pynsngew ïa ki jingsngew jong ki bad khamtam ïa ki jingangnud bad ka BJP kum ka seng saiñhima sima ka pdiang ïa kita baroh bad dei tang ka BJP ha baroh kawei ka ri kaba ïaid ryngkat lang bad ki paidbah ban shna ïa ki mat treikam jong ka.
Lyngba kane ka prokram ka Party ka kwah ban trei da kaba ïoh ïa ka jingmynjur na ki paidbah.
Bunbah ki jingangnud jong ka jylla bad ka BJP ka ailad ïa iwei pa iwei i nongshong shnong ban phylliew.
Ka seng ka la buh jingthmu ban pynpoi haduh 5000 tylli ki jingthoh halor ki mat bapher bapher kum ka jingithuh ïa ki ktien ka jylla ha ka Khyrnit Baphra, ka jingseng ïa ki Medical College, ka jingpynkiew ïa ki lad ai jingsumar, ka jingpynkha ïa ki kam ki jam na ka bynta ki khun samla bad kumta ter ter.
Shillong, Rymphang, 28: Kan long kaei kaei kaba phylla bad ka khubor kaba ai mynsiem ba kum ka jaitbynriew Khasi ki dang don na ki longïing longsem kiba dang don ïa ki jaka puta kiba la sumar bha da ki mynbarim na ka bynta ka pateng kaba bud nadien jong ki.
Nalor ka jingriewspah ka Ri Khasi lyngba ka jingdon ki marpoh khyndew, ne ka jingitynnad jong ka Mei mariang bad ka jingdon ki lum ki wah bad ki Kshaid ne ki dew lynnong, hynrei ki Matti ba la pynneh pynsah da ki longshwa manshwa ne ki riew hyndai hynthai ki la ïarap pat ban pynneh ïa kane ka jingriewspah jong ka jaitbynriew Khasi lyngba ki kam ki riew hyndai hynthai.
Lah ban ong ba ki la don bun ki ïew ki hat ha ki katto katne ki shnong bapher bapher bad kiba la pawnam bha naduh ki por ba dang synshar ki phareng, hynrei ka ïew kaba don ha ka shnong Nongkseh Upper Shillong ka la long kaba sngew sarong bha ha kaba ki pateng jong ki mynbarim ki la ïai bteng ban sumar sukher bad ban pynneh pynsah haduh kine ki sngi ban long ka jingmyntoi ïa kane ka pateng.
Kawei na ki jaka kiba mynta ka la sdang ban paw pyrthei kadei ka ïew ki mynbarim kadei ka jaka ba la long trai da ka kong Minorica Thangkhiew kaba dei kawei na ki jaka ha kaba ki mynbarim Hyndai hynthai ki la pynlong ïew bad ban don ruh ïa la ki jong ki Basa lyngba ki Mawbynna kiba don ha katei ka jaka kaba ka Kong Minorica ka la sumar sukher bha haduh mynta.
Lah ban pynkynmaw ba ha ka jingleit jurip kaba dangshen jong u Myntri ka tnat Arts and Culture uba dei ruh u Myntri ka tnat Tourism u Bah Paul Lyngdoh bad u Chairman ka MTDC uba long ruh u Myntri barim ka tnat Arts and Culture u Bah Sanbor Shullai la sakhi ba katei ka jaka kaba itynnad bha ka lah ban long sa kawei pat ka jaka ka ban khring ïa ki nongwan jngohkai pyrthei.
Halor kane, na ka liang ka Kong Minorica Thangkhiew kaba la long trai ïa kane ka jaka ka la lah ban ri ban sumar sukher bad ban pynneh pynsah ïa kane ka jaka jong ka, kumba ka la long naduh ki por hyndai hynthai bad kaba la ïai bteng ban sumar ïa kane ka jaka ba pawnam.
Halor ka jinglong trai ïa kane ka jaka bad ban pynshai ha kaba ïadei bad ka jinglong trai ïa kane ka jaka na ka liang ki katto katne ki nongthoh khubor ki la ïoh ïa ka jingpynthikna ba katei ka jaka kadei hi kaba la long trai da ka Kong Minorica Thangkhiew ym ba la long trai da ka Kur Thangkhiew kumba la mih ha ki lad pathai khubor ha ka sngi ba leit jurip u Myntri ka Sorkar jylla u Bah Paul Lyngdoh bad u Chairman ka MTDC u Bah Sanbor Shullai ha ka 26 tarik mynta u bnai ha ka jingïadonlang ki heh ophisar sorkar.
Ha kane ka jingjurip ha kaba ïadei bad kane ka jaka jong ka Kong Minorica Thangkhiew lah ban ong ba na ka liang u Myntri u la ong ba na ka liang ka tnat kaba u la khmih kan sa wad ïa ki lad ki lynti bad ban dang pynlong ruh ïa ki jingïasyllok ha baroh ki liang ha shwa ban pynbna ïa ka kum ka Heritage site ne ka jaka kaban ïoh ki lad jingïada, ban sumar sukher bad ba kin ym jot ne shah pynjulor khnang ba ynda ki kam bad ki kaiphod ki la dep kan sa long sa kawei pat ka jaka ka ban khring ïa ki nongjngoh kai bad kan sa plie lad ha ka ïohkam ïohjam.
Shillong, Rymphang 28 : U Myntri ka tnad pule puthi jongka jylla u Rakkam A Sangma u la pyntip ba ka sorkar ka dang pynkhreh ki lad ki lynti bad ka dang bishar bniah ruh ba lyngba ka Meghalaya State Education Commission (MSEC) yn pynïaid ryntih ïa baroh ki skul hapoh ka jylla.
Ym tang ka jingpynïaid ryntih ïa ki skul bapher bapher hynrei yn bishar bniah ruh ïa ka rukom thung ïa ki nonghikai kat kum ka jingdon ki khynnah skul, ong u Rakkam haba jubab ha ka unstarred question ba la wanrah hapoh ka ïing dorbar.
U la ïathuh kumba long mynta ka sorkar ka don hynriew tylli ki College, 40 tylli ki Grand-in aid College bad 31 tylli ki private college bad ïa mynta kine ki college ki la biang ban ai jinghikai ïa ki samla pule sha ki kyrdan ba kham shalor hapoh ka jylla.
U la ïathuh ruh ba ka sorkar haduh mynta kam pat ïarap pisa ïa ki community bad private college bad na kata ka daw ka jingsiew ïa ki nonghikai ka duna bha lada ïa nujor ba ki deficit government college.
Ka daw ka dei namar ba ka sorkar ka duna fund bha mynta.
Hynrei wa tla katta ruh ka sorkar ka dang pyrshang hi ban thaw ki lad ki lynti ban ïoh ïarap pisa ïa ki private college bad na kata ka daw ruh ha kine ki lai snem ba la dep la pynkylla haduh 21 tylli ki private college kum ki people’s college.
Shillong, Rymphang 28 : Ka Sorkar Meghalaya mynta ka sngi Balang, ka la ïasoi ïa ka Memorandum of Understanding (Mou) bad ka 1 Million for 1 Billion Foundation (1M1B) ban seng ïa ka Green Skills Academy kaba ar ha India bad ba nyngkong ha Jylla, na ka bynta ki samla ha Shillong.
Kane ka Green Skills Academy ka dei kaba la shna kyrpang na ka bynta ki samla pule college kiba la palat 18 snem ka rta bad ka thong jong ka project ka long ban aibor ïa ki samla ba kin lah kynjoh ïa ka sap treikam kaba pura da ka jingkyrshan ruh ïa ka koit ka khiah bad ka bha ka miat, ka ban pynthikna ïa ka jingroi jingpar kaba bteng hapoh ka Jylla.
Ka thong ka long ban ai jinghikai haduh 1 lak ngut ki samla halor ka Green Skill napoh ka Jylla ha kine ki san snem ban sa wan bad kan jied ruh ia 10 ngut kiba wan shakhmat ba kin ai jingkren ïa ka kam ba ki trei hapoh ka 1M1B summit ka ban long ha United Nations ha New York.
ïa kane ka MoU la ïasoi hapdeng ka Meghalaya Multisectoral Project for Adolescent Wellbeing Empowerment and Resilience (MPOWER) – Planning, Investment, Promotion and Sustainable Development Department, ka Tnad Pule Puthi, Information Technology & Communication (IT&C), Meghalaya State Skills Development Society, ka Jylla bad ka 1M1B Foundation.
ïa kane ka soskular la ïasoi ha ka jingïadonlang u Sampath Kumar, Development Commissioner & Principal Secretary, bad u Pravin Bakshi, Commissioner & Secretary, Information Technology, & Communication (IT&C) lem bad ka Deepika Venkatesh, Program Manager- Green Skills & Sustainability, 1M1B ha ka jingïalang ba long ha Additional Secretariat, Shillong.
Haba pynpaw ïa ka jingshaniah ïa ka sap ba ki samla ka Jylla ki don, u Myntri Rangbah ka Jylla Conrad K Sangma ula ong “Ka long kaba sngewtynnad ban ïatreilang bad ka 1M1B ha kaban seng ïa ka Green Skill Academy hangne ha Meghalaya ka ban nang pynkloi ïa ka jingnang jingtip halor ka green skill hapdeng ki samla pule college ka Jylla".
Shillong, Rymphang, 28: Ki dkhot jong ka Khasi Student Union, South Khasi Hills District Unit ha ka sngi Balang ki la hiar sha ka shnong Ichamati kaba hap hapoh ka Sohra Civil Sub-division, East Khasi Hills district ban pynlong ïa ka jingkynmaw burom ïa ka lyngkhuh sngi ïap ba saw snem jong u Bah Lurshai Hynñiewta uba la shah ïap na ka jingshah bom shah tied ha ki bar jylla ha kane ka shnong Pyntha-umdan (Ichamati) ha ka 28 tarik, Rymphang, 2020.
Kum ban shu pynkynmaw, u Bah Lurshai Hynñiewta u la shah tangon ha ki bar jylla kiba la rah da ki tiar pynmynsaw ha ka sngi ba ka Khasi Students Union (KSU) ka la pynlong ïa ka jingïalang ha iew Ichamati ban pynshai paidbah bad ban pyrshah ïa ka Citizenship Amendment Bill (CAB) kaba la kylla long mynta ka aiñ.
U Bah Lurshai u la khladnoh ha Sohra CHC hapdeng ka jingshitom kaba jur.
Ha ka jingleh kynmaw burom ïa une u dkhot ba la khladnoh jong ka seng, ka KSU South Khasi Hills District Unit ba la lamkhmat da u President u samla Reebokstar Diengdoh ryngkat ka kurim ka Balawanrisha Khongshei bad ki saw ngut ki khun ki la buh ïa ki syntiew hakhmat u durmot ba la tei da ka KSU ha u snem 2021.
Katba ka KSU ka dang pynlong ïa kane ka jingkynmaw burom ïa u Bah Lurshai, la sakhi ruh ba ki dukan jong ki bar jylla ha Iew Ichamati ki la khang khyrdop bad kim shym la nud satia ban plie tad hadien ba la kut noh ka jingïalang leh burom.
Na ka shnong Ichamati, ki dkhot ka KSU ki la kiew sha Sohra ban pynlong sa ïa ka jingai khusnam ïa ki samla pule jong ka thaiñ Sohra da ka 4th Maitshaphrang Academic Award kaba la long ha St John Bosco Boys Higher Secondary School, Sohra.
Ki samla kiba la shah pynkup burom ki kynthup naduh na ka shnong Umtyngngar ter ter shaduh ka shnong Shella bad ha kane ka jingpynkup burom ki don 11 ngut ki samla pule ha kaba ha ka SSLC la shim ïa kiba ïoh 85% shalor, ha ka HSSLC 80% shalor bad 75% shalor ïa ki kyrdan pule Degree bad PhD.
La sakhi lang ha kane ka sngi, da u President ka KSU Seng Kmie u samla Lambokstarwell Marngar uba la long u Kongsan ryngkat ka jingsynran lang jong u Principal ka St John Bosco Boys Higher Secondary School, Sohra u Fr.
Alphonsius Rongrinkum u symbud kongsan, u Vice Principal ka skul u Dr.
Eligius Sawian, u Rangbah Shnong ka Pdengshnong, Sohra bad kiwei kiwei kynthup ka kurim bad ki khun jong u (L) Bah Lurshai Hynniewta.
Khliehriat, Rymphang, 27: U Branch Manager jong ka Canara Bank Khliehriat Branch, u Hemkholen Touthang hynnin ka Lah Sngi u Blei u la aiti ïa ka Cheque kaba T 20 lak ha ka Principal jong ka skul Saraswati Vidya Mandir (SVM), Kongong East Jaiñtia Hills District ka Kong Jandashisha Sungoh.
Kane ka jingnoh jingïarap ka dei lyngba ka Corporate Social Responsibility (CSR) jong ka Canara Bank.
Haba kren ha ka jingïalang, u Hemkholen Touthang, u la ong ba kane ka jingnoh jingïarap kaba T20 lak ka dei na ka bynta ban shna ïa ki lai tylli ki kamra klas ha ka skul kaba don ha Kongong, East Jaiñtia Hills District.
U la ong ka pule puthi, ka jingnang jingstad ka dei kaba donkam bha ban kyntiew ïa ka ri, ki khynnah ki dei ka lawei jong ka ri, ka dei ïa ngi ba ngin don ka jingkitkhlieh ban ïada bad ban kyntiew ïa ki khynnah.
U la kren ruh halor ka jingdonkam ban don ki nonghikai kiba tbit ban dup lah ban kyntiew shuh shuh ïa ka imlang ka sahlang, ban wanrah ki jingkylla, ban pynurlong ïa ki jingthmu ba bha jong ki khynnah ban saiñdur ruh ïa ka longbriew man briew jong ki khynnah.
Shillong, Rymphang 28 : U Myntri ka tnad pynmih bording ka jylla u Abu Taher Mondal ha ka Sngi Ba Ar u la ong ba jylla Meghalaya ka don ka bording kaba lah ban pynmih haduh 3000 MW hynrei kat haduh mynta dang lah ban pynmih bording tang 367.
50 MW kaba long dang tang 11.
8 % na ka jingdon ka bording hapoh ka jylla.
ïa kane u la jubab ha ka Unstarred Question kaba la wanrah hapoh ka ïing dorbar ha ka Sngi Ba Ar.
U la ïathuh ka sorkar jylla ka pyrshang ban ïoh ïa ki skhim na ka tnad Ministry of New and Renewable Energy (MNRE) na ka bynta ban tei bad sorjamin na ka bynta ki Hydro Project kiba rit hapoh ka jylla.
U la ïathuh ia ka Lakroh Small Hydro Project, Ganol Small Hydro Project bad Riangdo Small Hydro Project la tei lyngba ka jingïoh jingïarap na ka tnad MNRE.
Kumba long mynta ki don haduh 15 tylli ki Small Hydro Project kiba la dep pynkhreh ïa ka Detailed Project Report bad shen yn sa ïoh jingïarap na ka tnad MNRE ban ïoh sdang ka jingpyn trei ïa ki.
U Mondal u la ïathuh ruh kumba long mynta ka MePGCL kam pat don ki projek ban pymih bording na ka Lyer (Wind) ne na ka Sngi (Solar Power) Na ka liang ka sorkar jylla ka la ïasoi ïa ka MoU bad ka National Thermal Power Corporation Limited (NTPC) ha ka 10 tarik u bnai Naitung 2023 bad kumjuh ruh bad ka ONGC Tripura Power Company Ltd (OTPC) ha ka 10 tarik Kyllalyngkot 2024 ban sorjamin bad bishar bniah ha kino ki jaka ba lah ban tei ia kine ki projek pynmih bording ha ka jylla.
Shillong, Rymphang, 28: Ha ka sien kaba nyngkong u Myntri uba khmih ïa ka tnat Pule Puthi ka Sorkar Jylla u Rakkam A.
Sangma u la phah ïa u kyrwoh kitbok kitrwiang sha ki khynnah skul ki ban sa ïakhun ïa ka eksamin Secondary School Leaving Certificate (SSLC) bad ka Higher Secondary School Leaving Certificate (HSSLC) ki ban sdang naduh u bnai Lber, 2024.
Lyngba ki lad pathai khubor, u Rakkam A.
Sangma u la kyntu ïa ki khynnah skul ba kin klet shwa ïa mynta shipor ïa kino ki kam sngewbha bad khamtam eh ïa ki jingpynbyrngia ha ka Mobile Phone bad ban pynleit jingmut shwa ban minot tang ha ka kot namarba kine ki ar tylli ki eksamin ki dei kiba kongsan tam ha ka jingim jong ki khynnah skul bad kiba rai ruh ïa ka lawei ka jong ki nangne shakhmat.
Ki don haduh 55,189 ngut ki khynnah ki ban iakhun ia ka eksamin Secondary School Leaving Certificate (SSLC) bad 34,335 ngut ki ban iakhun ia ka Higher Secondary School Leaving Certificate (HSSLC) ka ban sa long ha ka 1 tarik bad 4 tarik, Lber.
Ki don haduh 108 tylli ki centre thoh eksamin jong ka HSSLC bad 159 tylli na ka bynta ka eksamin SSLC ha ki 12 tylli ki districts ka jylla.
Khliehriat rymphang 27: Ka ophis jong u General Manager, District Commerce & Industries Centre (DCIC), East Jaiñtia Hills District, hynnin ka sngi ka la jingpynlong ïa ka ïew pyni nam kaba yn pynlong ar sngi lynter, ka District Level Industrial Exhibition, ïa kane ka ïew pyni nam la pynlong ha Khliehriat East Parking Lot, ha kaba la wan ban plie da u Deputy Commissioner, East Jaiñtia Hills District, u A.
Baranwal, IAS.
Haba kren kum u kongsan u Deputy Commissioner, u la ai ka jingkhublei kitbok kitrwiang ïa ka ophis jong u General Manager, District Commerce & Industries Centre (DCIC), Khliehriat kaba la lah ban lum ban lang ïa ki nongkhaiï kiba na ka thaiñ kaba long ka lad ka lynti ban pynpaw pyrthei ïa ki sap ki phong ba ki don, u kyntu ïa ka tnat bad kumjuh ruh ïa kito ki briew ba don sap ba ki dei ban shim khiah shuh shuh ban treishitom ban shna ïa ki tiar ki tar ban kyntiew ïa ka ïew ka hat jong ki bad ruh ban lah ban iatynjuh bor bad kiwei kiwei kiba na kiwei kiwei ki jylla.
U la ong ruh ba na ka liang ka sorkar ka ai ki jingkyrshan ban kyntiew ïa ki briew don sap ban ieng hala ki jong ki kjat, u la ai mynsiem bad pynshlur ruh ba ki dei ban da pyndonkam hok ïa ki jingai jingkyrshan kiba na ka sorkar ban dup lah ban pyniaid ïew ïa ki tiar ba ki shna.
U General Manager, District Commerce & Industries Centre (DCIC), East Jaiñtia Hills, u bah H.
N Kharpuri, u la ong ba ka jingthmu jong kane ka prokram exhibition ne ka ïew pyni nam ka long ban plie lad bad ruh ban pynpaw pyrthei ïa ki tiar ki tar ba la shna da ki riew don sap bad kane ka dei ruh ka rynsan ba ki lah ban die ïa ki tiar ba ki shna hi bad ruh kane ka dei kata ka rynsan ba ki iakynduh lang, ha kaba ki riew don sap ki lah ruh ban ioh jingmut shuh shuh bad ioh ïa ki jingtip ha kaba iadei bad ka jingshna ïa ki tiar shna hi.
Kiba la ai jingkren ki kynthup ruh u Functional Managers, DCIC, u bah G.
Pala bad u bah P.
Suja, bad uwei na ki nongioh jingmyntoi na ka skim PMEGP, u bah Danosha Tlang.
Hadien ka jingialang u Deputy Commissioner lem bad ki heh sorkar ki la leit ban jngoh ïa ki 30 tylli ki stall kiba don ha katei ka ïew pyni nam.
Shillong, Rymphang, 28: U nongïalam ka Congress legislature party (CLP) Bah Ronnie V Lyngdoh ha ka sngi Balang u la kynthoh tyngeh ïa u MLA ka BJP na South Shillong u Bah Sanbor Shullai da kaba kynnoh ba um ju kren eiei wat shikyntien ruh ha Assembly.
Kane ka jingkynthoh, ka long hadien ba u Bah Sanbor u la kynnoh ba u Sitting MP ka Congress na Shillong u Bah Vincent H Pala um ju leh eiei ïa ka constituency hynrei, ‘u shu pynlut kai ïa ka por ha kaba bam sohot san snem kynthih ha Parliament.
"“Wad ma phi, katno sien u Bah Sanbor Shullai u leit sha Assembly.
Katno sien u la kren ha Assembly?" la ong u Bah Ronnie Lyngdoh ha ka jingïakren bad ki lad pathai khubor.
“Halor ka jingtreikam jong u Bah Pala, nga tharai ba bun ki kam u la leh.
U dei u briew uba jar jar.
Um ju pynpaw paidbah kumba leh katto katne ki politishian.
Bun ki kam kiba u la leh na ka bynta jong ngi bad nga tharai bun ki projek kiba la wanrah sha ka Jylla Meghalaya lyngba ka jingtrei shitom jong u," u la ong.
“Hynrei ka jingkynnoh jong u Bah Sanbor ka sting kdor kdor namarba ïalade lei um ju kren hi ruh hapoh ka Ingdorbar bad um ju kham poi sha Ingdorbar.
Hato phi la ju ïohsngew ba un kren hapoh ka Ingdorbar? Ban shu wan sha Ingdorbar bad ban ym kren eiei kan bha ba u shong ha ing.
Namarkata ka jingkynnoh jong u ka sting kdor kdor namarba um shym la bud ïa ki kyndon pynïaid kam jong ka Parliament ha kaba u Bah Vincent Pala uba dei u MP na Shillong u ju ïashim bynta hapoh ka Ingdorbar ban kren ïa ki mat kiba ïadei bad ka Jylla Meghalaya," u la bynrap.
Halor ka jingkynnoh ba u Bah Pala um ju pynlong ïa ka jingïalang jong ka DISHA ha ka Constituency, u Bah Ronnie u la ong ba ngi dei ban sngewthuh ba ha ki 2-3 snem ba ladep, ka don ka khlam jingpang Covid-19 bad ki don bun ki skhim kiba ka Sorkar India kam shym la pyllait.
U la kdew ruh ba ka mang tyngka na ka bynta ka MGNREGS and bad na ka bynta ki kam pynroi sha ki nongkyndong ki la shah khate lut.
“Ban shu pynlong tang ïa ka jingïalang khlem don eiei ban ïakren, kam don jingmut eiei," u la ong.
Mawkyrwat, Rymphang 28: Ka Regional Democratic Alliance (RDA) kaba kdup ïa ki ar tylli ki party ka United Democratic Party (UDP) bad ka Hills State People’s Democratic Party (HSPDP) mynta ka sngi ka 28 tarik u Rymphang, 2024 ki la pynlong ka jingïalang paidbah ban pynshai ïa ki mat ki jura shwa ban poi ka MP Election ha Ïew Umdohlun, South West Khasi Hills District.
U bah Robertjune Kharjahrin kum u kyrtong MP na ka Shillong Parliamentary Seat, haba kren ha ka jingïalang paidbah ha Ïew Umdohlun u la kyntu ïa ki paidbah jong ka Bri u Hynñiewtrep ba haba jied ïa ki nongmihkhmat kim dei da lei lei ban jied da kaba leh shongshit hynrei da kaba puson bad pyrkhat sani bha namar ka jingjied ïa ki nongmihkhmat sha ka Meghalaya Legislative Assembly ne hapoh ka Lok Sabha ka long kaba donkam ha kaba ma ki kin long ki nongïasait ïa ki jingdonkam jong ki paidbah.
U la ong ruh ba ka jingïeng jong nga ban ïa khun ïa kane ka elekshon ka long da kaba ïa sngewthuh jingmut ki ar tylli ki party kata ka UDP bad ka HSPDP da kaba ïeng ha ka nongrim ban ïada ïa ka ri bad ka jaidbynriew ha ka ban pynneh pynsah ïa ka khyndew ha shyiap, ïa ka riti ka dustur bad ïa ki snap kyrpang jong ngi ka jaidbynriew bad ïa ka ban kyntiew ka jaidbynriew na ka por sha ka por.
U la pynpaw ruh ba ha shwa ba un shim ka rai ban ïeng ïaleh ïa kane ka elekshon sha ka Lok Sabha, u kynmaw ïa kawei ka kyntien kaba ong, “ka shait poi ka por ha u briew ba ngi hap ban jied tang kawei kata ka long ban jied ïa ka lynti ban pyndem tdong lane jied ban ïeng rasong", ong u bah Robert.
U la ong ruh ba ki shait don ki briew kiba ong ba ka politik ka long kaba jakhlia, kaba ïa pait ïa pra, ka bym biang, ka kam jong ka pyrthei ba ymdei ban pynïakhleh bad ka hynrei u la pynpaw ka jingnguh ïa U Blei ba U la pynsngew ha u ban ïeng rasong ban ïa khun bad ban pynbha bad pynjanai ïa ka synshar ka khaddar.
“Haba nga ruh nga wan na ka longïing kaba duk, nga sngewthuh biang biang ruh ïa ki jingeh ba ki paidbah ki mat ha ka jingïaid lynti jong ki bad khamtam eh ha kaba ïa dei bad ki nongrep ba u mar rep kum u synsar u hiar ka dor ka mur", u la ong.
Namarkata, haba u ïoh ïa ki jingeh jong ki paidbah um lah ban shu hun da kaba shongkli kti hynrei u la shim ka rai ban trei met bad mynsiemmynsiem, trei shitom ha kaba la dei ka mon jong U Blei ma u kum u kyrtong uba poi sha ka thong un sa leit ban pynsngew ïa ki jingeh jong u paidbah hapoh Parliament.
U la pynkynmaw ruh ba ki MLA ki la dep ban phah ïa ka jingrai (resolution) ban dawa ïa ka ILP bad ban pynrung ïa ka ktien Khasi bad Garo hynrei haduh mynta ka dang jah rngai bad kumjuh ruh ban nym pyntreikam ïa ka MMDR Act hynrei ïa kane ruh dang sngap man man khlem ong ei ei.
Shuh shuh u la pynsngew ba kiwei ki party ki ong ba lada jied ïa ki kin wanrah ïa ka dud bad ka ngap, hynrei u bah Robert u kren da kaba shai ba ym donkam dud ym donkam ngap hynrei kaba donkam ka dei ka aiñ ka ban ïada ïa ka ri bad ka jaidbynriewjaidbynriew kumta kaba donkam ka long ba ngi dei ban trei shitom ban synsar da lade ïa lade.
U bah Robertjune Kharjahrin u la pynkynmaw ruh ba ki don kiba kren beiñ ïa ka party riewlum ba ki kut tang hapoh Khanapara hynrei haba pule bha ïa ka khana pateng jong ka mynnor, ki nongïalam kiba dei na ka party riewlum ki don haduh lai ngut ki MP bad uwei na ki u dei na West Khasi Hills District.
Namarkata, u la kyntu ba ki paidbah kim dei ban shu kren kulmar, hynrei ki dei ban pyrkhat biang biang ba kin synshar da lade ïa lade.
Kiwei ki nongkren ki long u bah Jeslan Roy Nongsiej kum u Secretary jong ka RDA, South West Khasi Hills District, u bah Tirotsing Suchiang, Joint Secretary UDP Central Body, ka kong Badarity Lyngdoh Nonglait ka khun pyrsa jong u bah Hopingstone Lyngdoh (bam kwai ha dwai U Blei) bad u bah Pius Marweiñ, MLA ka Ranikor Constituency bad kum u Chairman RDA, South West Khasi Hills District.
Shillong, Kyllalyngkot 07: Ka Meghalaya ka la lah ban synshar da ka namjop lyngba ka inning bad 172 ron ïa ka Arunachal Pradesh ha ka jingïakhun kaba nyngkong jong ka Jylla ha ka Ranji Trophy plate group kaba la long ha Anand, Gujarat, hynne ka Sngi.
U Dippu Ch Sangma u la lah ban tyngshaiñ bha ïalade ha ka inning tied kaba ar jong ka Arunachal Pradesh da kaba khur 5/54 ha kaba ka Jylla ka la khanglad ïa ka Arunachal Pradesh da tang 238 ron naki 84.
5 over.
Kane ka dei ka sien kaba nyngkong ïa u Dippu ban khur san wicket ha ki lympung lehkai BCCI domestic cricket, bad u la khur ruh 4/18 ha ka inning kaba nyngkong ban khylliap da 9/72 haba kyllumlang baroh inning.
Kumban shu pynkynmaw, ka Arunachal, ka la sdang ban tied nyngkong ha kane ka jingïakhun hynrei ka la shah pynhap noh da tang 94 ha ka inning ba nyngkong ha ka Sngi Thohdieng bad ka Meghalaya ka la pynthame da kaba kamai haduh 504 ron hap 9 wicket ha ka Inning tied ba nyngkong jong ka, bad ka jingai khublei ka long ïa ka 268 ron ba la khyrwit da u Kishan Lyngdoh (ka 200 ron kaba nyngkong ïa u player ka Jylla ha ka Ranji ban kynjoh) bad ka 132 ron ba la kamai da u Ram Gurung hynnin ka Sngi Saitjaiñ.
Watla ka Arunachal ka la ïalehkai bha ha ka inning tied kaba ar hynrei ka jingtbit ki rangkawangbol ka Jylla kam shym la ailad ïa kane ka kynhun ban kynjoh wat tang mar shiteng ïa kaei kaba ka Meghalaya ka buh tang na ka Inning tied ba nyngkong.
“Ai khublei ïa u Dippu Sangma na bynta ki san-wicket kiba u la khur," la ong u President ka Meghalaya Cricket Association- Nababrata Bhattacharjee haba kren hadien ba la kut ka jingïalehkai.
“Khamtam eh ka jing ai khublei ïa ka namjop kaba i shongkun ba ka MCA ka la khur.
"Na ka liang jong ka Arunachal, ki la don katto katne ki player kiba la lah ban lehkai bha ban pynneh kham slem ïa ka jingïalehkai.
Dei lyngba u Dippu ba ka Meghalaya ka la pyndkut noh ïa ka jingskhem paralok ki shijur ka Arunachal (kiba la kamai 62 ron shuwa ban hap u wicket ba lai) bad dei u Dippu u ba la pynhap ïa u Techi Neri( player ka Arunachal ba kamai 46 ron).
Kiwei pat ki wicket la khur da u Md Nafees (2/23), u Ram (1/18) bad u Arbin Singh (1/50).
Ka Meghalaya mynta kan wanphai ban pynkhreh ïa ka prokram ïakhun ba ar pyrshah ïa ka Hyderabad ka ban sdang naduh ka 12 tarik mynta u Kyllalyngkot ha MCA Ground, Polo.
Ka Hyderabad, ka kynhun ba ka Jylla kan sa aireng, ka la jop suk lyngba ka inning bad 194 ron pyrshah ïa ka Nagaland.
Bad na ka liang jong ka Meghalaya ka khmihlynti ban ai ïa ka jingïakhun kaba itynnat bad kaba jwat na bynta ka Hyderabad ynda kine ki arliang kin sa ïatyngkhuh ha ka 12 tarik.
Shillong, Kyllalyngkot 07: Ka kynhun lehkai jong ka Shillong Lajong ka la pynkhreh bha ïalade ban jam sha ka Super Cup ha kaba ka kynhun kan sa hap ban aireng pyrshah ïa ka Kerala Blasters FC ha ka 10 tarik mynta u Kyllalyngkot ha ka por 2 baje nohphaisngi, ha Kalinga Stadium, Odisha, na bynta ka Kalinga Super Cup 2024.
Ha kane ka kynti ka la Lajong ka la shah pynhaplang ha kajuh ka thup ryngkat bad ki kynhun ba lehkai ha ka ISL, kiba kynthup ïa ka Kerala Blasters FC, ka North-East United FC, bad ka Jamshedpur FC, ha ka Group B jong ka lympung Kalinga Super Cup.
Ka kynhun kan mih ban leit sha Odisha naduh mynta ka sngi.
Kane kan dei ruh ka lad kaba biang ïa ka kynhun ban pynpaw pyrthei ïa ka jingtbit jong ka, ha kaba kan sa aireng pyrshah ïa ka kynhun kaba kham shalor ban ïa ka, bad khmihlynti ruh ba kan wanrah ïa ka jingïakhun kaba itynnat pyrshah ïa kine ki klob ISL.
Ka Lajong ka dei kawei napdeng ki saw kynhun ba ïakhun ha ka I-League, kynthup ïa ka Sreenidi Deccan FC, Gokulam Kerala FC bad kawei na ki nongjop ha ka playoff hapdeng ka Rajasthan United FC bad Inter Kashi, ki ban aireng ryngkat bad ki 12 kynhun ka ISL ha kane ka lympung kaba don haduh 16-kynhun ba la phiah ha saw tylli ki Group.
Ka kynhun jong ka Shillong Lajong FC: Goalkeepers: Rajat Paul Lyngdoh, Neithovilie Calieu, Bishal LamaDefenders: Ronney Willson Kharbudon, Kynsailang Khongsit, Allen Camper Lyngdoh Nongbri, Saveme Tariang, Daniel Goncalves, Kongbrilatpam Manjit SharmaMidfielders: Hardy Cliff Nongbri, Ronaldkydon Lyngdoh Nonglait, Hamedamanbha Wahlang, Wadajied Kynsai, Ryngkhlem, Sangti Janai Shianglong, Renan Paulino De SouzaForwards: Kynsaibor Lhuid, Denzil Kharshandi, El Hadji Abdou Karim Samb, Douglas Rosa Tardin, Laiwang Bohham, Pursunep Longkumer.
K a jylla Meghalaya ka dei ka jylla kaba U Blei U la kyrkhu kyrpang khamtam lada phai sha ki sawdong sawkun jong ka Mariang lah ban ong ba kham ñiar ban don kum ha kane ka jylla.
Ha ka juh ka jylla ngi don ki jaka ba don ka jingshit kum sha kiwei ki jylla kata sha ri Lum Garo bad ha kajuh ka jylla ka don ka jaka ba Khriat ha ka por Tlang bad Pyngngad ha ka por Lyiur bad kata ka dei hangne ha Ri Lum Khasi bad Jaintia.
Ym tang katta kat shaba phai ne kat shaba leit ki Lum ki Wah ba itynnad ki ker sawdong ïa kane ka jylla.
Na kata ka daw ki briew kiba nabar ki tang shu wan poi ha kane ka jylla ym tang ba ki iap bieij hynrei ki jawdud bad kwah syndon ban im ban sah namar kat sha ba phai dap da ki jingitynnad suda.
Lehse na kane ka daw balei ba kiwei ki jaidbynriew ki kwah ban wan trei wan ktah bad lada ïoh lad wat ban sah duh ha kane ka jylla ruh da kaba shu wan sah beaiñ ruh namar ka jingitynnad jongka.
Lada ngi phai pat sha ka jingsumar sukher ïa ka mariang ngi ïohi ba kam don shuh ha kine ki sngi, ki lum ki wah kiba bun ki la syllen lut, ym don dieng don siej shuh kaba la buh pat ïa kane ka jylla ha ka jingma kaba lah ban poi shaduh u pud ban tyrkhong um ha kawei ka por.
Namar ki phud wah kiba dei ki tyllong um ki la syllen lut ki khlaw ki btap.
Hooid ki jaka puta ha kane ka jylla ki dei jong ki riew shimet.
Hynrei tang namar ba ki dei jong ki riew shimet kam mut lah ban pynjulor khoit ïa ka mariang da kaba pom pathar lut ïa ki dieng ki siej ne pynkhyllem ïa ki dieng ki siej ban rep ban riang ne rep bun.
Kynmaw kum ki trai jaka puta dei ban pyrkhat ïa ka lawei jong ki pateng ki khun ki kti ruh namar lada ngi pyrkhat tang ïa ka mynta shano pat ka lawei kan poi.
Sa kawei pat ruh, na ka por sha ka por la ju ïai kren la ju ïai pyni bad ïai pynkynmaw ba haba leit kai sha lum sha wah ne kino kino ki jaka jngohkai kiba leit kim dei ban bret pathar ïa ki plastic, ki bilor kyiad, beer ne ki jakhlia jakhlait hynrei haduh mynta ïa kane ym lah ban pynduh.
ïa kane lah ban ïohi khamtam ha kine ki por ba dei ka por leit bam khana sngewbha sha lum sha wah da ki long ïing longsem, ki shnong ki thaw, ki Balang,ki Kynhun bapher bapher bad kumta ter ter.
La ju lap bad shem ba ki jaka ba leit bam khana ki dap da ki plastic, ki jakhlia bad ki bilor.
To sieh ngin ïa pyrshang ban kham sumar ïa ka mariang da kaba ngin ym bret pathar ïa ki plastic, ki bilor, ki jakhlia khnang ba ka mariang kan dang phuh dang phieng bad dang khring shuh shuh ïa ki nongwan jngohkai kaba long ka jingmyntoi ïa ngi hi ki trai jylla.
Hynrei lada ngim kylla bamut ym slem shuh ki jaka jngohkai kin sa kylla kynjah noh namar lada dap da ki jaboh, ki jakhlia, ki plastic bad ki bilor mano ban dang kwah ban leit sha kum kita ki jaka.
Ki nongwan jngoh kai kin wan tang shisien bad ha ka jaka ba kin pynphriang ïa ka khubor ba bha sha kiwei kiba kwah ban wan khlem pep kin pynphriang da ka khubor kaba ym sngewtynnad kaba kiba kwah ban wan ruh ki la ngiah noh.
Hato kane kam dei ka jingduh nong ïa ngi hi.
Ha kito ki jaka jngohkai ba la lum da ki pisa ki dei ban don ki valunteer ki ban ïaid sharum shaneng ban peit ba kiba wan sha ki jaka jngohkai kim dei ban bret pathar ïa ki plastic, ïa ki bilor, ïa ki jakhlia.
Nalor kata sa kawei kaba donkam tam ka long ba ha man la ki jaka jngohkai ka tnad kam jngohkai lane kito kiba dei ki jaka jong ki riew shimet ki la dei ban shna da ki paiñkhana kiba bha bad kiba biang ka um khnang ba kiba wan jngoh kai kin ym hap leit pathar sha khlaw sha btap hynrei kin ïoh ïa ki jaka leit bar kiba biang namar lada biang bad khuid ki nongwan jngohkai kim salia wat lada hap ban siew da ka dor ruh.
Khliehriat Kyllalyngkot 07: Ka jingïalehkai phutbol kaba la tip kum ka “2nd RYC Bataw Knockout Football Tournament 2023-24" kala poi sha kaba kut (Final) myn hynnin ka sngi 6 tarik ïa kaba la pynlong ha madan Lacheh Playground Bataw ha ka por 1 baje nohphai sngi.
Ïa kane ka lympung ïalehkai phutbol la wan pynhap pyrda da u J.
Mairom, Additional Superintendent of Police, East Jaiñtia Hills District Khliehriat kum u Kongsan, haka jingdonlang ki nongïalam ka Shnong Bataw kiba long u Skem Sumer Waheh Shnong, u Bhalang Suchiang, Chairman Shnong, u Ampli Rupsi Secretary Shnong uba dei ruh u Secretary ka Club, ki riew rangbah kiba la shah khot sngewbha nalor ki nongïalam bad ki dkhot ka Club.
Ïa ka jingïalang la pynïaid da u Deihok Sumer, President ka Rumshnong Youth Club Bataw bad la ïoh ka jingkren lyngkot na u Skem Sumer, Waheh Shnong Bataw uba la mynsiem ïa ki nongïalam ka Club ba ki la lah ban pynlong ïa kane ka lympung baheh hapoh Shnong bad ha ka thaiñ hi baroh kawei.
U Kongsan haba ai jingkren ula ïaroh ïa ka Rumshnong Youth Club Bataw kaba la lah ban pynlong ïa kum kane ka lympung ïalehkai phutbol kaba long ka jingkyrkhu ïa ki khun samla kiba don ka sap ka phong ha ka kam ïalehkai phutbol bad kaba long shi bynta ka jingkilan met kaba wanrah ïa ki samla sha ka jingbha ïa ki samla ba kin lait na ki jingmyllien ba sniew ha ki jingdih ba pynbuaid kum u drok, u kynja bad kumta ter ter.
Ha kane ka jingïalehkai phainal kaba la long hapdeng ka Umsyiem FC Bataw pyrshah ïa ka War United FC ka long kaba itynnad bha bad ki nongkyrshan na baroh arliang ki ïa ap khmih ban jop ka kynhun jong ki, hynrei ynda la poi haka minit kaba 3 ka Umsyiem FC lyngba u Ejingmut Dkhar Jersey No.
13 ka la ïoh ban thep ïa ka kol bad da ka jingïaleh shitom ka War United FC ka la ïoh pat ban pynphai kylla ha ka minit kaba 29 minutes lyngba u Chanlemmiki Khongwang Jersey No.
10.
Te ka jingïalehkai ka long kaba ïakhaid bha bad ka por kala kut te u referee u hap ban pynlong da ka Tie Breaker bad ka Umsyiem FC kala jop pyrshah ïa ka War United FC da 4-2 kol.
Lyngba kane ka jingjop jong ka Umsyiem FC Bataw kum ka lahduh ka ïoh rah ïa ka song pisa kaba Rs.
60,000/- hajar ryngkat bad ka Trophy bad ka War United FC ka kynhun ba wan baar ka ïoh rah ïa ka song pisa kaba Rs.
40,000/- hajar ryngkat bad ka Trophy.
Khliehriat Kyllalyngkot 7: Ha shwa ba ngin poi sha ka bynta kaba kren shaphang ka jingdonkam ka jingnang jingstad ïa ki briew kiba don jingduna ha ki dkhot met, khyndiat ngin phai sha ka Ephphatha Society.
Kane ka Ephphatha Society ka dei ka kynhun treimon sngewbha kaba la khie lung bha ha East Jaiñtia Hills District bad ka dei ka kynhun kaba khmih kyrpang ïa kito ki briew kiba don jingduna ha ki dkhotmet, la seng bad saiñdur ïa kane ka Society ha ka 2 tarik u bnai nohprah 2020, ym lah ban len ba kane ka Society kaba la lam khmat da u Director, u Rev.
Emlangmi Sapuh, u Secretary, u bah Shaniah Phawa, lem bad ki dkhot, ka la lah ban leh shibun ki kam kiba radbah ha ka imlang ka sahlang na ka bynta ki briew kiba don jingduna ha ki dkhotmet kiba dei ki nongshong shnong ba kyrpang jong ka ri.
Haba kren shaphang ka jingdonkam ka jingnag jingstad, kaba katkum ka jingthoh ba la sot na ka kot ‘Jingshai na Ephphatha’ la ong ba “Ka jingnang jingstad ka long kaba donkam haduh katta katta ha ka jingim jong u/ka wei pa u wei , namar ka jingstad ka long ka spah kaba ïai im lynter bad u briew haduh ka sngi ka jingiap ha kaba u nongtuh um lah ban tuh, ka sarang kam lah ban pynsniew.
Ka jingnang jingstad kam shym mut tang ïa kiba riewspah ne kiba biang ka met ka phad, kiba koit kiba khiah, hynrei ka long solonsar lang ïa baroh kynthup kyrpang ïa kito ki khynnah kiba don jingduna ha ki dkhot met, ka jingkhim mynsiem, ka jingtlot ha ka bor pyrkhat ne na ki daw kiba bun, ki ju pynlong ïa ki kmie ki kpa jong kito ki khynnah kiba don jingduna ha ki dkhot met ban pyrkhat ba ka jingnang jingstad kam donkam than ïa ki khun jong ki, hynrei ha kane ka juk shai ba ngi im mynta ngi dei ban long ki nong ai mynsiem ïa ki ban pynshlur ïa ki ban leit skul namar ma ki ruh ki long kiwei na kita kiba don ka hok ban ioh ïa ka jingnang jingstad kumba long lem kiwei pat ki khynnah kiba koit ba khiah.
Ban pynïoh ne pynurlong ïa ka hok jong kine ki khynnah, ka jingiatreilang ban ïa sngewthuhjingmut hapdeng ki kmie ki kpa, ki jaka pule, ka shnong ka thaw lem bad ki bor sorkar ba dei peit ïa ka tnat pule puthi ka long kaba dnkam haduh katta katta, khnang ba ka jingnang jingstad jong kito kiba don jingduna ha ki dkhot met hapoh ka jylla khamtam ha ri lum khasi bad Jaiñtia jong ngi kan long kaba kiew irat na uwei u snem sha uwei pat.
Hapdeng ka jingduh jingkyrmen bad u lyoh uba dum uba wan kah dum, la wan mih ka Ephphatha Society kum ka jingkyrmen bad ka jingshai hapdeng kiba bun bah ki kmie ki kpa, hooid watla ka Ephpharha Society ka long kaba dang lung ha ki snem hynrei ka long pat kaba iohi jngai ïa la ka kam bad ka lyngka treikam lyngba ki nongïalam bad ki dkhot jong ka bad shisien ka sngi kan sa lah ban pynurlong ïa ka jingthmu ba janai jong ka Society bad kata ka long ban seng ïa ka skul kaba kyrpang, ban buh ïa ki jaka hikai ba kyrpang bad ruh ban pynioh ïa ka hok bad jingiarap sha baroh ki khun jong ka district bad shabar ruh kumjuh.
Katkum ka jinglap jong ka Ephphatha Society, la lap ba ha ri lum Jaiñtia ki don tang 4-6 tylli ki jaka pule kiba long kyrpang na ka bynta kito ki khynnah kiba don jingduna ha ki dkhot met, kata ka dei ka Bethani Society, Dwar Jingkyrmen, Jyoti Sroat, Fernando Speech and Hearing bad kiwei kiwei bad la shem ruh ba ki don tang khyndiat eh ki seng treimon sngewbha (Society) ha ri lum Khasi bad Jaiñtia kiba long la kloi ban iarap ïa kiba kum kine ki khynnah , kita ki kynthup ka Ephphatha Society, ka St Francis Orphanage, Society for the Welfare of disable, St Edmund Campus, Dwar Jingkyrmen School in need for special education, Mary Rice Centre for special Social welfare bad kiwei kiwei.
Jowai, KyllaLyngkot 07: Ka Indian Red Cross Society (IRCS) West Jaiñtia Hills District ha kane ka 6 tarik u Kyllalyngkot kala ïoh ban sam da ki nep kup syiad sha ki longïing ba duk jong ka shnong Shnong Chilliang Raij, Jowai haka jingïalang ba la pynlong ha ophis treikam jong ka Dorbar Shnong.
Ha kane ka sngi ba sam ïa kitei nep kup syiad sha ki longïing ba duk la wan ban ïadonlang da u Cheini W Niangti kum U Convener Auditorial Board Chilliangraij, u ma Heisar Shylla Assistant General Secretary lem bad ki nongkitkam shnong.
Katba na ka liang u Oriland Shylla (Life Member ka IRCS) kam juh ruh uba dei u Treasurer jong ka Society haka jingkren lamphrang ula pynsngew halor ka jingthmu jong kane ka seng kaba trei naka bynta ban ai jingïarap kyrpang ïa kiba shem shitom bad kiba ïa kynduh jingeh haka jingkyrduh.
Ha ka juh ka por ula khot lang ïa kino kino kiba don mynsiem ban ïatreilang ba kane ka seng, ki lah ban pynrung kyrteng kum ki Life Member da kaba kin pyndap ïa ki form bala buh.
Hadien jong kane ka jingïalang ba lyngkot la pynlong ïa ka jingsam ïa kitei ki nep kup syiad sha ki khun jong ka shnong Chnong Chilliang Raij da ka Indian Red Cross Society.
Nongpoh, K’Lyngkot 07: Ban nang pynkhlaiñ ïaka jingshakri jong ka seng, ka Ri-Bhoi Youth Federation haka sngi Saitjaiñ kala ioh ban pynskhem biang ïaki nongïalam ba pura jong ka RBYF 3 Shnong Unit kawei naki Unit kaba don ka jingïatylli bad treikam bha naduh bala suid la shor ïaka ha u snem 2021.
Ki nongïalam ba thymmai jong ka RBYF 3 Shnong Unit jong ka samoi treikam 2024-27 ki kynthup ïa u Badonbok Lyngdoh President Cleverson Marweiñ Vice President, Vickham Marweiñ General Secretary bad kiwei.
Ïa kitei ki nongïalam ba thymmai la wan ban pynskhem da u Bah Bipul Thangkhiew President ka RBYF Sengkmie haka jingdonlang u Bah RJ Thangkhiew Political Secretary, Denis Syngkli Ornaising Secretary, Bawan Marweiñ Sports Secretary ka sengkmie bad kiwei kiwei ki nongïalam naki Circle bad Unit bapher bapher haka jingïalang kaba la long ha Umlyngkdait.
Haba kren ha katei ka sngi naka liang u Bah Bipul Thangkhiew kum u President ba rangbah ka seng u la ong ba ka seng RBYF haduh mynta ka don kumba 373 tylli ki Unit kiba im bad kiba khih ba ksar ban ai ka jingshakri sha ki paidbah watla shibun kila don ruh kiba ïap noh shiteng por bad tlot haka rukom treikam da kaba ai jingïaroh ïaka 3 shnong Unit ka dei kawei naki Unit kaba don ka jingïatylli kum shipara bad kaba leh shibun ki kam ban rah ïaka burom jong ka seng bad khamtam ïaka imlang ka sahlang.
“Kan sa poi ka por ba ngan shongthaid noh naka kam nongïalam bad katba nga dang ïalam ïaka kynhun ka thong ka dei ban pynim, ban pynshngaiñ bad ban ïalam haka rukom kaba dei ba ha kawei ka sngi kine ki samla naki Unit kin kit ruh ïaka lyngkor kaba khia ban long kum ki nongïalam ka sengkmie" la ong u Bah Bipul da kaba ai nuksa ruh ba ma u kum u nongïalam ba mynta u dei tang u nongïalam ka RBYF Kyrdem Kulai Unit haki por ba mynshuwa hynrei dei ka jingtrei shitom bad ka thong ba u poi sha ka kyrdan nongïalam ba ha khlieh duh jong ka seng.
U Bah Bipul u la ong ruh ba haka por ba u bat kum u nongïalam ka Kyrdem Kulai Unit ki don shibun ki jingduna hynrei um shym la kdew kti ïa kita ki jingduna jong ka seng hynrei ka jingïatreilang ka long kaba kongsan bad udei ruh uwei naki nongïalam bala neh slem tam haka sengkmie naduh u snem 1999 ba u la shim ïaka kyrdan kum u dkhot ka sengkmie.
U la ong ruh haka jingtreikam bad ka jingïaid lynti kum u nongïalam haka Unit, ki nongïalam ka sengkmie ki ju phah thoh ïaki shithi ban phah sha ki ophisar lane ki tnad sorkar lada donkam bad um ju sngew phylla ïakata ba ki nongïalam ka Central Body ki phah ïakata ka kam ha u hynrei ka jingïatreilang kan rah ïaka burom jong ka seng tad haduh ba un da shimti syndon kum u nongïalam.
Dei halor katei ka nongrim ba u Bah Bipul kum u nongïalam ka RBYF u kwah ba kitei ki dkhot bad ki nongïalam ka Unit kim dei ban don kano kano ka jingsngewpher ba ki dei ki dkhot ba ri \t haka seng hynrei ka jingsngewrit bad ki kam kan pynkhraw ïaki ha kawei ka sngi kumba ka 3 shnong Unit kadei kawei naki Unit kaba ïa tylli bha bad long kum shipara ban kyntiew iwei ïa iwei ym tang ka burom jong ka seng hynrei ka imlang ka sahlang baroh kawei bad kyrmen skhem ba katei ka kam kaba ki trei kan dang iai rhem ha ki sngi ban dang wan, u la bynrap.
Mawkyrwat, Kyllalyngkot 07: Ka Centre for Youth Development (CYD) jong ka Mawkyrwat Presbytery ryngkat ka jingkyrshan ka District Sports Promotion Society, South West Khasi Hills District ka la ïoh ban pynlong ïa ka 3rd Mawkyrwat Great Marathon ha Maharam Government Higher Secondary School, Mawkyrwat ha kaba u kongsan ha kane ka sngi u dei u bah Ehbok Syiemlieh, PTI jong ka ophis u District Sports Officer (DSO), South West Khasi Hills District.
Ha kane ka jingïakop mareh ki nongïashimbynta baroh ki don haduh 58 ngut kiba na kylleng ki jaka jong ka South West Khasi Hills District bad nabar jong ka ruh kata 19 ngut ki dei na ki rangbah ne Senior Men, 12 ngut ki kynthei ba kham heh ne Senior Women, 18 ngut kiba hapoh 18 snem jong ki shynrang bad 9 ngut kiba hapoh 18 snem jong ki khynnah kynthei.
Ki nongjop ha kane ka jingmareh ki long kiba hapoh 18 snem jong ki shynrang ba wan ba nyngkong u dei u Wanbok Lyngdoh Mawphlang, ba ar u Bines Kharlyngdoh, bad ba lai u dei u Neverson Jyrwa.
Nangta, kba hapoh 18 snem jong ki khynnah kynthei pat ka Lyntijingkyrmen Kharjahrin ha ka kyrdan ba nyngkong, ka Larijanai Wartde ba ar bad ka Teilyntishisha Ramsiej ha ka kyrdan ba lai.
Shuh shuh ki nongjop kiba dei na ki rangbah ki long u Banjoplang Wanniang ba wan ba nyngkong, u Jomsingstar Ramsiej ba ar bad u Willborn Wanniang ba wan ba lai, bad ki nongjop na ka liang jong ki kynthei ba kham heh ki long ka Bandasharai Marweiñ ba nyngkong, ka Marqueenless Ramsiej ba ar bad ka Daplin Wahlang ba wan ba lai.
Ha kane ka sngi ka la don ruh ka jingaisngewbha ïa kawei na ki nongmareh kaba la kham rangbah kata sha ka kong Snora Lyngkhoi.
Ïa ka jingialang ban sam ïa ki khusnam la pynïaid da u bah Bording Lyngdoh, Chairman ka Center for Youth Development, Mawkyrwat, u bah Harvester Khongthaw, Secretary jong ka Center for Youth Development ula ai ka jingkren khublei bad u bah Overjoy Lyngdoh u la ai ka jingduwai kyrkhu pynwai.
Wat ki bor pulit-bor sorkar ruh, kiba dei ki nongpeit-nongpynïaid aiñ, ki dei hi ban ïaid thik katkum ki kyndon jong ka aiñ, khnang ba ka jingthwet briew jong ki ha Sohra bad Shella ne shawei-sha ar, kan ym wanrah jingsngewthuh bakla, kumba ïada pynban ïa ki mynder-nongwei, lada ïa katei ka jingthmu la leh da ki bor shnong bor Hima, kiba don ka iktiar jong ka Aiñ, ym kumba la hukum kulmar da ki briew ne ki seng, kibym soi kyrteng.
Ki Dorbar shnong, Raid bad Hima, ki dei ki bor treikam ba la thung da ka District Council, katkum ki aiñ ba ithuh da ki bor Sorkar bad ka Constitution of India.
Lada dei ba soi da kitei ki bor, ki pulit ne ka Sorkar kim lah ban tuklar kulmar.
Hynrei namar bym don mano-mano ba soi ïa ka hukum beh nongtrei mynder, ka paw ba la leh da ki kynhun bym donbor, kumta ki pulit bad ka sorkar ki don ka bynta ban peit kum ïa kata.
Ym dei ban klet ruh ïa ki jingïakhih beh mynder-ri da ki kynhun ki samla pule Assam (AASU), ïa ki mynder kiba la wanrung kyrthep hadien ka thma Bangladesh 1971-72.
Lada kane ka long, balei shane ym long, namar ki khar Bangla ki rung ki mih katba mon, da kaba suk ha baroh shi lynter u pud Meghalaya- Bangladesh.
Dang ha u Bnai September ’23, kawei ka longkmie ka Pris Suchiang, kaba na Donaskur Jaiñtia Hills, kaba ïadei kam khaii bad ki khar Bangla, ka la shah pynïap bein ha ka por mynsngi ha la ka jong ka bri ha khap Bangla, da kaba pom lyngkhot lyngkhai ïa ka, da ki nongwei kiba leh mynleh paralok.
Dang ha ka taiew ba ladep pat, ki kot khubor ki la thoh halor ka jingshah pom pynïap sa uwei uba kyrteng u Chiang Dhar uba na Umkiang, Jaiñtia Hills ha ka bri kwai jong u hi.
Sa ha u bnai Risaw, (October) pat sa kawei ka kynthei kaba na War Nongshken, ka la ai jaka sah ha ing jong ka, ïa uwei u khar Bangla, uba tang ka kyrteng ruh la sngew jli ban sngap, u Mehmud Ser, bad ka da kam ba u dei u lok jong ka, ynda la leit khynra ki briew ka shnong.
Kum ïa kane ruh ka aiñ ka mana.
La bishar ne em ïa ka?Wat ki BSF ruh dang shen ki la siat ïa u bapli u Roning Nongkynrih na Jalynteng, u nongniah trok, hapoh shnong syndon, hajan Mawshun.
Shano ki pulit ki don, shano ki BSF bad ki briew ka aiñ, haba baroh shi lynter u pud, kum kine ki jingjia ki jia man ka por? Namarkata ki bor Hima, bor shnong ki don ka hok ban kem kum ïa kine, ban khanglad ruh ïa ka jingwan jong ki, wat la ki lah ban dei ki mynder ri India, tangba dei ban pyntip ruh sha ki bor Sorkar, namar kum ïa kine ki kam, la buh da ki kyndon aiñ.
Ka Hok Ki Dorbar ShnongKi Dorbar shnong ki don ka hok bad ka bynta ban peit ïa kino-kino ki kam ha ka imlang-sahlang, khamtam ïa ki jingsniew kiba don hapoh u pud shnong, la ki dei ki kam ïashoh-ïadat ne pynkulmar shnong, ki kam khalai ne khaii kiad-bad buaid tanglang, ne kino-kino ki kam sniew bad ki kam pynma, kynthup ïa ki riew sniew ne nongleh kulmar ha shnong ha thaw bad kiwei-kiwei kiba kum kine.
Ki don ruh ki Village Court ha District Council, ïa kiba ki shnong kiba jngai na ka aiñ, ki lah ban thaw ha la ki shnong.
Kumta ki jingmaham, jingpynbna ha Sohra bad Shella ki long ki bynta kiba ki shnong ki lah ban leh, wat ha ki shnong hapoh sor ruh, lada ki sngew ba kam long kaba shngaiñ ban ailad kulmar ïa ki nongwei kibym tip, kiba kumno, kiba wan naei, kiba trei ne leh aiu bad kumta ter-ter.
Ki shnong ki don ka bor wat ban pan na ki nongshongwai (kynthup wat ïa ki para Khasi-khara lajong) ïa kitei ki jingtip, khnang ban shngaiñ ka imlang sahlang.
Kan bha namarkata, ba ki bor sorkar kin pynbeit ïa kine ki kam halor kitei ki nongrim, ym ban leh da ki rukom kiban pynshlur pynban ïa ki nongwei ba kin rung kin mih katba mon, khamtam lada wohkjat da ki bor sorkar.
Dang ha u bnai ba la dep, ïakren hapoh ka Dorbar District Council ha Shillong, halor ki mat, kiba kum kitei ki jingjia haneng bad ka Dorbar ka sngew ba ki Shnong ki thaw, ki Rangbah shnong bad ki Dorbar ki dei ban peit bha ban pyrkhing ïa ki jingma-jingsniew hapoh u pud u sam jong ki, da kaba kynmaw ruh ïa ki jingshah pynïap u samla Lurshai Wahlang, ha Shella dang ha ki khyndiat por, ha ki nongwei.
La Nang Paw Ki Dak JingmaBunsien nga la thoh halor kane ka jingthumu ka sorkar India ha u snem 2021, kaba la phah sha ka sorkar Meghalaya ba kan pynbiang jaka sah ïa ki nongtrei kiba kan phah sha kumba 7000 (Hyniew hajar) tylli ki shnong sha nongkyndong, ban sah ki nongbylla mynder, ban thew jaka na suin da kita ki Drone her suin, na ka bynta 5 snem lane haduh ban da dep kam.
Dei ban ai khublei ïa i Bah Titos Chyne CEM ha katei ka por, iba la mynjur ban yn ym ai lad kum ïa katei ka jingthmu ba i kynsha, hadien ba nga la pule ïa katei ka skim kaba don haduh 43 sla bad ïa kaba nga la batai bad kdew ha ka jingïalang ki MDC, ba kane ka skim ka dei kaba don jingma, kaba long kum ka jingriam ïa ki shnong ki thaw jong ngi sha nongkyndong khamtam, ba ki nongbylla khyllah jait na kylleng kin wan sah ha kitei ki 7000 tylli ki shnong palat 5 snem tam, ban pyndep ïa ka jingthew bym lah ban sngewthuh.
Nga shem ba kita ki kam thew jingthew kim dei ha suin, hynrei imat ha ryngkew.
Donbok ruh ba u Chief Minister Conrad Sangma, u phah ïa katei ka jingbthah ka Sorkar India sha District Council jong ngi ba kan peit bad ban ai jingmut.
Lada jia ba u Chief Minister ula leh hi da ka bor sorkar jong u, da kaba pyndonkam ïa ki DC bad ki bor aiñ, ban katta la leit shuwa ka Meghalaya ban ïa ka Manipur.
Dei ban sngewnguh shisha ïa u Chief Minister Conrad, tang halor kane ka bynta ruh.
Peit kiei ki jingjia ba la jia shane dang shen.
Dang ha u bnai October, ka shnong Kongthong barit, kabym shym don eiei ha ka liang ki skim pynroi, ka la ïoh ïa ka kyrdan balai ha ri India baroh kawei kum ka shnong ba don ha khmat ha ka jingroi bad jingkhuid jingsuba.
Imat u MP na Bihar, uba la long kum u kynjia kni rangbah ka Kongthong, ula lah ban leh la ka bynta.
Kiei kine bad ki thew shano?Mynta la don sa ki nongïalam na ka ri Khasi jong ngi ïa kata ka seng RSS, kaba wat ki nong India babun ki tip kaei ka RSS bad ki kam bad jingthmu jong ka.
Ki Dorbar shnong, Rangbah shnong, ki Seng Bhalang ha ki shnong, kin sngew kumno kum ïa kine kiei kiei? Lada don ki shnong kiban khang, hato kin shah kem?.
New Delhi, Kyllalyngkot 7 : Ka Indian Journalist Union (IJU) ka ai ka jingkyrshan ba pura ïa ka Journalist Union of Assam (JUA) ban pynrem jur ïa ka jingktah kti jong u Nongthoh Khubor ha u District Commissioner (DC) ka Nagaon u Narendra Kumar Shah.
Une u Nongthoh khubor u dei na ka NB News Channel u Deepakar Medhi bad kane ka la jia ha ka Sngi Thohdieng.
Ka IJU bad JUA ki dawa ba ka sorkar Assam ka dei ban thung ka jingtohkit halor kaneka jingjia bad ban pynshitom kat kum ki kyndon aiñ ïa utei u DC.
Kat kum ka jingïathuh jongu President ka JUA bad General Secretary u Samim Sultana Ahmed bad u Dhanjir Kumar Das, u Medhi u la leit ïa kynduh ïa u DC hadien ba u la dep ïoh jingbit na u DC hi ban ïarap ïa kawei ka longkmie ban ïoh ïa ka baibam nongtymmen jong u kurim jongka namar naduh ba khlad u kurim jongka ka khlem ïoh ïa ka bai bam nongtymmen.
Hadien ba la dep ïakren u lam ih noh na kamra jong u DC ban leit phai noh hynrei ha kum katei ka por kawei ka pulit kynthei ka la kren tohmet ïa katei ka longkmie tang namar ba ka kylli ïa ka jaka leit shabar.
Dei ha kum katei ka por haba u dang kylli jingkylli ïa u DC da kaba ring video ba u Shah u la kiew jingbitar bad knieh ïa ka camera bad ktah kti ïa u Medhi.
Hadien kane la bat ïa u Medhi haduh ka por miet bad pyllait ïa u tad hadien ba la dep record ïa ka jingkren jongu bad kumjuh ruh ai ïa ka camera jongu hadien ba la dep delete ne pynduh noh ïa ki video.
Katba u Shah u pyrshang ban kyntait halor kane ka jingjia.
U IJU President uba dei ruh u dkhot ba rim ka PCI u Geetartha Pathak lem bad ka Secretary General bad Vice President ka International Federation of Journalist ka Sabina Inderjit ki la pynpaw ba kane ka jingjia ym dei ba ka pynpaw ïa ka jingleh donbor ki briew ka aiñ bad kiba kum kine ki jingjia ki la jia na ka por sha ka por ïa ki nongthoh khubor ha Assam.
Halor kane ki la dawa ïa u Myntri Rangbah u Himanta Biswa Sarma ba thung da ka jingtohkit halor kane bad ban pynshitom ruh ïa utei u ophisar uba leh ïa kane ka kam beaiñ.
Ka IJU ka ai ruh ka jingïaroh ïa ka JUA , ïa ka Nagaon Press Club, Cuwahati Press Club kiba la shim khia kyrkieh kyrkieh halor kane ka jingjia bad ka khot bad ïawer ruh ïa baroh ban ïeng tylli lang khnang ban ïaleh pyrshah ïa kine ki bor kiba thmu ban khang lad bad ïuhroit ïa ka jinglaitluid ki lad pathai khubor.
New Delhi, K’lyngkot, 07: U Myntri Rangbah Duh, u Narendra Modi u la ïashim bynta ha ka All India Conference jong ki Director General/ Inspector Generals of Police kaba 58 ha ka 6 bad 7 tarik u Kyllalyngkot, 2024 ha Rajasthan International Centre, Jaipur.
Ha ka jingkren shaphang ka jingpyntreikam ïa ka aiñ kaba thymmai kaba ïadei bad ki kam beaiñ, u Myntri Rangbah Duh u la ong ba kane ka dei ka jingkylla kaba khraw ha ki kam aiñ.
U la ong ba aiñ ki ba thymmai kiba ïadei bad ki kam beaiñ ki dei kiba la saiñdur da ka jingmut ‘Ki briew hashuwa, ka burom hashuwa bad ka hok hashuwa’ bad ha ka jaka ban treikam da u ‘dieng’ ki pulit mynta ki dei ban trei da ka ‘data’.
U Myntri Rangbah Duh u la kyntu ïa ki heh pulit ba kin pyrkhat thymmai bad ba kin pyni ïa ka mynsiem jong kine ki aiñ ba thymmai sha ka imlang sahlang.
U Myntri Rangbah Duh u la ban jur halor ka jingai jingtip ïa ki longkmie bad ki khynnah kynthei shaphang ki hok jong ki bad ki jingïada ba ki ïoh hapoh ki aiñ ba thymmai.
U la kyntu ïa ki pulit ba kin peit bniah ïa ka jingshngaiñ jong ki longkmie da kaba pynthikna ba ki longkmie ki ïoh ban treikam khlem kano kano ka jingsyier ‘ha kano kano ka por ne kano kano ka jaka’U Myntri Rangbah Duh u la ong ba ka long kaba donkam bha ba ki briew kin don ka jingsngew kaba bha shaphang ki pulit.
U la ong ba ki thanat ki dei ban pyndonkam ïa ka social media ban ai jingtip na ka bynta ka bha ka miat jong ki paidbah.
U la ai jingmut ruh ïa ka jingpyndonkam ïa ka social media ban ai jingtip haba don ki jingjia lynshop ki bor ka mariang bad ka jingai jingïarap ha kum kine ki por.
U la ong ruh ba dei ban pynlong ïa ki lympung ïalehkai ban pynkhlaiñ ïa ka jingïadei hapeng ki briew bad ki pulit.
U la kyntu ruh ïa ki bor Sorkar ba kin leit sah ha ki jaka khappud ban wanrah ïa ka ‘jingïadei’ bad ki briew ha kine ki jaka.
U la kren shaphang ka jingseisoh jong ka solar mission kaba nyngkong jong ka India – Aditya-L1 bad ka jingpyllait im ba mardor ïa 21 ngut ki briew kiba don ha ka lieng ha duriaw Arabian da ka Indian Navy, ha kaba u la ong ba kine ki jingjop ki pyni ba ka India ka dei ka bor kaba dang kiew shaphrang ha ka pyrthei.
U la ong ba ka jingjop jong ka Aditya-L1 ka ïasyriem bad ka jingjop jong ka Chandrayaan-3 mission.
U la ong ruh ba u dap da ka jingsngew sarong shaphang ka jingjop jong ka Indian Navy.
U la ong ba katkum ka jingkiew kyrdan ka India ha ka pyrthei bad ka jingkiew ka bor jong ka ri, ki bor pulit ka India ki dei ban don ka jingkylla sha ka kynhun pulit kaba katkum ka juk mynta khnang ban pynurlong ïa ka thong ban don ka India kaba la kiew shaphrang shuwa u snem 2024.
U Myntri Rangbah Duh u la sam ruh ïa ki khusnam Police Medal for Distinguished Services bad u la pynkut ïa ka DGsP/IGsP Conference kaba lai sngi ha Jaipur.
Ha kane ka conference, la wan ïashim bynta ruh da u Myntri Sorkar Pdeng ba dei khmih ïa ka tnat Kam Pohiing, u National Security Advisor, ki Myntri Khynnah kiba dei khmih ïa ka tnat Kam Pohiing, ki DGP/IGP jong ki Jylla/UT bad ki khlieh duh jong ki kynhun pulit ka Sorkar Peng / ki Central Armed Police Force bad kiwei kiwei.
Kumba ju long ha ki snem ba la dep, la pynlong ïa kane ka conference ha ka rukom treikam hybrid ha kaba palat 500 ngut ki ophisar pulit ki la ïashim bynta na ki jaka bapher bapher jong ka ri.
Kane ka conference ka la peit bniah ïa ki bynta ba kongsan jong ka jingshngaiñ ha ka ri, ba kynthup ruh ïa ki aiñ ba thymmai ba ïadei bad ki kam beaiñ, ki rukom treikam ban ïada na ki kam kieng atiar, ki kam pyntriem left wing, ki jingma ba dang mih ha ki kam cyber, ki kam ha kylleng ka pyrthei ban ïada na ki kam ïaumsnam, bad kiwei kiwei.
Shillong, K’Lyngkot 07 : Ka sorkar jylla ka la rai ban leh da ka ‘geotag’ ban buddien ïa baroh ki tyllong um da ka thong ban ïada ïa ki wah kiba don ha baroh kawei ka jylla.
Katei ka rai ba ka sorkar ka shim kadei hadien ba ka ïohi ba bun ki tyllong um ki la shah ktah jur ha ka jingkylla sor.
“Ngin leh da ka ‘geotag’ ïa baroh ki tyllong um khnang ban lap kaei kaba donkam ban leh kyrkieh khnang ban ïoh ïada ïa ki tyllong um," ong u Myntri ka tnad PHE ka sorkar jylla, Marcuise N Marak haba kren bad ki lad pathai khubor.
U ong ruh ba ka tnad shen kan sa shong pyrkhat bad kiwei pat ki tnad sorkar ban pynkhreh ïa ka jingtreikam.
Da kaba banjur ïa ka jingdonkam ban ïada ïa ki tyllong um, u Myntri u la ong ruh ba u Myntri Rangbah u la dep ban thaw ruh ïa ka water expert body, kaba shen kan sa shong ïa ka jingïalang pyrkhat kam ha nongbah Shillong.
Stressing on the need to protect catchment areas, Marak said that the chief minister has already constituted a water expert body, which will soon hold a conference here in Shillong.
“Kin sa wan ki riewshemphang naduh Delhi ruh bad ngin sa don ïa ka jingïalang pyrkhat kam kaba shisngi ban ïakren ïa ki mat kiba kongsan," u la ong.
Katkum ka jingïathuh jong u, ha katei ka conference yn sa wan ban donlang ruh naduh ki heh sorkar na ka tnad Forest and Environment, Water Resources, Soil and Water Conservation bad kiwei kiwei.
U Myntri u ïathuh ruh ba ka long kaba donkam ban plie lad da kiwei pat ki lad kamai jakpoh na ka bynta ki nongshong shnong kiba imja da kaba trei ha ki par kiba don hajan ki tyllong um.
“Na ka tnad ngi la sdang ban leh ïa ka jingwad bniah bad ynda ngi la dep, nga la dep kren lypa bad u Myntri Rangbah kumno ban ai ïa kiwei pat ki lad kamai na ka bynta jong ki," u la bynrap biang.
La ïathuh ruh ba dang shen, u Myntri ka tnad Water Resources, Comingone Ymbon u la leit ban jurip ïa ka wah Umkhen ban buddien halor ka rukom tih maw kaba la ktah haduh katta katta ïa ki tyllong um kaba suplai um sha ki hajar tylli ki longiing ha Madanrting bad kiwei ki bynta jong ka Shillong.
U Myntri u la pyntip ruh ba ka sorkar jylla lygnba ka ‘payment for eco-system (PES) ka la pyrshang ban ïada ïa ki tyllong um ha kylleng ki bynta jong ka jylla.
U ong ruh ba lyngba ka PES ym dei ba ki thied ïa ka jaka hynrei ki ailad ba ki trai kin lah ban wad lad da kiwei pat ban kamai kajih.
Jowai, K’lyngkot 07 : Ka Dorbar Shnong Khimusniang, (DSK) Jowai mynta ka sngi Saitjaiñ kala rakhe ïa ka jingdap 75 snem jong ka shnong bad mynta ka dei ka sngi kaba la plie sdang ïa kane ka jingrakhe ka ban sa rakhe baroh shisnem lynter ïa kaba yn sa pynkut ha ka 31/12/2024.
Na ka liang u Chief Forest Officer, ka JHADC uba ju bat teng ïa ka kam Waheh Shnong jong ka Dorbar Shnong Khimusniang u ma F.
W.
Blah mynta ka sngi ula long u kongsan katba u ma J.
K.
Rymbai, President Synjuk Waheh Shnong Jowai ula long u Symbud Kongsan.
Ha kane ka sngi na ka liang ka DS Khimusniang kala khot sngewbha ruh ïa baroh ki Waheh Shnong jong ka nongbah Jowai kiba don hapoh ka shatri jong ka Synjuk ki Waheh Shnong, Jowai ban ïadon bynta bad sakhi lang ïa kane ka jinglehkmen Platinum Jubilee nalor kiwei de kiba la shah khot sngewbha.
La ïathuh ba ïaka DSK la seng ïa ka haka snem 1949 ha kaba la buh ruh ïa u maw ban pynsannam ïa ki 16 ngut ki riew rangbah kiba la seng ïa ka shnong ha katei ka snem.
Ïa ka jingïalang la pynïaid da ki ar ngut ki khun jong ka shnong kiba kynthup ïa u ma L.
Lyngdoh bad kong R.
Patlong.
Ha shwa ban sdang ïa ka jingïalang kala don ka jingpule Baibl bad ka jingduwai na u Pastor E.
