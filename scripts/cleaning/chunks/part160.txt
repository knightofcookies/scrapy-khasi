“Dei ba ki paidbah ki sngewthuh ba ki la shah ïalam bakla ba ha u 2019 nga la tam da 2000 vote ïa ka kyrtong ba pynïakhun u MLA ba la hiar shuki noh," u la ong.
U la ong ba ki paidbah ka Mylliem bad ka jylla ki la sngewthuh ba dei tang ka Congress kaba lah ban ai jingshakri kaba hok bad ba janai ïa ki.
“U MLA ba la hiar shuki u la ïalam bakla ïa ki paidbah ka Mylliem ba lada nga jop biang hana ngan pynhap noh ïa ka Mylliem hapoh ki jylli ka MUDA bad ïa kane hi u la pynshai ha assembly," u la ong.
“Dei haba u jubab ïa ka jingkylli u MLA na Mawlai ba hato kan pynïar ïa ki jylli treikam jong ka, Na ka liang jong u (Hamlet) hi u la jubab Em ba kam dei ka jingshisha halor kane ka mat," u la bynrap.
Shuh shuh u la ong, “U la thok ïa ki paidbah halor ka mat jong ka MUDA bad un rem ruh halor kane ka mat namar ka ktien ka ju ong wat ju im da ka waitlam namar phin ïap ruh da ka bad wat ju thok ïa u paidbah namar u paidbah ruh un thok kylla ïa phi.
"Haba kren halor ka jingmih noh jong u Bah Hamlet na ka PDF ban ïasoh sha NPP, “Ka pyni ba um don nongrim eiei bad u leit beit sha kata ka pyntha phlang kaban myntoi shimet ma u," u la ong.
U la ong ba kum ka party kaba la synshar ha ki snem kiba la leit ki kam kiba la leh ka Congress ki la phai khmat bïang sha ka party namar ki sngewthuh kaei ka Congress bad aiu ka la leh.
“Kumba long mynta ki aiñ kiba ap jingma ïa ngi ki rit paid ki la ap lupa bad kaba donkam hi ka dei ba da ki ai1 ban pynkhlaiñ ïa ki jingïada jong ngi bad kum ka party ngin leh ïa kata," u la ong.
Shillong, Lber, 18: Ka Meghalaya Film Makers Association (MeFilMA) ka la mih shakhmat ban pynrem jur ïa ka jingpynsaphriang jong uwei u Youtuber ha ka rynsan jong ka Social Media da kaba shim kabu ban phah ong ‘ha u Prah" ïa uwei u khlur ak phlim jong ka Bollywood u Sanjay Mishra tang hapoh khyndiat kynta ba u la wan iuhkjat ha kane ka nongbah Shillong ban ïashim bynta ha ka Film Festival ba la pynlong da ka Meghalaya Film Makers Association naduh ka 14 tarik haduh ka 18 tarik mynta u bnai ha Soso Tham Auditorium, Shillong.
Ha ka jingïakren bad ki lad pathai khubor ha ka Sngi Saitjaiñ u President jong ka MeFilMA u Bah Commander Shangpliang u la pynrem jur halor kane bad ong ba kane ka jingleh jong une u Youtuber ka la long tang ka jingshim kabu bad kaba dei ban pynrem lut da baroh.
“Ha ka jingshisha ka jingkhot jong ngi ïa u Sanjay Mishra ka long ban ai mynsiem ïa ki samla jong ngi kiba don bynta ha ki phlim Khasi bad ïa ki paidbah kiba ju ieid ïa ki phlim hynrei kato ka jingshim kabu jong ki briew ban phah ong (ha u Prah) ïa u ka long shisha kaba ngim shym la poi pyrkhat bad ngim khmihlynti hi ruh.
Ki don kiba la pyntip ha u (Sanjay Mishra tang shu saphriang kato ka video) bad kaei kaba ki shu phah ong, u shu ong beit khlem da tip ïa ka jingmut ba shisha," ong u Bah Commander Shangpliang.
“Um don jingtip eiei shaphag kata, bad nga la ïakren bad u bad ong ruh ba um kwah satia ban wanrah ïa kano kano ka jingsngewthuh bakla bad wat ban pynshai ïa ka jingkren jong u ruh um kwah satia namarba um don hi ruh ka jingkwah leh ïa kata hynrei ka dei tang ka jingshim kabu jong ki briew," la bynrap u President ka MeFilMA.
“Ka dei tang ka jingjia ka bym shym la poi pyrkhat bad na ka liang jong ngi, ngi shim beit ba kane ka Film Festival ka long tang ka bynta ban ïa kyntiew para ma ngi khnang ba ki nongshna phlim kin dup ïohi namarba ngi la wanrah hangne ïa ki phlim kiba ïoh rah bun tylli ki khusnam," ong u Bah Shangpliang.
“Tang na ine i jingjia iba rit ngam tharai ba kan don kano kano ka jingrah khubor kaba pynsniewdur ïa kane ka tamasa pyni phlim ka jong ngi," u la ong.
Haba kylli, u Bah Shangpliang, u la ong, “kane ka long tang ka jingshim kabu bad u (Sanjay Mishra) um bna eiei hi ruh ïa kito ki kyntien (long live VPP bad Ha u Prah).
Um tip hi ruh ïa ka jingmut.
Lehse ïa ka kyntien Long Live u la lah ban sngewthuh hynrei ïa kata ka VPP un ym tip hi ruh na ka liang jong u.
Kata ka dei beit ka jingshim kabu.
"Uto u Youtuber u ladei ban weng noh ïa kato ka Video namarba wat u Sanjay Mishra ruh um sngewtynnat.
“Haoid, u (Youtuber) lah ban buh ïa ki interbiw ïa u Sanjay Mishra," la bynrap u Bah Shangpliang.
Shillong, Lber 18 : U Myntri Rangbah Duh, u Narendra Modi bad ka Myntri Rangbah Duh ka Bangladesh, ka Sheikh Hasina ki la plie lang ïa ka India-Bangladesh Friendship Pipeline (IBFP) mynta ka sngi lyngba ki lad digital.
ïa u maw nongrim ban shna ïa une u pipeline la plie da kine ar ngut ki Myntri Rangbah Duh ha u Nailur 2018.
Ka Numaligarh Refinery Limited ka dei kaba pynkit ïa ki mar petroleum sha Bangladesh naduh u snem 2015.
Une u dei u pipeline bording ba ar ba jam ïa u pud jong ka India bad ki ri ba marjan.
Ka jingïatrei lang ha ki kam bording ka dei ka mat ba kongsan ha ka jingïadei ka India bad ka Bangladesh.
U IBFP u dei u pipeline bording ba nyngkong ban jam ïa u pud hapdeng ka India bad Bangladesh bad u plie lad ban pynpoi haduh 1 Million Metric Ton Per Annum (MMTPA) ka High-Speed Diesel (HSD) sha Bangladesh.
Ka jingkyntiew ïa ki lad ka leit ka wan bad ka Bangladesh kan pynkhlaiñ shuh shuh ïa ka jingïadei hapdeng kine ar tylli ki ri.
Ka Bangladesh ka dei ka paralok kaba ïajan tam bad ka India ha ka roi ka par bad ka paralok kaba ïajan tam ha ki kam khïii ha kane ka thaiñ.
Ka jingpyntreikam ïa ka Friendship Pipeline kan nang pynkhlaiñ shuh shuh ïa ka jingïatreilang ha ki kam bording hapdeng kine ar tylli ki ri bad kane kan dang kiew ha Bangladesh, khamtam ha kaba ïadei bad ki kam rep.
U Myntri Rangbah Duh u la ai jingsngewnguh ïa ka Myntri Rangbah Duh, ka Sheikh Hasina kaba la ïalam lynti ha kane ka projek bad u la ong ba u kwah ban bteng ïa ka jingïatreilang bad ka na ka bynta ka bha ka miat ki briew jong kine ki ar tylli ki ri.
Shillong, Lber, 18: Katto katne ngut ki nongtrei bylla kiba dang bunkam ban pynleit jingmut ha ka trei ka ktah ha ka shnong Lumjingsuk, Madanryting, ha ka 16 tarik mynta u bnai ha ka por kumba 6:00 baje janmiet ki la lap ïa kawei ka shynrong khlieh briew kaba don markhap bad ka shlem pule jong ka Indian Institute of Management (IIM) Shillong kaba don ha ka shnong Nongthymmai, Shillong.
Kane ka khlieh briew, ym shym la lah satia ban ithuh shuh la ka dei ka shynrong khlieh jong u shynrang lane ka shynrong khlieh jong ka kynthei.
Ki Pulit kiba la ïoh jingtip halor kane, ki la leit bran bran ban pynlong ïa ka jingtohkit bad ban pynkit noh sha NEIGRIHMS Hospital na ka bynta ban leh ïa ka post mortem.
Ka jingtohkit halor kane ka jingjia ka dang ïaid shakhmat.
Shillong, Lber 18: U President ka Voice of the People Party (VPP) u Bah Ardent Miller Basaïawmoit ha ka sngi Saitjaiñu la ong ba ka VPP kam pat shym la rai satia ïa kino kino ki kyrtong ha kane ka elekshon MDC ne MP kaban wan bad lada don kino kino kiba kam ba ki dei ki kyrtong ka VPP kim dei kiba la ïoh tiket hynrei kiba shu kam hi.
Ha ka jingkren ïa ka jingïalang ka VPP ha Polo u Bah Ardent u ïathuh ba naduh ka sngi jong ka 27 tarik kaba dei ka sngi thep vote namar kiba bun ki ïohi ïa ka jingïoh jigkyrshan ka VPP da ki bun bun ngut ki la phone ban pan tiket Prah hynrei u la ong shai ba ka party kat haduh mynta kam pat rai ïano ban ai tiket MDC.
“Dei namar ki ïohi ba ngi ïoh ka jingkyrshan kaba khraw haduh katta katta ka la pynlong ïa kiba bun ban pan tiket bad ngan ïathuh ïa phi don ki constituency kiba don ym duna ïa ka 20 ngut kiba wan ban pan tiket ban ïakhun ha kane ka elekshon MDC sha KHADC bad JHADC hynrei kum ki nongïalam shaniah ha ngi ba kiba pan tiket ruh ngin ai tang ïa kiba ka party ka la dep ban iit bniah ïa ka jinglong jingim jong ki," u la ong.
“Nga don ka jingkren biria ba ngin shu pynkhalai nusip lada bun than kiba pan tiket hynrei nga kwah ban kren shai ba kam mut satia ba lada don 20 ngut kiba pan tiket ngin pynkhalai nusip ïa baroh 20 ngut hynrei ngin don shuwa ka qualifying ban jied nadpeng kine ki 20 bad ynda ngi la dep jied ïa kiba kynsai napdeng ki 20 ngut shubuh ki don 2 ngut kiba bit ban ai tiket hangta lehse kan mih ka jingpynkhalai nusip," u la ong.
U la ong ruh ba na ka liang jong u haba don kino kino kiba kwah ban ïa kynduh ban pan tiket MDC, “Nga ju ong beit da kaba shai lada phi mut ban wan sha ka VPP tang ban ban ïoh tiket bha ba phin ym wan namar kam don satia ka jingthikna la phin ïoh tiket ne em".
Shuh shuh u la ong ba ka VPP ha kane ka kynti kan pynkhlaiñ shuwa ïa ka party bad ka jingrai ïa ka tiket kan wan kham hadien.
“Ngi ka thung 10 ngut ki Organizing Secretary ba kin peit ïa ki constituency ba ngi pynkhamti khnang ba lyngba jong ki ka jingpynkhaliñ ïa ka party kan tyllun sha khmat," u la ïathuh.
Shillong, Lber 18 : Ka sorkar jylla lyngba u Commissioner & Secretary ka tnat Pule Puthi mynta ka sngi ka la thung ïa u Secretary ka tnat Pule Puthi u bah R.
Rapthap kum u Member Secretary jong ka State Education Commission (SEC).
Lah ban kdew ba ha ka 9 tarik Naiwieng 2022, ka kynhun myntri ka sorkar jylla ka la mynjur ban thaw ïa ka Meghalaya State Education Commission (MSEC) naka bynta ban wad ki lad lynti kumno ban kyntiew bad ban wanrah ka jingkylla ïa ka pule puthi hapoh ka jylla.
Ka rai jong ka kynhun myntri sorkar ka la mynjur ruh ba kin don haduh 4 ngut ki dkhot (Member) hapoh ka MSEC khamtam ban bishar haba ïadei bad ka jingdon bun tylli ki jait skul hapoh Meghalaya.
ïa kane MSEC yn khlieh da u/ka Chairperson, 2 ngut ki Advisers bad u member Secretary.
Haba ïadei bad kane u myntri rangbah ka jylla u Conrad K Sangma ula ong “ka long kaba donkam ban don noh ïa ka MSEC ne ka Commission naka bynta ban bishar ïa ka jinglong jingman ka pule puthi hapoh ka jylla naka bynta ban wanrah ka jingkylla".
U Conrad ula ong ka thong bad ka kamram jong ka MSEC ka dei ban ai jingmut ïa ka sorkar haba ïa dei bad ki skul, ki college, ki jingtei ïa ki Building, ka rukom siew tulop, ka rukom treikam ki Management jong School bad College kiba don hapoh ka jylla Meghalaya.
Ula pynpaw ruh ba ka MSEC kan trei da ka jinglait luid naka bynta ban kyntiew ïa ka pule puthi hapoh ka jylla ha ryngkat bad ki kyndon jong ka NEP 2020 bad ka State Education Policy naka bynta ban wanrah ka jingkylla.
Shillong, Lber 18 : U Nongialam ba la rangbah bha jong ka NPP bad MLA ka Resubelpara u Timothy D Shira, ula pynkhreh ban shimti biang ïa ka shuki Symbud Lamphang (Dy Speaker) ka ïingdorbar Thaw Aiñ ka Jylla namar ka jingbym don ki nong ïakhun pyrshah ha ka elekshon.
Kane ka la wan jia hadien ba ki lai tylli ki Party ba don ha Liang Pyrshah-ka Congress, ka All India Trinamool Congress (AITC) bad ka Voice of the People’s Party (VPP) ki la rai ban nym pynïeng kyrtong ha ka elekshon ka ban long ha ka sngi sdang jong ka Dorbar Mang Tyngka ha ka 20 tarik Lber.
U Commissioner & Secretary ka Assembly Bah Andrew Simon myn ha ka sngi thohdieng, ula pyntip ba u Timothy u dei u kyrtong ba marwei, uba la thep kyrteng ban ïakhun ïa ka elekshon Symbud Lamphang.
ïa ka kyrteng jong u la tyrwa da u Rakkam A Sangma bad u Marcuise N Marak jong ka NPP bad u ma Lahkmen Rymbui bad Mathew Kurbah jong ka UDP.
U Timothy ula bat ïa ka kam Symbud Lamphang jong ka samoi ba la leit ka ïingdorbar Thaw Aiñ.
Shillong, Lber 18 : Ka sorkar pdeng ka la pyllait ïa ki skulbah ba don ha Meghalaya ban pynlong ïa ka Common University Entrance Test (CUET) na ka bynta ki samla pule kiba thmu ban bteng ïa ki jingpule kiba kham shajrong, halor ka nongrim ka jinglong jingman ka jaka.
Ïa kane ka rai, ka tnad Pule Puthi jong ka Sorkar Pdeng ka la thoh ruh sha ka University Grant Commission (UGC) ha ka 15tarik mynta u bnai ba ïa katei ka jingpyllait ban pynlong ïa ka CUET yn pynjlan sa shisnem kata jong u snem 2023-2024.
La pyntikna ruh ïa kane da u Myntri Rangbah ka Jylla, Conrad K Sangma lyngba ka jingthoh ha ka twitter.
“Khublei shibun ïa u Myntri ka tnad Pule Puthi ka sorkar pdeng, uba la pynsngew ïa ka jingkyrpad jongngi ha kyrteng ki samla pule ban pyllait ïa ki college ha Meghalaya kiba pynïasoh sha ka skulbah NEHU ban hap ha ka CUET jong u snem 2023-2024, bad ban shah ïa ki ban bteng ïa ka jingrung klas kumba ju long.
" u la ong ha ka twitter.
Shwa kane, na ka liang ka tnad Pule Puthi ha ka jingthoh sha ka UGC, ka la ong ruh ba da kaba peit ïa ka jingeh ban pynlong ïa katei ka eksam CUET, ka jinglong ka jaka, ka jingjnai, bad ruh ka jingjynjar ha ki kor ki bor bad kiwei kiwei, kumta ki la shim ïa ka rai ba ki skulbah ka sorkar pdeng ba don ha ka thaiñ shatei lamihngi ka ri kin ïoh ban bteng ïa ka jingrung klas khlem da donkam ban ïakhun ïa ka CUET.
Nalor ka Meghalaya, kiwei pat ki skulbah jong ka thain shatei lam-mihngi jong ka Ri kiba lait lang ki kynthup ïa ka Sikkim University, Rajiv Gandhi University, Manipur University, Assam University, Tezpur University, Nagaland University, Tripura University, bad ka Mizoram University.
Shillong, Lber, 18: U khlur ak phlim jong ka Bollywood u Sanjay Mishra uba long ruh uwei na ki duhalia ha kiba bun ki phlim ba la shna ha rithor u la pynpaw ïa ka jingangnud ban leit jngoh ïa ka shnong Dawki, kaba don markhap bad ka ri Bangladesh bad ban leit sum ha Umshit (Hot Spring) kaba don ha Jakrem, South West Khasi Hills District.
U Sanjay Mishra u la wan poi ha kane ka nongbah Shillong ban ïashim bynta ha ka Film Festival ba la pynlong da ka Meghalaya Film Makers Association (MeFilMA) ha u Soso Tham Auditorium naduh ka 14 tarik bad kaba la kut noh ha ka sngi Saitjaiñ.
Ha ka sngi ba la pynkut ïa kane ka tamasa pyni phlim, da ki phew ngut ki puron bad ki tyngshop jong ki phlim bapher bapher ba la pynmih ha kane ka jylla Meghalaya ryngkat lang bad ka Sonam Uangden ka puron na ka ri Bhutan bad ka puron na ri Vietnam ka Mai Thu Huyen ki la poi ban sakhi lang.
Ha kane janmiet, ka Myntri jong ka Sorkar Jylla ka Dr.
Mazel Ampareen Lyngdoh ka la long kum ka Kongsan katba u duhalia ba la pawnam jong ka Bollywood u Sanjay Mishra u la long u kum u kongsan ba la shah khot kyrpang ryngkat ka jingsakhi lang jong ki nongïalam jong ka Meghalaya Film Makers Assocation (MeFilMA) ba kynthup ïa u Bah Commander Shangpliang, ki Director bad ki Producer jong ki phlim bapher bapher ba la pynmih ha kane ka jylla.
“U Sanjay Mishra u la pynpaw ba u angnud ban ïoh leit peit ïa ki jngohkai ha kane ka jylla jong ngi bad kawei na kita ka dei ka shnong Dawki bad nga la ïathuh khana ruh shaphang ka Hot Spring ha ka shnong Jakrem bad u la kwah ban leit noh marmar bad u ong ban leit beit sha Hotspring," la ïathuh u President ka MeFilMA, u Bah Commander Shangpliang ha ka jingïakren bad ki lad pathai khubor ha ka sngi Saitjaiñ.
U la ïathuh ba ki don ruh ki nongshna phlim jong ka Bollywood kiba la angnud ban wan jngoh ïa ka jylla Meghalaya na ka bynta ban ringdur ïa ki phlim ba thymmai.
“Ka don kawei ka Production House kaba la thmu ban wan ringdur ïa ka phlim kaba thymmai ha kane ka jylla ban ïashim bynta da ka Vidya Balan.
Ngi khmihlynti na kane ka tamasa pyni phlim khamtam hadien ba ngi dang shu dep pynlong ïa ka Curtain Raiser dang shen ha Mumbai ka la saphriang bha ka khana shaphang ka Meghalaya ba ka don ïa ki jaka kiba itynnat," la ïathuh shuh u Bah Shangpliang.
Haba kylli, u la ïathuh ba na ka liang jong ki nongpynmih ïa ka phlim ban ak da ka Vidya Balan kim pat pynbna satia ïa ka kyrteng bad ong ruh ba ki nongpynmih ïa kane ka phlim ki la ïashim bynta lang ha ka Film Festival kaba la long ha nongbah Shillong.
“Ngi kyrmen ba ka Sorkar kan wanrah noh ïa ka polisi namarba ngi kwah ba kan don ka Single Window na ka bynta kane bad kumjuh ruh ka jingpan jingbit ba kan ym don jingwit haba ki (nongpynmih phlim ka Bollywood) ki wan sha kane ka jylla bad ba ka suk ka leit ka wan jong ki," u la bynrap.
Shuh shuh u President ka MeFilMA u la ïathuh ba ha ka Film Festival ka ban sa long biang hadien habud yn sa wanrah da kiwei pat ki khlur ba pawnam jong ka Bollywood.
Shillong, Lber 18: U President ka Voice of the People Party (VPP) u Bah Ardent Miller Basaïawmoit ha ka sngi Saitjaiñ u la ong ba ka jingmih ka VPP ha kane ka elekshon ba dang shu dep ka la lah ban ïada ïa ka NPP ka ka jingsynshar marwei.
Haba kren ha ka Jingïalang Sngewnguh kaba ka VPP ka la pynlong ha Madan Polo u Bah Ardent u la ong ba ka jingmih ka VPP kum ka seng saiñ pyrthei ka la pynlong ïa kiwei ki party ban tieng namar ki ïohi ba u paidbah ka jylla u phai khmat sha kane ka party.
“U President ka NPP u la pdiang ba ngi long mawjynthud ïa ki ban synshar marwei ha kane ka elekshon bad nga kwah ban ïathuh ïa phi ba ka NPP ka tieng ym ïa kiwei pat ki seng saiñ pyrthei hynrei tang ïa ka VPP namar ki ïohi ïa ka thong, ka jingthmu bad ka jingkyrshan kaba ngi ïoh na u paidbah.
" ong u Bah Ardent.
U la ong ba wat la ka party ha kane ka elekshon ka la ïoh ban pynkhreh ïa kane ka elekshon tang khyndiat sngi eh amar kiba bun ki dieng pynkiang kiba la khang lynti hynrei namar ba u Blei u don ha ka liang jong ka VPP saw ngut ki kyrtong ki la shah jied kum ki nongthawaiñ.
“Baroh kita ki nongai jingkheiñ ïa ka jingjop ki party ha ka elekshon ki ai jingkheiñ ba ka VPP kan jop hapdeng 0 haduh 1 hynrei ka la jop haduh saw ngut ki MLA kaba la pynshaïong ngaiñ ïa baroh bad kane hi ka dei ka jubab jong u Blei ïa ka jingduwai jong ngi," u la ong.
“Kumba ngi la duwai man ka por, Ah! Blei buh ïa ka VPP ha kata ka jaka ba kan long ka jingshngaiñ ïa ka jaidbynriew bad ngi lah jop wat tang saw ngut ki MLA ki paidbah ka ri ki la sngewshaiñ," u la bynrap.
U la ong ba ha kane ka elekshon kaba dang shu dep ka VPP ka la lah ban jop ïa saw tylli kiei kiei kiba baroh ki la pyrkhat ba ka bym lah long.
“Kaba nyngkong eh ka jingjop jong ngi ka dei pyrshah ïa ka bor pisa ha kane ka elekshon ha kaba ki heh spah kiba ïakhun ki la liem bad ki kyrtong ba ïakhun na u Prah ki la lah ban jop," u la ong.
“Ka jingjop kaba ar kaba ngi la ïoh ka dei ba tang ha kane ka shisien ïakhun elekshon ngi la lah ban jop saw ngut ki MLA bad ka jingïoh vote jong ngi ka la kynjoh sha ka kyrdan ba ka VPP kan dei ka State Party nangne sha khmat bad ba ïa u Prah ka VPP yn ym don shuh mano mano ban dang lah ban tuh," u la bynrap.
Shuh shuh ua la ong ba ka ju ïaid ka jingïakren ba ka jingjied nongthaw aiñ jong ngi ki Khasi ka dei beit da kaba pynshong nongrim tang ïa u kyrtong bad ka party kam ju lah ban ïarap ban pynjop ne pynrem, ‘hynrei ha kane ka elekshon ngi la pynshisha ba kane ka jingong ka la kut noh namar bun ki briew kim tip ïa u kyrtong jong ngi bad kim ithuh ruh ne ïakynduh satia hynrei namar u Prah la shu kyrshan beit ïa uno uno u kyrtong ba ngi pynïakhun,’ u la ong.
“Na Nongthymmai bad Mawphlang ngim don wat tang ki Poling Agent hynrei ngi la ïoh vote haduh palat 4,000 vote," u la bynrap.
U Bah Ardent u la ong ruh ba ka jingthmu ka VPP ban shim kum ka jaka jong ka seng riewlum ka la urlong ha kane ka kynti kaba mynta.
“Ha Sohryngkham ha ka jingïalang ba khatduh eh shuwa ban leit sha ka elekshon nga la ong ba ngin shim noh ïa ka jaka ka seng riewlum ha ka jylla bad kane ka la urlong bad kane ka dei ka jingjop kaba saw jong ngi," u la ong.
Shuh shuh u la ong ba ka jingpynmih ïa ka VPP ka dei beit ban shakri ïa ka jaidbynriew ym na bynta ka jingmyntoi shimet jong ngi ki nongïalam.
“Ngi la lah ban saiñdur bad ban trei kum ka jingkyrmen ïa ki paidbah ka jylla khlem don satia kano kano ka thong ban myntoi shimet lyngba ka VPP bad ngi don beit tang kawei ka thong kata ka long ba ka VPP kan ïoh ban pynurlong ïa ki mat kiba ka jylla ka angnud bad ngi kyrmen skhem ba ha u 2028 u Prah un ïoh ban synshar marwei," u la ong.
Haba ïadei bad ka jingpyrshang ki seng riewlum ban wad lynti ban thaw sorkar ban ïalam da ma ki, u Bah Ardent u la ong, “Ngi la pyrshang ban wad lad ban thaw sorkar ban ïaolam da ka seng riewlum hynrei ngi la shah shet kylla noh ha ki seng riewlum hi," u la ong,“Ngi don ka jinganhnud na duh ka mynsiem ban sei ïa ka sorkar ban ïalam da ka seng riewlum na kata ka daw ngi la buh 15 tylli ki kyndon ba lada thaw sorkar lang bad ka VPP hynrei namar ngi kwah sorkar seng riewlum ngi la pynjem ba lada kim lah ban pdiang ngi long kiba la kloi ban ai jingkyrshan na bar ruh khlem da don bynta lang ha ka sorkar hynrei kim pynsngap shuh ïa ngi.
" u la bynrap.
U la ong ruh ba ki don ki party kiba kam ba ki don ki nongïalam kiba satar.
‘phin peit ïa ka jingkylli ki nongthoh khuor ki jubab pynban hana ba la eleit ka UDP ki shu bud lang beit,’ u la ong.
“Ngi kum ka VPP te ngin ym shu bud matlah tang ba leh kiwei ki party hynrei ngin pysnhong nia shuwa ban shim ïa kino kino ki seinjam kum ka party," u la ong.
Ha kane ka “Jingïalang Sngewnguh" ka VPP ka la pynkup burom ïa u nongthaw ka jingrwai Kongdeng Kongnah Ha u Prah U Bah Smiling F Mylliemngap bad ïa u nongrwai kane ka jingrwai u Samla Skhem Myrboh namar da ka jingrwai jong ki ka la long ka jingïarap kaba khraw ïa ka VPP ban jop ha kane ka elekshon ong u Bah SS Rynjah u shnongknor kane ka jingïalang.
Lah ruh ban sakhi ha kane ka sngi ba ha kane ka jingïalang wat la ka don ka jingther kaba jur u slap katba dang ai jingkren u Bah Ardent hynrei la ïohi ba ki paidbah ki ieng beit triang ban sngap wat la kiba bun na ki paidbah ba wan sha kane ka jingïalang kim rah ïa kino kino ki jingkup slap.
Shillong, Lber 19 : Ka East Garo Hills District Cricket Association bd ka Ri-Bhoi District Cricket Association ki la khur jingjop ha ki jingïalehkai U-15 Inter District Cricket Tournament 2023 ba pynïaid da ka Meghalaya Cricket Association (MCA) ha ka sngi Saitjaiñ.
Ka EGH ka la khur jingjop da kaba pynliem ïa ka North Garo Hills District Cricket Association da ki hynriew wicket ha ka Zone 2 ha ka jingïalehkai haWilliamnagar, katba ka Ri-Bhoi ka la pynliem da 158 ron pyrshah ïa ka Shillong Cricket Association-B ha ka Zone 1 ha ka jingïalehkai ha Umbuda.
Haba bteng biang ïa ka jingkami ba 5 ron khlem shah pynhap wicket ban beh ïa ka 40 ron jong ka North Garo Hills kaba la shah pynhap lut baroh ki wicket, ka EGH ka la shah khanglad da kaba kamai 92 ron ha kaba u Chanang Sangma u rangtied uba kamai bun ron tam da 50 na ki 53 bol.
U Chingjring K Marak u khur 3 wicket ai kamai 14 ron bad u Tengrik Sangma u khur 3 wicket ai kamai 18 ron.
Ka NGH ka la lah ban ïalehkai bha ha ka liang ka tied bol ha ka inning kaba ar hynrei ka la shah pynhap lut baroh ki wicket da kaba kamai 108 ron, ha kaba 18 ron la kamai da u Henry Yoga A Sangma.
U Namgrik K Sangma u khur marwei 6 wicket ai kamai 35 ron.
Ka EGH ka hap ban beh ïa ka thong ba 57 ron ban jop bad ka la lah ban pyndep bad sah sa hynriew wicket ha kti.
U Chanang sa shisien u la lah ban kamai bun ron tam na ka bynta ka kynhun da 19 ron (not out).
Ha kawei pat ka jingïalehkai, hashuwa ban poi katei ka sngi, ka Ri-Bhoi ka kamai 177 ron bad ka SCA-B 104 ron ha ki inning ba nyngkong.
Haba sdang ïa ka inning kaba ar ha ka sngi Saitjaiñ, ka Ri-Bhoi ka la kamai 138 ron bad shah pynkhyllem lut baroh ki wicket, lyngba ka jingkamai half-century u Gaurav Narleng (62 ron na ki 56), katba u Joseph Mathew u khur 5 wicket ai kamai 28 ron.
Ka SCA-B ka la shah buh ka thong ban jop da 212 ron hynrei ka la shah pynduna kamai ron tang da 17 ron duh noh 7 wicket.
U Navneet Sah, tang ma u marwei uba kamai 34 ron hynrei ka SCA-B ka la shah pynkhyllem lut baroh ki wicket da kaba kynjoh tang sha ka 53 ron.
Kiba la khur wicket ki kynthup u Sanjay Sawkuta da 4 wicket ai kamai 21 ron, u Suraj Kapri 3 wicket ai kamai 14 ron bad u Benedict Jones Makdoh u ïoh 2 wicket ai kamai 9 ron.
Ha ka sngi Nyngkong na ka Zone 1 ka EJHDCA ïakhun pyrshah ïa ka WJHDCA katba ha ka Zone 2 ka jingïalehkai kan long hapdeng ka WKHDCA pyrshah ïa ka SGHDCA.
Mawkyrwat, Lber 19 : Ka Mawlangwir Football Community Shield 2022 – ‘23 ba la pynïaid sa ka Mawlangwir Sports Club mynta ka kynti ka la jam sha ka Semi-final.
Ki kynhun kiba la ïoh rung sha ka Semi Final ki long ka Se-Lajong Football Club (SWKHD), ka Lamare Sports Cluc (EKHD), ka Azriel Sports Club (EKHD) bad ka Nongbri Brothers Football Club (SWKHD).
Ka jingïalehkai Semi-final kaba nyngkong eh kan long hapdeng ka Se-Lajong FC pyrshah ïa ka Lamare SC ha ka 23 tarik u Lber, 2023 (Sngi Palei) ha ka por 2 baje nohphai sngi.
Katba ka jingïalehkai Semi Final kaba ar pat kan long hapdeng ka Azriel SC pyrshah ïa ka Nongbri Brothers FC ha ka 4 tarik u Ïaïong, 2023 (Sngi Ba-ar) ha ka por 2 baje nohphai sngi.
Kum ban shu pynkynmaw ïa ki jingïalehkai ha ka Quarterfinal, ka Se-Lajong FC ka la pynliem ïa ka Iawpaw FC da 1 – 0, ka Azriel SC ïa ka Khliehmawlieh YC da 3 – 1, ka Lamare SC ïa ka Ïamonlang FC da 4 – 0, bad ka Nongbri Brothers FC ïa ka Pay For Right FA da 4 – 2.
Ka Mawlangwir Sports Club, namarkata, ka khot ka wer ïa ki ‘riew ieit phutbol bad ki paidbah jong ka dong ka thaiñ hi baroh kawei ba ki wan ban sakhi ïa ki jingïalehkai Semi Final kiba itynnad ki ban sa long shen.
Ka bai rung na ka bynta kitei ki jingïalehkai ka long 50 tyngka marwei.
Shillong, Lber 19 : Ka National Cricket Academy (NCA) jong ka BCCI ka la jied ïa ki lai ngut ki rangïalehkai kriket na ka Meghalaya Cricket Association (MCA) sha ka North East Senior Men camp kaban sdang naduh u bnai Ïaïong, kaban long ha Bengal Cricket Academy ha Kalyani.
Kitei ki lai ngut ki rangïalehkai kriket kiba la shah jied ki kynthup u Raj Biswa, Kishan Lyngdoh (baroh arngut kidei ki rangtied bol) bad u Arbin Singh (uba dei u rangkawang bol spin).
Katei ka prokram kilan met kan sdang naduh ka 24 tarik u Ïaïong haduh ka 18 tari u Jymmang 2023.
Ki don baroh 25 ngut ki player na North East Zone kiba la shah jied ha ka BCCI ban don ha katei ka ktem kilan met.
Ïa ki player la jied katkum ka jinglah ka jong ki ban ïalehkai bha ha ka Syed Mushtaq Ali Trophy T20 tournament, Vijay Hazare Trophy kaba dei ka jingïalehkai one day bad ka jingïalehkai first-class ka Ranji Trophy.
Shillong, Lber 19 : Ka Dorbar shnong Mawïong rim ha ka 18 tarik Lber 2023 ka la pynkup burom ïa u samla Welkin Stone Shadap uba la wanrah nam bad burom ïa ka shnong ka thaw, ïa ka ïing ka sem bad ïa ka jylla hi baroh kawei.
U samla Welkin Stone Shadap u la wanrah nam bad burom da kaba pyndep ka jingïaid ba 102 km da kaba pyndep hapoh 19 kynta bad rung ruh sha ka Asian Book of Records.
Ïa ka jingïalang pynkup burom la pynïaid da i Dr H Iangrai, iba dei i secretary Shnong bad la ïoh ïa ka jingkren lyngkot da U Rangbah Shnong Bah S.
Lyngdoh bad na ka seng samla da i Bah K.
Syiemlieh.
U samla Welkin stone Shadap udei u khun jong u Bah Bah J R Khongji.
Na ka liang ka Dorbar Shnong ka ai khublei bad kitbok kitrwiang ïa u samla Welkin Stone Shadap ba un dang kiew shaphrang ha ki liang baroh.
Mawkyrwat, Lber, 19: Ka Bible Society of India jong ka Mawkyrwat Branch (BSIMB) mynta ka sngi ka 18 tarik u Lber, 2023 ka la ïoh ban pynlong ïa ka lympung jingïalehkai kynjatbol ba la tip kum ka “Charity Football Match" kaba la long hapdeng ki Pastor bad ki Tymmen Basan-Rangbah Balang ha kaba kane ka jingïalehkai ka long kum shibynta ban rakhe ïa ka jubili ksiar bad ruh na ka bynta ban pynmih pisa ban tei ïa ka ïing jong ka Bible Society of India, Mawkyrwat Branch.
Ka jingïalehkai ha ka sngi ka la long shisha kaba i tynnad bad shongshit bha kaba la pynshoh biej ruh ïa ki paidbah nongwa peit kai.
Hapdeng jong ka jingïalehkai jong ki Pastor bad Tymmen Basan, ïa ka nam jop la rah da ka kynhun jong ki Tymmen Basan ha kaba ki la ban thep da 3 – 2 kol.
Ïa katei ka jingïalehkai mynta ka sngi la pynlong ha Madan Saitsnad, Mawlangwir, South west Khasi Hills District ha kaba u bah Renikton Lyngdoh Tongkhar u MLA jong ka Mawkyrwat Constituency u la long kum u kongsan bad u bah Carnes Sohshang, MDC jong ka Mawkyrwat Constituency kum u symbud kongsan ha ryngkat da ka jingïadonlang ruh ki Pastor, ki Rangbah Balang bad da ki spah ngut ki paidbah kiba la wan ban sakhi lang ha kane ka sngi.
Lah ban kdew khyndiat ba ka Bible Society of India jong ka Mawkyrwat Branch ka la ïoh ban sdang nyngkong ha u snem 1972 bad mynta u snem 2023 ka la kynjoh ïa ka karta ba 50 snem ha ka jingïaid lynti jong ka, namarkata, kum ka BSI jong ka Mawkyrwat Branch ka la pynlong khnang ïa kane ka lympung ïalehkai kynjatbol hapdeng ki Tymmen Basan & Rangbah Balang pyrshah ïa ki Pastor da kaba buh ruh ïa ki Donation Box kum ka dak ban pynmih pisa na ka bynta shna ïa ka ïing jong ka BSI Mawkyrwat Branch ha Mawkyrwat ba kan long ka jingsah kynmaw ïa ka sngi bad ïa u snem jong ka jingrakhe ia ka jubili ksiar jong Branch.
Haba ai jingkren ha ka jingïalang ba lyngkot na ka liang u bah Renikton Lyngdoh Tongkhar, MLA jong ka Mawkyrwat Constituency uba long kum u kongsan bad u bah Carnes Sohshang, MDC jong ka Mawkyrwat Constituency kum u symbud kongsan ki la ai mynsiem shibun ïa ki Pastor, ki Rangbah Balang bad ïa baroh ki dkhot kiba dei jong ka Bible Society of India jong ka Mawkyrwat Branch ba ki la lah ban pyntyllun ïa ki kam na ka bynta ka kam shakri ïa U Blei bad kumjuh ruh ban pynsaphraing ïa ka khubor jong ka jingpynmim jong U Blei ha kylleng ki jaka ban pynsngewthuh katkum ka jingngeit ki khun Khristan kiba ngeit katba kum ka Ktien U Blei ne ka Bible khamtam ïa ha kito ki bym pat tip shaphang ka ktien u Blei ba im.
“Ngeit skhem ba kine kiei kiei baroh ki jingthmu kin long kiba seisoh khnang ban pynurlong ïa ka jingthmu jong ka Bible Society of India jong ka Mawkyrwat Branch", ki la ong.
K a jylla katba nang mih ki sngi bad ki snem ka la sdang ban paw ha ki kam ïalehkai la ka long ha ka football, athletic, cricket, boxing, swimming, judo bad kiwei kiwei.
Ym lah ban leh ba ka jingkiew ka kam ïalehkai hapoh ka jylla kadei lyngba ka jingtrei shitom ki state asscociation, ki skul, ki college, ki shnong, ki kynhun seng bhalang haduh ki riew shimet kiba la shim khia ban pynlong ïa ki jingïalehkai lyngba ki state level, inter-district, inter-school, inter-dong, knock-out bad kiwei kiwei kaba ïarap na bynta ki samla ba kin pynpaw pyrthei ïa la ki sap ïalehkai.
Watla ki samla ki don ka sap ka phong ïalehkai hynrei kiba bun ki kut hajuh tang ha la ka jong ka jylla namar kim don lad don lynti ban jam sha kiwei pat ki kyrdan na ka daw ba ka mei sorkar kam ithuh ban ïarap kyntiew lem na bynta jong ki ban poi sha kiwei pat ki rynsan ïalehkai kiba kham heh kum ha ka national bad wat ha ki international ruh kumjuh.
Ka sorkar jylla ka la ïaid lynti mynta ha ki sanphew tylli tam ki snem ka jingïoh la ka jong ka jylla ba pura hynrei haduh mynta mynne kam pat don ki lad ki lynti ban ïarap na bynta ki samla ïalehkai khamtam kito kiba don shisha ka sap bad kiba wan na ki longïing baduk ban kyrshan lem ha ka pule puthi, ha ki kam ba ki trei man ka sngi.
Ki don shibun ki samla la ka long ki shynrang bad kynthei kiba don ka sap ïalehkai hynrei namar bym don ka jingïarap ki hap ban kynran dien noh ba ban ka jingduk ha kaba ki hap ban pynlut ka por ha ki jingbylla ban pyndap ïa ka ïing ka sem, ïa ki jingdonkam shimet.
La ju sakhi ba ka sorkar lyngba ka tnad ki kam ïalehkai ka ju kren na ka por sha ka por ba ka buh ka thong ban kyntiew ïa ka jingïalehkai hapoh ka jylla da kaba kular ban tei ïa ki stadium, ki jaka ïalehkai naduh na nongkyndong, ban pynbiang ïa ki tiar ïalehkai, hynrei kine ki shu kut tang ha suiñ.
Hooid ym lah ban leh ba ka sorkar ka la pyrshang mynta ban pynbiang ïa kitei ki jingdonkam hynrei kaba kham hakhmat eh mynta kadei ban phaikhmat biang sha ka sports polisi ba ka la dep ban pruid dak.
Ha u snem 2019 ka sorkar jylla ka la wanrah bad pruid dak halor ka sports policy da ka thong ban ïarap ïa ki samla ïalehkai ka jylla, hynrei haduh mynta mynne ka dang sahkut ha suiñ kut tang ha kaban eksamin.
Ha kane ka rukom shaei ka lawei jong ki samla ïalehkai ka jylla kiba don ka mynsiem bad kiba thrang shisha ban kiew ha ki kam ïalehkai.
U Myntri barim ka tnad ïalehkai jong ka Sorkar MDA u la kyntu ïa ki skul bad ki college ba kin dang pyntreikam noh ïa ka sports polisi ha ki jaka pule jong ki bad ba ka sorkar kan sa ïarap ïa kiba ki skul bad college kim lah ban pyntreikam.
Kane kan long ka jingïarap na ka bynta kito ki samla kiba wanrah nam bad burom kiba khur takma ïa ka jylla na ki jingïalehkai bapher bapher shabar jong ka jylla ba kin ïoh ban ithuh ha ki skul bad ki college ha ki kyrdan pule jong ki.
Hynrei wat ka sorkar dalade kam pat lah ban pyntreikam kumno tharai ki skul bad ki college kin pyntreikam, hato ka sorkar ka thmu tang ban pynlut kai ïa ka por, ka bor jong ki nongpynïaid jong ki skul bad college ne ka shu long tang ka jingkren lait jynhaw jong u myntri.
Bad lada kane ka urlong shisha kan long ka jingkyrkhu ïa ki samla ïalehkai bad ka burom ruh ïa ka sorkar jylla.
Lada ka sorkar ka don shisha ka thong bad lada ka kwah ba ki samla kin kiew ha ka kam ïalehkai bad ba ki samla kin ym kut noh tang shiteng lynti kadei ban pyndep ïa kiei kiei kiba ka la dep ban pruid dak.
Kane ka shong satang ha ka sorkar bad khamtam eh hapoh ka jingïalam u Myntri ba mynta badei peit ïa ki ka ïalehkai ban pynkloi noh ban pynurlong ïa ka sports polisi kaba ki paidbah bad khamtam ki samla ki angnud.
Ban ap tang na ki state association, ki skul, ki college, ki kynhun seng bhalang, ki riew shimet haduh katno eh kin lah ban ïarap ïa ki samla ban kiew ha ki kam ïalehkai, ynnai ïakren ïa ka ïoh kam ïoh jam, hynrei ka shong eh ha ka sorkar ba kan pynstet ban pynbit pynbiang noh ïa kiei kiei kiba la pruid dak ban ïoh pyntreikam noh ïa ka sports polisi.
Nongstoiñ, Lber 19: Ka KSU Porkhadoh Area Unit ha jingïalam jong u President samla Westerbose Diengngan lem bad ki dkhot ka KSU Maweit area Unit, ha ka jingïalam jong u samla Caldinus Riangshiang lem bad ki dkhot jong baroh 2 tylli ki unit, ki la leit ban khynra ïa ki bar jylla kiba wan trei hapoh ka Pyndengshahlang-Porkhadoh.
Ha ka jingkhynra la lap kumba 20 ngut ki nongtrei bar jylla bad kim don satia ïa kita ki kot ki sla kiba biang (Labour licence/work permit).
Na ka liang ka seng khlem da bun ktien ka la phah leit phai noh shisyndon ïa ki.
“Na ka liang jong ka seng ka phah ka kyrwoh jingmaham kaba tyngeh ïa ki briew kiba pyrshang ban wanrah nongtrei bar jylla da ki bym don ki kot ki sla kiba biang.
Na ka liang jong ka seng ngin ym shah da lei lei ruh ïa kiba kin wan trei, namar kan ktah ïa ka shongsuk shongsaiñ jong ka dong ka thaiñ bad ka jylla hi baroh kawei".
“Kumba ngi la ïohi bad sakhi na ka por sha ka por bad ka dei ruh ka jingpynkheiñ ïa ka aiñ ‘Inter-state migrants workmen (Regulations of employment and conditions of service) act 2011 jong ka Meghalaya", ong u samla Westerbose Diengngan.
“Hadien ka jingmaham ka jong ka seng bad lada ki riew shimet lane ki contractor ki leh donbor ban ïai wanrah shuh shuh ïa ki bar jylla (migrants worker) ki bym don ïa ki kot ki sla kiba biang, na ka liang jong ka seng ruh kin sa shim da kawei pat ka lynti".
“Ka Seng da kaba burom ka buh ka jingkyrpad ïa ki sordar bad ki nongkitkam jong ki shnong, ba kim dei ban shah ïa ki bar jylla ban wan trei khlem ki kot ki sla kiba biang bad ruh ban nyn ailad ïa ki ba kin nym rung kin mih katba mon ha kane ka dong ka thaiñ hi baroh kawei".
“Ka seng ka buh ruh ka jingkyrpad ïa ki nongsyn-shar shnong ba kin ai ka jingïatreilang bad ka seng, khnang ban wanrah ïa ka shongsuk shongsaiñ hapoh ka dong ka thaiñ hi baroh kawei", u la ong.
Nongstoiñ, Lber 19: Wat la jingshah pynïap dusmon jong kawei ka longkmie ka (L) kong Metilda Lyngdoh Marshilong na ka shnong Riangpoit Thymmai ha ka 14 tarik mynta u bnai ka la kynjoh haduh shibnai bad saw ngi.
Hynrei, na ka liang ka tnad pulit jong ka West Khasi Hills kam pat lah ban pynthikna la ki la lap ne em ïa kiba donkti ha katei ka kam runar kaba shyrkhei.
Na ka liang ka Kur Lyngdon Marshilong Nongstoiñ area Unit, ha ka sngi saitjaiñ ka 18 tarik Lber ka la pynlong ïa ka dorbar kur ha Nongstoiñ, na ka bynta ban ïapyrkhat bha halor katei ka kam.
U bah Sahbor Lyngdoh Marshilong secre-tary jong ka Kur u la ong ba naduh ba katei ka longkmie ka la shah pynïap, ki nongkitkam jong ka kur ki la leit ban ïakynduh ïa ki heh pulit ka District bad ki la kyrpad ïa ki ba kin shimkhia, ha ban thwet ïa kiba don kti ha katei ka kam runar ba shyrkhei bad lada ki la ïoh ban kem ki dei ban pynshitom katba shong ka aiñ.
U la ong ruh ba ki pulit ruh ki la shimkhia bad ki ïoh kem ïa uwei u briew u ba la suba ba u lah ban dei u ba don kti ha katei ka kam.
Hynrei, kaba lyngngoh ka long ba haduh mynta ki pulit kim pat lah ban pynthikna la u dei ne em uba don kti ha katei ka kam, namar ha ka jingtohkit jong ki pulit utei u ba la shah kem um shym pat la phla satia ba u don kti.
Utei u nongïalam ka kur u la ong ruh ba ka ka dorbar kur ka sngew lyngngoh bad ka sngewkhia haduh katta katta halor katei ka jingbym pat lah ban pynthikna jong ka tnad pulit la utei u ba shah kem u dei ne em uba don kti ha katei ka kam.
U la ong ruh ba dang ha ka taïew ba la dep, ki dang leit ban ïakynduh ïa ki heh pulit ban wad jingtip la ki dang thwet bad buddien ne em ban lap shuh shuh ïa ki sabut bad ki sakhi star mano ba don kti lang ha katei ka kam.
Hynrei na ka liang ki pulit ki la ïathuh ba ka jingtohkit ïa u ba ki la kem kam pat kut haduh mynta, namar ba um pat phla satia la u dei ne em uba don kti ha kaba pynïap ïa katei ka longkmie.
U la ong ba na ka liang ki nongïalam jong ka Kur Lyngdoh Marshilong, kan ym shongthait ban buddien bad ban leit ïakynduh ïa ki heh pulit, ba lada ki dang lap shuh shuh ïa ki sabut ba ki dang don kiwei pat kiba donkti ha katei ka kam runar, ki dei ban pynthikna bad pyntip lem sha ki nongïalam jong ka kur, khnang ba kin tip ïa ka jingshisha.
U la ong ruh ba ka Kur baroh kawei ka sngewkhia ruh namar ba tang hapoh une u snem ar ngut ki mynsiem ba kordor kiba dei ka doh ka snam jong ka kur Lyngdoh Marshilong, ki la ngat ha kaba kum kane ka apot kaba la pynsuhjer bad pynshong syier ïa ki paitbah ha man la ki shnong ki thaw.
Ha kaba ïadei bad kiba kum kine ki jingjia shah thombor jong ki longkmie, ki kynthei khynnah, u la kyntu ba ki bor ka aiñ ba lada ki ïoh ban kem ïa ki briew kiba don kti ha kiba kum kitei ki jait kam, kim dei ban aili ne shah jem, hynrei ki dei ban pynsajia ïa ki haduh ba kiwei pat kin sheptieng ban leh.
U la ong ruh ba na ka liang ka dorbar kur ha kine ki sngi ban wan, kin sa leit jngoh biang ïa ki san ngut ki khunswet kiba katei ka longkmie ka la iehnoh shadien bad ïa ka ïing ka sem jong ki.
Nongstoiñ, Lber, 19: Ki paidbah nongshong shnong jong ka thaiñ Kyrshai ba kynthup ïa ka Nongumbah, Darephang, Nongspung bad kiwei kiwei ki dei ki shnong kiba don ha khappud bad ka jylla Assam, kata ka shnong Kyrshai bad Nongspung ki dei kiba hap ha ka hima Rambrai katba ka Darephang bad ka Nongumbah, ki dei ki shnong kiba hap ha ka Raidmynsaw.
Hynrei, haduh mynta ym pat don satia ki surok kiba biang naduh kitei ki thaiñ haduh Rambrai bad Langpih, kiba dei ki Headquarter jong ki bad kiba peit ba khmih ïa ka synshar khaddar bad ka khia ka shon jong ki paidbah nongshong shnong.
U bah P.
Syiem uwei na ki riew rangbah na ka shnong Kyrshai haba ïakren bad u nongthoh khubor, u la ong ba ka jingbym don ïa ki surok kiba biang na katei ka thaiñ shaduh Rambrai bad Langpih, ka la buh jingeh haduh katta katta ïa ki paidbah haba ki donkam ban ïakynduh ïa ki nongsynshar hima haba ki donkam.
U la ong ruh ba naduh Kyrshai haduh Rambrai, ka la don ka surok ba ki trok kit dieng ki ju ïaid.
Hynrei ki lah ban ïaid tang ha ka por tlang bad ha ki por lyiur pat kim lah ban ïaid namar ki thiep kiba jrong bad kim lah ban kiew.
U la ong ruh ba u la ïoh jingtip ba ka sorkar ka la dep khot Tender ban pyntrei ïa ka surok na Nongstoiñ Rambrai haduh Kyrshai, hynrei u la ïoh jingtip ba ka jingpyntrei ka long tang 37 kilomitar katba ka jingjrong jong ka surok na Nongstoiñ haduh Kyrshai ka don kumba 70 kilomitar tam.
U bah Syiem u la ïathuh ruh ba na Kyrhsai haduh Langpih pat lada dei kiba khlaiñ ban ïaid kjat ka shim por san haduh Hynriew kynta.
U la ong ruh ba ka jingleh klet jong ka sorkar jylla ban pynpoi surok ha katei ka thaiñ naduh ki por ba mynshuwa, ka pynlong ïa ki paidbah nongshong shnong kiba don kham shakhmat ïa ka Kyrshai ban kynduh jingeh.
Bun na kine ki shnong naduh ka Ïew Ukiam ter ter haduh Borjhar kiba don harud ka surok ban leit sha Chaygaon, ki kham sngew tynnad bad longtrai shnong ha Assam ban ïa kaba don ha Meghalaya.
Namar ki kham ïoh shibun ki jingmyntoi na Assam ha ki liang baroh.
U la ong ruh ba wat la katta ruh ki jingïarap na Meghalaya kum ka jingpyntrei ïa ka skhim MNREGS ki ïoh kumba ïoh kiwei.
U la ong ruh ba ki paidbah jong katei ka thaiñ haba ki donkam ban leit sha Nongstoiñ na ka bynta ki kam kiba ïadei ba ki ophis sorkar, ki hap ban leit haduh Chaygaon bad hiar sha Boko shaduh Hahim Athiabari haduh Riangdo bad ha kine ki sngi tang na Athiabari haduh Riangdo, ka shim por haduh saw kynta ïa ki kali ban ïaid namar ka jingsniew palat ka surok.
U la ong ba lada ka sorkar ka pyntrei ïa ka surok na Nongstoiñ shaduh Kyrshai ha ka jingjngai kaba tang 37 kilomitar, kam pat don jingmut satia bad kat haduh ba kan da pyntrei ïa kaba dang sah lei lei ym lah ban tip sa hadien katno phew snem kan lah ban pynurlong.
U la ong ba lada ka sorkar ka shimkhia, ka la dei ban pan jingïarap na ka sorkar pdeng ban shna surok na Kyrshai shaduh Langpih, khnang ba ki paitbah kin lait na ka jingeh ba ki la mad ha baroh ki snem.
Nongpoh, Lber 19: Kawei ka ophisar sorkar jong ka jylla kala shah pynkup burom haka International Academic and Management Asso ciation (IAMA) halor ka jinglah jong ka ban ïalam kum ka ophisar ha kaba ïadei bad ka jingïakhun ïaka khlam Covid-19.
Katei ka ophisar kaaba la shah pynkup burom ka dei ka kong Martina Lyttan kaba bat ruh mynta kum ka Deputy Secretary ka Urban Affairs bad Executive Officer ka Shillong Municipal Board bad ïa katei ka khusnam la leit ban aiti da u Dr.
Vinay Kumar Sharma haka 17 tarik Lber 2023.
Katei ka ophisar kala ïathuh ruh naka liang ka IAMA kala pynkup burom ïaka hadien ba kala lah ban leh shibun ki kam khamtam haka jingïalam jong ka kum ka ophisar ban ïakhun ïaka khlam Covid-19 haka por ba ka bat kum ka EAC jong ka ophis u Deputy Commissioner, East Khasi Hills bad ruh kum ka Incident Commander jong ka Zone 3 bad 4.
Naka liang katei ka ophisar kala ai ruh ka jingkhublei ba kyrpang ïaka IAMA kaba la ithuh ïaki jingtrei shitom jong ka haka por ka jingïakhun ïaka khlam Covid-19 kaba long ruh kum ka jingai mynsiem ba kan dang lah shuh shuh ban trei shitom bad shakri haka kam naka bynta ki paidbah.
Khliehriat Lber 19 : Ha ka rukom kaba iphuh iphieng bha, hynnin ka sngi, ka 18 tarik u lber, ka tnat Border Security Force jong ka 172 Batallion, ka la pynlong ïa ka prokram ba kyrpang ha Holy Cross School Umkiang ha kaba bun ki paidbah kiba na ki shnong bapher bapher jong ki thaiñ khappud, ki la ïa poi sha kane ka prokram, ha kane ka prokram ka la don ruh ka jingsam dawai ei sha ki paidbah ba la tip kum ka ‘Mega Mediacal Camp’ kumjuh ruh la sam ïa ki tiar kiba donkam sha ki shnong ki thaw, lah ruh ban ong ba kane ka dei ka jingnoh syniang kaba radbah tam jong ka tnat BSF sha ki shnong khappud.
Ïa kane ka prokram, la wan ban plie paidbah da u Deputy Commissioner ka East Jaiñtia Hills District, u Abhilash Banarwal, IAS bad la ïa don ryngkat lang ruh ki heh shipai BSF ba kynthup u DIG(Med) BSF FTR HQ MEGHALAYA, u Dr.
Jalaj Sinha, Commandant 172 BN BSF, u Sanjay Sharma lem bad san ngut kiwei pat ki heh shipai jong ka tnat BSF, ki la don haduh kumba 2000 ngut ki paidbah kiba na ki thaiñ khappud kiba la poi sha kane ka prokram.
Ha kane ka sngi, ka 172BN jong ka tnat BSF ka la aiti ïa ki ar tylli ki kali kit nongpang (Ambulance), kawei ka JCV, ka kali pickup, nalor kine ki don ruh sa khathynriew jait ki tiar ba la ai sha ki shnong khappud, kiba kynthup ka Multi Station Gym six station, kaba shong dor T1,65,000 lak tyngka, ka Drumbells 15kilo, drumbell 10 kilo, drumbells 5 kilo, ki Olympic barell rods (7phut),, ki barell weight ba 15 kilo, ba 10 kilo, ba 5 kilo, ki Treadmill Aerofit, ki tiar computer ba kynthup ki PC (Acer Intel Pentiom), ki Printer, ki UPS, ki miej computer, ki shuki, ki Flex Board/ banner bad ki dawai.
Ha kaba ïadei bad ka jingsam dawai ei sha ki paidbah, la wanrah 20 ngut ki doctor na ki jaka sumar bapher bapher , kum na NEIGRIMS, na ki PHC, na ka tnat BSF, na ki tnat AYUSH.
“Kane ka jingnohsyniang ka tnat BSF ka long ka jingkyrkhu ïa ki paidbah ka thaiñ khappud, kane ka kali kit nongpang ruh ka dei kaba lah ban pyndonkam da ki paidbah ka thaiñ, ka jingsam ïa ki kor computer ruh kan ïarap ïa ki shnong ki thaw bad ïa ki skul ba kin kiew shaphrang, kane ka jingïadei jong ki paidbah bad ki shipai BSF ka ïarap ruh ban kyntiew ïa ka roi ka par ha ka thaiñ ha kaba na ka liang ki bor district ruh ngin ïa treilang ban kyntiew ïa ka thaiñ" ong u Deputy Commissioner, Abhilash Banarwal, IAS, u la ai ruh ka jingkhublei kitbok kitrwiang ïa ka tnat BSF bad ai khublei ruh halor kane ka jingtheh jingiarap ka tnat sha ki paidbah ka thaiñ khappud ka ban long ka jingmyntoi ïa ka thaiñ hi baroh kawei.
U Commandant, 172 Battalion BSF, u Sanjay Sharma, u la ong ba ka tnat shipai BSF ka la theh ki jingiarap sha ki paidbah ka thaiñ khappud man ka por, kine ki kali kitnongpang ba la ai mynta ka sngi kin ïarap ïa ki ban pynpoi ïa ki nongpang sha ki jaka ai jingsumar, ki kali picklup kin ïarap ïa ki ha kum kine ki jaka ba sniew ka surok, kumjuh ruh kane ka kali JCV ka long ban pynkhuid lada don kano kano ka jingtwa khyndew kaba kah lynti, namar ki paidbah ha khappud’ ki kynduh jingeh bha ha ka leit ka wan khamtam ha ki aiom slap, namar ka jingtwa khyndew ka ju jia khah khah bad ka buh jingeh ïa ki paidbah ha ka leit ka wan.
Haba kren pat ha kaba ïadei bad ki prokram sam dawai ei sha ki paidbah, u la ong ba ka tnat ka dang don shuh shuh ka jingthmu ba kan sa pynlong shuh shuh ïa kum kine ki prokram sam dawai sha kito ki jaka ba kyndong bha ha ki thaiñ khappud, u la ong ba kin sa don ruh kiwei kiwei ki jait skim na ka tnat CSR jong ka 172 Batallion jong ka BSF kiba yn sa pynbna, ki ban wanrah jingmyntoi ïa ki paidbah nongshong shnong ka thaiñ khappud.
Na ka liang ki paidbah, ki la ai ka jingiaroh bad ai khublei ïa ka tnat BSF bad ki khmih lynti ruh ba ka tnat kan sa nang ïai bteng ban pynlong ïa kum kine ki prokram ki ban long ka jingmyntoi ïa ki paidbah ka thaiñ.
La pynbyrngia ïa ki paidbah da ki jingtem, jingput na ka kynhun ki shipai BSF, ki ba ju tip kum ki BSF-FTR HQ, Meghalaya Band Party.
Jowai, Lber 19: Ka Jingïaseng ka K.
J.
P Synod Mihngi kaba Ar phew wei (21) kaba la long ha ka Balang Presbyterian Nangbah, Nangbah Nongjngi Hadem Presbytery West Jaiñtia Hills District kala sdang naduh mynta ka sngi 16 tarik kala poi noh noh sha kaba kut mynta ka sngi U Blei 19 tarik halor ka Subject Synod kaba ong “To puh ïa ka khyndew shrah jong phi" Hosia 10:12.
La sakhi ha kane ka Jingïaseng Synod wat hapdeng jong ka jingjur u slap bad ka lyer hynrei ki paid riewngeit da ka mynsiem shitrhem kila wan tuid sha kane ka Jingïaseng Synod ban shah skor ïa ka ktien jong u Blei lyngba ki shakri jong u.
“Na ka daw ka jingjur palat jong u slap naduh hynnin ka sngi ïa ka Jingïaseng kaba la thmu ban pynlong ha madan Synod, la hap ban pynkynriah jaka da kaba pynlong noh ha ka ïing mane jong ka Balang, ha ka jingïaseng shiteng sngi la sakhi ruh ïa ki paid riewngeit kiba la ïeng skhem ha phyllaw ïing mane ha ryngkat ki shatri ban sngap ïa ka khubor na ka ktien u Blei.
Ha kane ka Jingïaseng paidbah ha ka por 10 shiteng mynstep la sam ïa ka ktien U Blei da u Rev.
H.
S.
Dann, katba ki Choir kiab la ai jingrwai ki kynthup na ka Jingïaseng Balang Lumshnong, Jingïaseng Samla Balang Sutnga, Jingïaseng Samla Balang Moodymmai Wah bad ka Jingïaseng Samla Balang Thadlaboh, Jowai.
Katba ha ka por 1 baje shiteng nohphai sngi la sam ïa ka ktien U Blei da u Rev.
G.
P.
L.
Gadew, uba la pynsngew ïa khubor ba kum ki khun Khristan ki dei ban long kiba phikir ha ka jingim kaba manla ka sngi bad ban im ryngkat bad u Blei na ka bynta ban ïoh poi sha ka khet jong ka hima ki bneng.
La pynrhem shuh shuh ïa kane ka Jingïaseng da ka jingrwai na ka Choir Jingïaseng Samla Balang Malki, Jingïaseng Samla Balang Shangpung, Jingïaseng Samla Balang Nangbah bad ka Standing Choir Jingïaseng Samla KJP Synod Mihngi, katba ha ka Jingïaseng miet 7 baje u Nongkren halor ka Subject Balang “Ka Balang ka Angkor U Blei ba neh den bad ba skhem".
(Hebru 6:19) da u Rev.
(Dr) M.
J.
Hynñiewta.
Nongpoh, Lber 19 : Watla ka don ka jingpynthud na ka jinghap slap kaba la ktah ïa ka jingïaseng Synod Rangbah jong ka Ri Bhoi Presbyterian Synod kaba la pynkut noh mynta ka sngi ha Madan NSCA, Pahamsyiem Nongpoh, hynrei ki bor pynïaid ka Ri Bhoi Presbyteian Synod ki la pynïaid beit ïaid ryntih ïa ka Jingïaseng Synod wat la ka la don ka jingshah pynthud na ka jinghap slap ba bun ki paid riew ngeit kim lah ban ïa poi lut sha ka jingïaseng kata naduh ka jingïaseng mynstep haduh ka jingïaseng noh phai sngi, hynrei ki paid riew ngeit katba lah kila tuid sha ka jingïaseng wat hapdeng ka jingpynthud u slap.
Kum ban pynkynmaw, kane ka dei ka jingïaseng Synod Rangbah kaba 25 ba ka Ri Bhoi Presbyterian Synod ka la kynjoh sha u mawmer ka jingïaid lynti ba 25 snem lane ka jingrakhe ruh ïa kata ka Jubili Rupa kaba la pynlong ha ka Balang Presbyterian Nongpoh, District Khat-ar Lyngdoh Shatei ba hap ha ka Ri Bhoi Shatei Presbytery, haba kane ka jingïaseng ka la sdang naduh ka 15 tarik u Lber 2023 bad la pynkut noh mynta ka sngi ha Madan NSCA Pahamsyiem Nongpoh halor ka phang, “To nangïalam ïangi Ko Kynrad".
Ha ka jingïaseng mynstep kaba u Rev.
D.
C Haia u la long u nong sam ïa ka ktien ka jong u Blei bad ban pharia ïa ka ktien ka jong U Blei sha ki hajar ngut ki paid riewngeit ka Balang Presbyterian kiba la wan ban sakhi sha kane ka jingïaseng Synod bad la ioh ruh ka jingrwai pynrhem mynsiem na ka Ri Bhoi Synod Standing Choir, ka jingrwai choir naka RBP Synod Children’s Home, Nongtluh Mathan Presbytery CE.
Union, Ri Bhoi Christian Fellowship Shillong, Standing Choir Nongjri, Nongpoh Presbytery( KJP Synod Sepngi).
Haba phai pat sha ka jingïaseng noh phai sngi, u Rev.
B.
R Pamshong, uba dei ruh uwei na u pastor rangbah ka Ri Bhoi Prebyterian Synod u la long u nongsam ïa ka ktien ka jong u Blei sha ki hajar ngut ki paid riewngeit kiba la shah skhor bad sngap ïa ka ktien ka jong u Blei.
Na ka liang u Rev.
B.
R Pamshong ha kane ka jingïaseng synod rangbah, u la kren ruh halor ka jingïad lynti ba ka Ri Bhoi Presbyterian Synod ka la kynjoh sha ka jingïaid lynti kaba 25 snem bad dei namar ba kum ki nongïalam ki ieng skhem triang ban da ïa ka burom jong u Blei ka Ri Bhoi Presbyterian Synod ka la dang khie dang san bad ka la dang lah ban ai ïa ka burom sha u Blei.
U Rev.
B.
R Pamshong u la kren ruh halor ka ‘Burom Blei’ bad ka ‘Burom Briew’ da kaba shim nuksa ïa ka synduk Jutang ha ki khun Israel ba ka burom Blei ka la kyllon noh, dei namar ba la pheil ka jingsynshar hapoh ka Balang.
“Dei lyngba ka jingtrei shitom jong ki lai ngut ki pastor ba kynthup ïa u Rev DR Moksha, Rev.
LR Makdoh bad Rev.
D.
E Syiem bad tang da ki spah ngut ki tymmen basan ba ka Ri Bhoi Presbytery ka la nangsan ha ka jingngeit haki snem bala leit bad ban dang lah ban ai ïa ka burom sha u Blei" ong u Rev.
B.
R Pamshong, bad bynrap ruh ba ki don kumba 12 ngut ki pastor bad ki tymmen basan kiba la sdang ïaka Ri-Bhoi Synod bad kiba la ïeng skhem ha ka nongrim, ki briew kiba aiti met bad mynsiem bad kiba bat ïa ka jutang ka la pynlong ïa ka Ri Bhoi Presbyterian Synod ba kan lah ban kynjoh sha ka jingïaid lynti kaba 25 snem naduh ba la suit la shor ïa ka Ri Bhoi Presbyterian Synod" u la bynrap.
Da kaba ai mynsiem bad ai jingkyrmen ba ka Ri Bhoi Presbyterian Synod kan dang khiew dan san ha ka jingngeit bad ba kan dang lah ban shakri kham bha ïa ka kam ka jong u Blei, u Rev.
B.
R Pamshong u la kyntu ïa ki nongïalam bad kumjuh ruh ïa ki paid riewngeit ka Balang Presbyterian ba ngi dei ban pynneh ïa ka burom ka jong u Blei, namar katba ka burom jong u Blei ka dang synshar ka burom briew pyrthei kan nym lah ban lei ei, hynrei lada ngi shim tang ïa ka burom briew, ka burom Blei kan jah noh.
Namarkta, u la pynpaw ruh ba ka burom Blei kaba neh haduh mynta ha ka pyrthei hi baroh kawei, ka dei ka jingshah sahnar phna u Trai jongngi U Jisu Khrist, uba la ngeit ïa la ka mon ka jong u Kpa bad kum ki bangeit ha Trai Jisu ngi dei ban pynkyntang ïa ka burom Blei namar haba don ka burom Blei baroh ki kam ki jam ki ïaid beit ïaid ryntih bad kano kano kaba ngit shakri ruh ka long kaba jop bad shisien ba la jah ka burom Blei la thikna ba ngin kyllon kum ki khun Israel kaba dei na ka daw ka jingbym bing ka jingsynshar hapoh ka Balang, u la bynrap.
Shuh shuh, ha kane ka jingïaseng noh phai sngi la pynphuh pynphieng ruh da ki jingrwai Choir kaba la pynrhem bad ai mynsiem ïa ki paid riewngeit da ka jingrwai Choir naka Balang Presbyterian Nongpoh, Mawbuh Sarikrai Presbytery C.
E Union, Ri Bhoi Mihngi Presbytery C.
E Union, Standing Choir Mawbuh Ri Bhoi Presbytery (KJP Synod Sepngi) bad na ka RBP Synod Standing Choir.
Shillong, Lber 19: U President ka Voice of the People Party (VPP) u Bah Ardent Miller Basaïawmoit ha ka sngi Saitjaiñ u la ong ba ka jingwan biang ka sorkar NPP-BJP ha ka kylla kaba ar ka dei namar ka jingshet kylla jong ki seng riewlum ïa ka jingthmu ban thaw sorkar ban ïalam da ki seng riewlum.
“Ngi la rai ban ai jingkyrshan na bar jong ka sorkar ban ïalam da ki seng riewlum lada kim pdiang ïa ki kyndon kiba ngi buh hynrei kane ka jingthmu jong ngi ka pulom namar la shet kylla ym tang ïa ka VPP hynrei kahmtam eh ïa ki paidbah ka jylla," ong u Bah Ardent ha ka jingkren ha Madan polo.
U la ong ruh ba ka jingshet kylla ki seng riewlum ka la long pynban ka kabu ïa ka VPP namar mynta ka la dei sa tang ma ka ka seng riewlum kaba ai ïa ki kjatsngi jingkyrmen ïa ki paidbah ka jylla.
“Hadien ka jingsha shet kylla ka VPP ka la shim ïa ka jaka jong ki seng riewlum kaba ki paidbah ki don jingkyrmen ban pynurlong ïa ki jingangud jong ki," u la ong.
U Bah Ardent ha ka jingkren jog u u la ong ruh ba da kane ka jingshah shet kylla ka pynlong ban shim ïa ka rai ban trei shitom khnang ban ïoh synshar marwei ha u 2028.
“Nangne sha khmat ngin trei shitom ban pynïar ïa ka party ha kylleng ki jaka khnang ba ka jinganud ban ïoh synshar marwei ha u 2028 kan seisoh," u la ong.
“Phi ïohi ba u President ka NPP u ong ba ka VPP kan ktah ïa ka NPP tang ha Khasi Hills bad ha ka elekshon sha ka iingdorbar jong ka Khasi Hills Autonomous District Council (KHADC) hynrei nga kwah ban ong ïa phi ba ka party kan pynkhlaiñ ha kine ki ar lai bnai ha Jaintia Hills bad ngi kyrmen skhem ba ngin lehbha ha ka elskhon jied nongthaw aiñ sha ka iingdorbar ka Jaintïa Hills Autonomous District Council (KHADC), bad kumba long mynta wat la lehse ngim lah ban sei kyrtong bun ha kane ka elekshon MLA hynrei ka VPP ka khlaiñ ha kaylleng ki jaka kynthup ha Jaintia Hills bad man ki jaka ba ngim sei kyrtong ki briew ki phone beit ïa ngi bad ki shu ong beit Bah Ardent ai Prah shane bad kane ka pyni ba ki paidbah ki don ka jingthrang ïa ka VPP ha kylleng ka ri," u la ong.
Shillong, Lber 19: U Nongthaw ka jingrwai Kongdeng Kongnah ka jingrwai elekshon jong ka Voice of the People Party (VPP) Bah Smiling F Mylliemngap u la ong ba ka ka jingpynkup burom jong ka VP ïa u kum u nongshna ïa kane ka jingrwai bad ïa u nongrwai ka jingrwai u Samla Skhem Myrboh ka dei ka jingai burom kaba khraw jong ka party ïa u kaba um pat ju ïoh koit na kiwei pat ki party.
Ha ka jingïakren bad u Mawphor u Bah Smiling u la ong ba ha ka jingshna jingrwai jong u kaba la palat da ki spah tylli ki jingrwai elekshon dei tang ka VPP kaba ai burom shisha ïa u hadien ba kut ka elekshon.
“Kum kane ka jingshah pynkup burom da ka party hakhmat ki paidbah hadien ba ka party ka la jop ïa ka elekshon ïa nga u nongthaw jingrwai bad u ïa u Skhem kum u nongrwai kan dei ka sien kaba nyngkong eh wat la da ki bun ngut ki kyrtong bad ki party kiba nga la dep shna jingrwai, ym dei pat ban ong ba kane ka jingkren jong ka ka thew ba nga kwah burom hynrei ka pyni ïa ka jingdon akor jong ka party VPP," u la ong.
Haba kylli kumno u poi shna ïa kane ka jingrwai u Bah SF Mylliemngap u la ong, “hadien ba ka don ka jingkyrpad na ki nongtrei ka party na Nongkrem ba ngan shna jingrwai nga leit mih ha iing i Bah Ardent ban ïakren bad dei da ka jingai jingbit jong i Bah Ardent ba ka mih pyrthei kane ka jingrwai.
"U la ong ruh ba ka jingshna jong u ïa kane ka jingrwai ka shipor ïa u tang kumba 20 minit ne duna.
“Ka burom ka dei ïa u Blei uba la ai ka sap bad nga don ka jingthmu ban thaw jingrwai katba nga dang lah khnang ban lah ba ai ka khubor lyngba ki kyntien jingrwai," u la ong.
U la ïathuh ruh ba naduh ka khyllipmat kaba sdang ba u thaw ïa kane ka jingrwai ka la don ka maïan Blei kaba la pynpaw lupa ba kane ka jingrwai kan sawa kylleng ka ri.
Haba kylli ïa ka daw aiu kaba u sngewthuh kaba pynlong ïa kane ka jingrwai ba kan ïaid dor, ‘kam dei tang bang ka sur ne ka kyntien jingrwai hynrei namar ki paidbha ki la kwah jingkylla bad ki phai khmat sha ka VPP ka dei ka daw kaba kogsan eh ba kane ka jingrwai ka ïaid ïew bha," la jubab u Bah SmilingHaba kylli la u don ne em ka jingsngew hun mynsiem ba ka VPP ka lah ban jop haduh saw ngut ki MLA lyngba ka jingrwai jong u, u Bah Smiling u la ong ba ka jingjop ki kyrtong ka VPP kam dei eh tang na ka jingrwai hynrei ka don kiwei pat ki daw kiba kham ha khmat.
“kam dei ban ong ba ka jingjop ki saw ngut ka dei na ka jingrwai hynrei namar ki paidbah ki la kwah jingkylla bad lehse da ka jingmih sa ka jingrwai ka la ïarap ïa ka VPP bad ong beit ka jingjop tang na ka daw ka jingrwai ka long kaba bakla," la ong u Bah Smiling.
Haba kylli ïa ka jingrwai elekshon kaba u la shna kaba ïaid ïew kum ka jingrwai Kongdeng Kongnah u Bah Smiling u la ïathuh ba ba kawei ka jingrwai kaba ïaid ïew ka dei ka jingrwai “Ko Nongmih Khmat Ko Nongmih Khmut" kaba u la shna na bynta u Bah HS Shylla ha ka elekshon MLA 2018.
U la ïathuh ruh ba lada kheiñ lang ïa ki jingrwai kaba u la dep ban shna kiba kynthup naduh ka jingrwai Gospel, ka jingrwai elekshon, ka jingrwai ki sengkur bad ki klob lehkai phutbol bad kiwei kiwei kim duna shuh ïa ka 8 hajar tylli.
Lah ban kdew hangne ba ka jingrwai elekshon jong ka VPP ka Kongdeng Kongnah kaba la thaw da u Bah Smiling bad rwai da u Samla Skhem Myrboh bad ïa ka jingput jingtem la pynbiang da u Samla M Nongsteng ka dei ka jingrwai elekshon kaba ïaid ïew tam ha kaba la sakhi naduh ki khynnah khynlung, ki tymmen ki san ki samla samhoi ki la kyndeh mysiem ïa kane ka jingrwai ha kaba wat ki briew kiba na kiwei ki ri bad ki jylla wat la kim sngewthuh ïa ka jingmut ki kyntien hynrei ka don ka jingsngew tynnad bad sngew shoh mynsiem haba tem ïa kane ka jingrwai.
Shillong, Lber, 19: Ka ophis jong ka District TB Officer, Ri Bhoi District hapoh ka The National Tuberculosis Elimination Programme ka la rakhe ïa u bnai ban ïalap pyrshah ïa ka jingpang Tuberculosis halor ka phang, ‘Yes! We can end TB’ da kaba banjur ïa ki paidbah ban ai ka jingïatreilang na ka bynta ban kyrshan ïa ki nongpang TB khnang ban pynkut noh ïa kane ka jingpang bad ban ai jinghikai sha ki paidbah halor ka jingsumar khuid bad ka koit ka khiah, ka jingktah ka jingpang Tuberculosis ha ka imlang ka sahlang bad ïa ka ïoh ka kot.
Ba pynsngewthuh sha ki paidbah, ki khynah skul jong ka Modern Secondary School bad ka Ri Bhoi Presbyterian English Secondary School ki la ïashim bynta ha ka jingïaid paidbah na Khamara point bad pynkut ha Bhoirymbong CHC.
Ïa kane ka jingïaid paidbah la kaweh lama da ka Medical Officer Incharge, Bhoirymbong CHC ka Dr.
Deisha Rymbui.
Ban pynsngewthuh sha ki paidbah ïa ka jingñiew beiñ bad ibeiñ ïa ki nongpang, ki samla pule Bachelor of Social Work, jong ka Women’s College bad ka St.
Edmund’s College ki la ïashim bynta ha ka drama surok kaba la long ha iew Bhoirymbong.
U Medical Officer Tuberculosis Center, Umsning TB Unit u Dr.
W.
Chyne, u la banjur halor ka jingdonkam ban ai jingïarap ïa ki nongpang na ki riewshimet khnang ban dup lah ban pynkut noh ïa ka jingpang ha ka imlang ka sahlang.
Ka District TB Officer, Ri Bhoi District ka Dr.
E.
Kalwing haba kren ha kane ka jingïalang ka la ong ba ka jingpang TB ka dei kaba lah ban pynkoit bad kaba lah ban ïada.
Ka la batai ruh ïa ka jingpang TB kaba kynthup ïa ka Pulmonary bad ka Extra Pulmonary TB, ïa ki dak ki shin kiba paw, ïa ki rukom ai jingsumar bad ïa ki lad jingïada.
Ka dak ki shin kiba paw haba ki briew ki ngat ha ka jingpang TB ka dei ka jyrhoh kaba neh ar taiew kynthih bad palat ïa kata, ka jingkhie shit, ka jingmih syep mynmiet bad ka jinghiar ka jingkhia.
Ka jingpang TB ka ktah ruh ïa ka met baroh kaewi hynrei lait noh tang ïa u shñiuh bad ïa ki tyrsim.
Ïa kiba ngat ha ka jingpang TB la ai jingsumar ei ha baroh ki shlem ai jingsumar jong ka Sorkar.
Ka Dr.
Kalwing ka la pynshlur ïa ki khynnah skul bad ïa ki nonghikai bad kin pynshai sha ki bahaing hasem bad sha ka imlang ka sahlang khnang ba kin dup ïoh jingtip kumno ban ïada ïalade na ka jingpang TB.
Ha kane ka sngi, la ïashim bynta lang da ki nongtrei District TB Office bad na Bhoirymbong CHC, ki Pulit jong ka Umroi PIC, ki khynnah skul bad ki nonghikai jong ka Modern Secondary School bad ka Ri Bhoi Presbyterian English Secondary School, ki samla pule jong ka Women’s College bad ka St.
Edmunds College.
Shillong, Lber 19 : Ka National Institute of Fashion Technology, Shillong ha ka sngi Saitjaiñ ka la pynhap pyrda noh ïa ka Spectrum 2023 ba arsngi da ka rynsan pyni nam ïa ki riam ba harukom nalor kiwei kiwei ki prokram.
Ha kane ka sngi la donlang ruh u ADG jong ka NCC NER Shillong, u Maj General Gagandeep kum u Kongsan kumjuh kii bor pynïaid jong ka NIFT Shillong nalor ki samla pule na ki college bapher bapher kiba wan na kylleng kylleng.
Ki nongshim bynta ha katei ka prokram ki la sei pyrthei ruh ïa ki jingpynwan dur ba harukom ïa ki riam la ka long ha ki riam tynrai, ki riam kajuk mynta bad kiwei kiwei.
Na bynta ki nongjop ha katei ka lympung, ki bor pynïaid ki la pynkup burom ruh da ka khusnam pisa kumjuh ki jingbuh sahkynmaw.
Haba kren ha katei ka sngi, u Kongsan u la kren ruh ba kumno ka riam ka beit mynta ka ïaid ryngkat ryngkat bad ka juk khamtam ha kane ka thaiñ shatei lam-mihngi jong ka Ri kaba don lut ki jingïapher ha ki rukom im.
U la ai ruh ka jingïaroh ïa ka NIFT Shillong kaba la lah ban pynlong ïa katei ka prokram kaba shongkun ha kine ki ar sngi bad ai ruh ka jingïaroh ïa ki samla pule bad ki nonghikai jong katei ka jaka pule kiba la lah ban pynlong ia katei ka lympung kaba jop bad kaba seisoh.
Na ka liang u Campus Director, u Shankar Kumar Jha haba ai khublei ïa baroh kiba wan ban shim bynta na ki college bad ki skul bapher bapher u la ong ba ha ka snem ban wan ki khmih lynti ba kin lah ban pynlong ïa katei ka lympung kaba kham heh shuh shuh.
Lah ban kdew hangne ba ha ka sngi sdang jong katei ka lympung ka la don ruh ka jingpyni nam ïa ki tiar trei kti bapher bapher la ka long naduh ki jain ba shu thaiñ, ki nongoh shrong, ki nongshna tiar na ki siej bad kiwei kiwei na kylleng ki jylla jong ka thain shatei lam-mihngi jong ka Ri.
Shillong, Lber 19 : Ka sorkar MDA-2 ka la buh thong ban pyndep ïa ka Assembly ba thymmai kaba ha Mawdiangdiang hapoh une u snem 2023.
“ Ngi la bthah ba dei ban pynsted ïa ka jingtei ïa ka Assembly bad shwa ban kut une u snem la dei ban pyndep noh" ong u Symbud Myntri Rangbah u ba dei peit ïa ka tnad PWD (Building) u bah Prestone Tynsong.
U la ïathuh ba ka jingtrei ruh ka dang ïaid shaid shaid mynta bad kaba sah kalong ban ïoh ka jingmynjur halor ka jingpynwandur ïa u Dome ba thymmai na ki ar tylli ki Indian Institute of Technology (IIT) kata ka IIT Roorkee bad IIT Guwahati.
“ Tang shu ïoh ka jingmynjur na kine ki ar tylli ki IIT ngin sdang ban tei noh ïa u Dome ba thymmai" ong biang u bah Pretone.
Lah ban pynkynmaw ba u Dome jongkane ka Assembly ba thymmai ula khyllem noh ha ka 22 tarik Jymmang 2022.
Ha ka 13 tarik Lber u Lamphang ba thymmai ka ïing dorbar u Thomas A Sangma u la leit jurip da lade ïa ka jingtei ïa ka Assembly bad u la ïathuh ba la dep bthah ïa ki kompani ban pynkhuid noh ïa ki lyngkhot lyngkai kiba la pra na ka jingkhyllem u Dome hapoh ka 15 tarik u Iaiong.
U la Lamphang u la lap ruh da lade ba ka jingtrei ka ïaid sted bha bad ka la pynhun ruh ïa u bad la pyntip ruh ba ka bynta ba sha ka diang bad ka mon jongka ïing dorbar la jan dep artat.
Lah ban pynkynmaw ba hadien ka jingkhyllem u Dome ka la mih ka jingdawa kaba jur ba dei ban aiti tohkit noh sha ka CBI hynrei ka sorkar ka khlem aiti satia.
Shillong, Lber 19 : Ka sorkar MDA-2 ka la buh thong ban pyndep ïa ka Assembly ba thymmai kaba ha Mawdiangdiang hapoh une u snem 2023.
“ Ngi la bthah ba dei ban pynsted ïa ka jingtei ïa ka Assembly bad shwa ban kut une u snem la dei ban pyndep noh" ong u Symbud Myntri Rangbah u ba dei peit ïa ka tnad PWD (Building) u bah Prestone Tynsong.
U la ïathuh ba ka jingtrei ruh ka dang ïaid shaid shaid mynta bad kaba sah kalong ban ïoh ka jingmynjur halor ka jingpynwandur ïa u Dome ba thymmai na ki ar tylli ki Indian Institute of Technology (IIT) kata ka IIT Roorkee bad IIT Guwahati.
“ Tang shu ïoh ka jingmynjur na kine ki ar tylli ki IIT ngin sdang ban tei noh ïa u Dome ba thymmai" ong biang u bah Pretone.
Lah ban pynkynmaw ba u Dome jongkane ka Assembly ba thymmai ula khyllem noh ha ka 22 tarik Jymmang 2022.
Ha ka 13 tarik Lber u Lamphang ba thymmai ka ïing dorbar u Thomas A Sangma u la leit jurip da lade ïa ka jingtei ïa ka Assembly bad u la ïathuh ba la dep bthah ïa ki kompani ban pynkhuid noh ïa ki lyngkhot lyngkai kiba la pra na ka jingkhyllem u Dome hapoh ka 15 tarik u Iaiong.
U la Lamphang u la lap ruh da lade ba ka jingtrei ka ïaid sted bha bad ka la pynhun ruh ïa u bad la pyntip ruh ba ka bynta ba sha ka diang bad ka mon jongka ïing dorbar la jan dep artat.
Lah ban pynkynmaw ba hadien ka jingkhyllem u Dome ka la mih ka jingdawa kaba jur ba dei ban aiti tohkit noh sha ka CBI hynrei ka sorkar ka khlem aiti satia.
Ha ka lyngkhuh snem kaba 45 jong ka Khasi Students’ Union nga wanrah sha phi ïa ki khana lyngkot shaphang ki kynhun jong ki samla pule kiba la mih pyrthei naduh ka spah snem ba khat khyndai.
Kine ki kynhun ki la ïakhun na ka bynta ka bha ka miat ka imlang sahlang, ka Ri/Jaidbynriew bad ki la sei madan ïa ki khraw pyrkhat, ki nongthoh bad ki nongïalam ba shemphang.
Hapdeng shibun ki jingduna, ha ki snem kiba sdang jong ka spah snem ba khat khyndai ki samla Khasi ki la nud ban mih shakhmat bad ïakhun.
Ha u ‘nai Lber 1908, ki samla pule hapoh ka jingïalam jong u Babu Dohory Ropmay bad u Chandra Nath Roy, ki la ïakynduh lang ban pyrshah ïa ki rul thymmai jong ka Calcutta University.
Ha ka 8 Lber 1908, la pynlong ïa ka jingïalang jong ki samla pule ha Shillong Government High School bad la ïatai halor ki rul thymmai jong ka University bad kumno ki ktah ïa ki samla Khasi.
Nalor kiwei kiba kren ha ka jingïalang, u Rev J.
C Evans ha ka jingkren jong u, u la pynpaw ïa ka jinsngew diaw namar ka jingduna ki briew kiba wan sha ka jingïalang, pynban u la ban jur ba ki rul thymmai ki ktah jur ïa ki samla Khasi namar katkum ki rul bathymmai; (i) kan ym don shuh ka jingpynbeit ïa ki lynnong pule ha ka subject English bad ka University ka lah ban set jingkylli na kano kano ka lynnong ne na kano ma ka kot English na ka bynta ki eksamin Entrance bad I.
A.
Kane ka mut ba ki samla pule ki dei ban don ka jingtip kaba ïar shaphang ka subject English bad ha kito ki por ka dang shitom ïa ki samla Khasi kiba duna ka jingtip (ii) ba yn weng noh ïa ka subject Khasi bad ki samla Khasi ki hap ban thoh eksamin da ka English, ym ha ka ktien lajong.
Kane ruh ka pyndkoh bad buh jingeh namar kiba bun ki samla Khasi ki dei kiba dang shong skul nyngkong bad ka jaidbynriew ka dang shu sdang ban nang thoh, nang pule bad shemphang ïa ka jinghikai skul ka juk thymmai (iii) namarba yn weng noh ïa ka ktien Khasi, ki samla Khasi ki la hap ban jied noh da ka Bengalee ne Assamese bad ka ktien Latin ruh ka dei ka subject kaba eh tam.
Kumta ki samla pule kin shem jingeh shibun wat ban pas ïa ka eksamin Entrance.
Kumta ka jingïalang ka rai ban kyntu ïa ki bor Sorkar ban weng ïa ki jingeh ba ki samla pule ki ïakynduh.
Bad la phah ïa ka jingthoh dorkhas sha u Chief Secretary jong ka E.
B & Assam province ha ka 24 June 1908.
(U Nongïalam Khristan, March 1908)Kane ka kynhun ki samla pule ka pynpaw ïa ka jingpyrshah kaba jur bad ka pynpaw shai hakhmat ki bor pynïaid jong ka Calcutta University kumne, “ba ki rul thymmai ki khanglad ïa ki samla Khasi wat ban pas ïa ka University Matriculation Examination.
Nalor nangta, ha ki khyndiat snem kiba la lah, ka ktien Khasi ka dei ka dei kawei na ki subject pule ha ka eksamin Entrance bad ki khynnah skul kynthei ki ïoh ruh ban pule ïa ka Khasi haduh I.
A.
Hynrei ki rul thymmai ki la pyndam noh ïa kane bad la weng ïa ka ktien Khasi na ka syllabus.
Ki Samla pule ki pynpaw ruh ba ka don ka jingleh shilliang khmat kaba khraw ha kaba ki samla Khasi kim lah ban jubab ïa ki jingkylli ha ka subject ka History jong ka Ri India da ka ktien Khasi, katba ïa kiwei pat ki samla pule kiba dei na kiwei pat ki jaitbynriew la shah ban jubab ha ki ktien la jong.
La kdew ruh ha ka dorkhas ba ha ki snem kiba ladep kumba 45 ngut ki samla Khasi ki la pyndep ïa ka eksamin Entrance bad 18 ngut na ki ki la pas ïa ka F.
A, katba 6 ngut pat ki la pas ïa ka B.
A kaba kynthup ïa ki ar ngut ki samla kynthei.
Ki rul thymmai ki dei ka jingpynthut bad jingkhanglad ïa ki samla Khasi ban kiew shaphrang.
Kumta ka dei ka jingkitkhlieh jong ki nongsynshar ban sam lem ïa ki jingmyntoi jong ka jingshong skul bad jingnang jingstad ka juk thymmai sha ki paidbah.
La pynpaw ruh ba ka ktien Khasi kan dang neh bad kiew artet namar dang ha ki khyndiat snem, la lah ban pynbha ïa ka bad la pynmih ruh ïa ki kot khubor bad ki kot khasi kiba bun.
Ngim len ba ngi sahdien, hynrei ngi kut jingmut ban ïakhun tyngeh bad ban ïaryngkat dor bad kiwei pat…" (U Nongïalam Khristan July 1908).
Haba ka Ri India ka ïoh ka jinglaitluid ha ka snem 1947, ka la don ka jingkhih phaloh kaba shyrkhei ha ka saiñ hima hapoh ka Bri Hynñiewtrep bad ka la don ruh ka jingïapher-ïaprat jingmut hapdeng ar kynhun, kata ka Federation of Khasi States, kaba dei ka Synjuk jong ki Hima Khasi kiba soi ïa ka Instrument of Accession bad ka Khasi-Jaiñtia Federated National Conference kaba ïakhun ban pynrung ïa ka Ri Khasi hapoh ka Khyrnit Bahynriew (6th Schedule) jong ka Riti Synshar ka Ri India.
Ha kaba kut ka lah hi ka kynhun Federated jong u Rev.
JJM Nichols Roy bad la pynrung ïa ka Ri Hynñiewtrep bad pynhiar kyrdan ïa ki Hima Khasi sha ka 6th Schedule.
Naduh kaba sdang hi, ki Samla Khasi ki la bsuh khlieh bad thaw ka jylli ba ki lah ban ïamir bad saiñdur ïa ka saiñ hima ha ka Ri.
Ha ka sngi ba plie ïa ka United Khasi & Jaiñtia Autonomous District Council ha ka 27 June 1952, ki samla pule ki la pynlong ka jingïakhih paidbah da kaba rah lama ïong (Black Flag Demonstration) ban pyrshah ïa ka jingthaw ïa ka District Council bad ruh ban pyrshah ïa ki 6 ngut ki MDC kiba shu sieh da ka Sorkar.
Tang khyndiat snem hadien, ha ka snem 1955 la thaw ïa kawei pat ka kynhun ki Samla Shongskul kaba la tip kum ka Khasi Students Association (KSA) halor ar tylli ki nongrim, wei, “Ban pynrung ïa ka mynsiem trei lang bad mynsiem ïarap ïa kiwei, hapdeng ki Samla Shongskul bad ar, Ban kyntiew ïa ka jingnang jingstad, ka burom ka akor, ka imlang sahlang bad ka pahuh ka pahai jong ka Ri" (Ka Constitution jong ka Khasi Students’ Association 1955).
Ka KSA ka la jied ïa i Bah H.
O Mawrie bad Bah Bhiren Sing Thangkhiew kum u President bad General Secretary jong ka.
Ha kajuh ka por ki don ruh ki samla kynthei kiba long ki nongïalam ba hakhmat eh jong ka KSA bad kita ki long Kong Elizabeth Massar, Kong Perlimai Syiem bad Kong Maureen Sylvia Lyngdoh.
Ha ki 20 tylli ki snem jong ka jingshakri tat haduh ka election kaba khatduh ha ka snem 1975, ka KSA ka la ïehnoh shadien ïa ka nongmuna kum ka seng ki Samla Shongskul kaba minot bad angnud ban pynroi bad pynïar ïa ka jingnang jingtip, ban kyntiew ïa ka jinglong jingim ba hok bad ban pynkhlaiñ ïa ka bor met bor phad jong ki khun samla.
(Proceedings jong ka KSA).
Kaei kaba pynlong ïa ka Khasi Students’ Union (KSU) ban mih pyrthei ha ka snem 1978, ka dei ka jingïakhun na ka bynta ban pynneh pynsah ïa ka jaidbynriew Hynñiewtrep bad ka KSU ka la tei ïa ka seng halor ka rukom treikam kaba lai kyrdan.
Ha khlieh, ka don ka Central Executive Council ka bor treikam kaba halor duh bad nangta sa ka General Executive Council bad ka General Council kaba don ha trai duh.
La ju kynthoh pyrshah ïa ka KSU kum ka kynhun kaba ehrang bad kane ka Seng ki Samla Pule ka la seng ïa ki tnat ha ki College, University bad ki shnong.
Lyngba kine ki tnat la pynpur ïa ki mat treikam jong ka KSU sha ki paidbah.
Ka snem 1987 ka dei ka por kaba ka jingïakhih paidbah ha surok jong ka KSU ka long kaba jur tam bad da ki bnai lynter la khang ïa ki jaka pule.
Ki la don ki jingïashoh-ïamynsaw, kiwei de ki jingjia ba sngewsih, ka jingïap briew bad ka jingjulor ki jingdon jingem.
Ha kajuh ka por, ka la don ruh ka jingïakren kaba sani bad bniah hapdeng ka Sorkar Jylla bad ki samla pule kiba shong ïakhih ha lynter ka surok hakhmat ka ïing Secretariat ba la pynlong da ka KSU.
Ka la don ka jingïakren kaba sani hapdeng ka Sorkar Jylla bad ka KSU kaba la neh lai sngi lynter, kata ha ka 6,7 bad 8 tarik July 1987.
Ka Sorkar Jylla ka la pynmih ïa ka kot lyngkdop halor ki jingïamir jingmut hapdeng ka Sorkar bad KSU.
Lah ban ong ba ka la don ka jingïasngewthuh jingmut na baroh ar liang halor kumno ban pynurlong ïa ki jingdawa jong ki samla pule.
ñiuma, don ar tylli ki mat kiba jwat haduh katta katta, kita ki long ka ILP bad ka jingbhah kyrpang ïa baroh 60 tylli ki shuki hapoh ka ïing Dorbar Thaw Aiñ ka Jylla na ka bynta ki Hynñiewtrep bad Achik.
Ka Sorkar Jylla ka la phah ktien sha ka Sorkar Pdeng halor kine ki ar tyllli ki jingdawa bad ruh ka la pynpaw shai kdar ba ha kaba ïadei bad ka jingbhah kyrpang ïa ki shuki ha ïing Dorbar Thaw Aiñ, ka Sorkar Pdeng kam mon ban pynkylla ïa ka Riti Synshar.
(Ka Jingïamir Jingmut Jong ka Sorkar Meghalaya bad KSU, DIPR)San snem kynthih nangne ka KSU kan kynjoh San phew snem ka rta bad katba ka dang pynkhreh ban poi sha uta mawmer, mynta ka sngi ka KSU ka dei ruh ban it, ban thew bad woh janai ïalade.
Ha shuwa ban aiti ha ki longdien, ki nongïalam kiba mynta ki dei ban kylli- Hato kam ladei mo ka por ban pynbeit ïa ki jingkynriang, ban pynbha ïa ka lynti ïaid bad ban sop spaiñ ïa ki jingmong? Hato kam dei mo ka por ban peit biang bad bishar bniah ïa ki jingdawa kiba la dawa mynta la palat saw phew snem?Shah ngan ai nuksa na ka jingim bad jingïashem la jong- “Nga la tip briew shaphang ka KSU naduh ka snem ba nga pule klas 9-10 ha Mawkhar Khristian High School ha ki snem 1986-87, Shillong bad bunsien nga ju pynlut por ban ang bad sngap ïa ki jingïalang paidbah ba pynlong da ka KSU ha Motphran hadien ba la wai skul.
Nga ju ïohsngew ïa ki jingkren ba shitrhem jong u Bah Bull Lyngdoh, President ka KSU ha kito ki snem.
U Bah Bull u ju khlei ïa kine ki kyntien ha manla ki jingïalang paidbah bad kita ki kyntien ki dang sah ha ka jabieng jong nga ha kaba u ju ong- “U Bah Bull un pynmadan ïa ka Bawri Mansion".
Hynrei naduh kata hi ka por nga sngewthuh ba ym dei ba u Bah Bull u thmu ban rah ïa ka puh shilum ban pynkhyllem ïa ka ïing jongno re, hynrei kaba nga shai shynna ka long kane, ba lada ka KSU ka dei ban ïada ïa ka Ri bad Jaidbynriew, ka dei ban ïada bad ïakhun pyrshah ïa ki bor jong ki heh spah kiba nabar bad napoh ruh kumjuh.
Ki heh saipan kim don jingthmu ban tei bad kyntiew ïa kane ka Bri, hynrei ki kwah tang ban khwan myntoi shimet bad klun lut naphang lin ïa ka spah jong ka Ri.
Mynta ka Ri bad ka Jylla ka duk tasam bad ka don ka jinglah shilliang kaba shyrkhei.
Ki heh saipan napoh ka Ri, kiba dei ruh ki paradoh para snam ki bat mynta ïa u lakam synshar bad ngi im ruh ha ka juk ba ka jingïadei hapdeng ki nongsynshar, ki heh sorkar bad ki nongkhaiï ka long kaba ïajan bad syrdoh haduh katta katta.
Kine kim salia than eh ïa ka roi ka par jong ki paidbah salosar bad ka bamsap ka nang shyrkhei.
Kine ki lah ban die duh ïa ki jingdon jingem bad ka spah jong ka Ri tang ban myntoi shimet.
Nangne shakhmat ka KSU ka dei ban shim pyrkhat khia halor ka jingïashim bynta jong ki samla pule kynthei kum ki nongïalam.
Ha ka jingthoh kaba kyrteng, Ka bynta ki Kynthei ha ka Jingïakhih ki Samla ha Meghalaya (1995), la kynthoh kumne.
“…watla ka KSU ka la plie lad ïa ki samla kynthei ban ïashim bynta pura kum ki nongkitkam kiba hakhmat da kaba pynkylla ïa ka Riti Synshar ha ka snem 1993.
Ha kane ka jingpynkylla la pynrung ïa ka kyntien “Ka" ha ka section 7 kaba ong “ban long ki nongkitkam jong ka KSU u/ka ki dei ban long…", pynban ym pat shym la pyntreikam pura ne thaw ki lad kumno ba ki samla kynthei kin ïoh bat ïa ka kam nongïalam jong ka Union.
Lehse, kane ka jingpynkylla ka dei tang ka buit jongno re ban pynshongshit ïa ki kynthei khnang ba kin lah ban bsuh khlieh ïalade ha ka jylli long nongïalam da ka jingkyrshan ki kynthei.
"Kyntang ïawai, ki nongïalam jong ka KSU kiba mynta kim dei ban ai lad ba yn rong noh ïa ka politic ki samla pule da ki riewshong shit kiba khlem nongrim.
Shillong, Lber, 19: Kawei ka kynthei kaba la shah rahbor na Dakhin Krishnapur, Assam la ïoh ban pyllait im na ka shnong Umkiang, East Jaiñtia Hills District da ki Pulit ka Assam ha ka sngi Saitjaiñ.
Katkum ka kaiphod ba la ïohlum, ki Pulit ki la ïoh jingtip halor kane ka jingshah rahbor jong kawei ka kynthei na ka shnong Dakhin Krishnapur ha uwei u samla uba la tip kyrteng kum u Suzen Laskar na Sonai, Assam.
Ïa une u samla bad ïa kane ka kynthei la ïoh bat na kawei ka Bos hajan Malidor.
Ki Pulit ki la pynlong ka jingtalasi ïa ki Bos kiba kit ïa ki nongleit jingleit hajan Umkiang hadien ba ki la ïoh jingtip shaphang ka jingïaid lynti jong u Laskar bad ka samla kynthei kaba la shah rahbor.
Ïa kine ki arngut la pynkit sha Silchar.
Ha kaba ïadei bad kane, ki Pulit ki la register case pyrshah ïa u Laskar hapoh ki kyndon jong ka aiñ.
Shillong, Lber 19 : Ki longshuwa jongngi ki tip ban burom ïa ka mei mariang namar ba ka jingmane Blei ka long ha ki lum ki wah bad hapdeng ki khlaw ki btap.
Mangi pat ha kane ka juk mynta ngi mane Blei hapoh ki ïingmane kiba la tei pynitynnad bha katba ka mariang kaba shabar kato ka ïingmane pat ka la jot lah pei lut.
To ngin ïa phai khmat shuwa sha ki wah jongngi hangne ha sor Shillong.
Ka wah Umkhen mynta ka lah kylla long kum ka nala bret jakhlia.
Ka wah Umkhen ka ju bsa um ïa kiba bun bah ki shnong hynrei mynta lah I kum ba kan rngad noh.
Katno ka jing i pangnud ban peit ïa kane ka Wah Umkhen mynta.
Hynrei ym dei tang ka Wah Umkhen kaba lah jan rngad.
Ki don bun kiwei pat ki wahduid ruh kiba la sdang ban rngad noh.
Kaba sngewsih ka long ba ym don ba sngew kyndit haba peit ïa kine ki jingjia sawdong jongngi.
Ngi im kum kiba kyllud bad matlah namar kane ka juk ka tyllun stet palat bad bun na ngi, ngi lah shu bunkam ka peit mobile phone.
Kane ka lah ktah shisha ïa ki jingmut jingpyrkhat jong ngi bad i kumba ngi im ha ka hamsaia.
Ngim don por shuh ban pyrkhat sani bad ban mutdur aiu ka ban jia lada ngim kyndit bynriew ban pynim biang ïa ki wah bad ki khlaw jong ngi kiba la sdang syllen lut.
Nga ïadon bynta ha kawei ka lympung kaba ngi khot ka Operation Clean-up (Ka kynhun pynkhuid) naduh u snem 2019.
Ngi ïadon ki katto katne seng bad ka skul Kiddies Corner, ka Martin Luther Christian University (MLCU), ka Team Jiva bad ki riew shimet kiba sngewkhia ban peit ïa ka jingjulor ka mariang kiba ïashim bynta lang ha kane ka kam pynkhuid wah.
Ngi pynkhuid beit shuwa tang ïa ka Wah Umkaliar kaba don hajan Nongmynsong-Demseiniong.
Ka jingthmu ka long ban wanrah ïa ka jingpynpeit mat ïa kito kiba sah hajan kata ka wah ba kim dei ban bret niut ha ka wah.
Naduh ba ngi la sdang ïa kane ka kam ngi la ïakynduh bad ki Rangbah Shnong jong ka shnong Lapalang, Nongrah, Rynjah, Umpling bad Nongmynsong namar ka Umkaliar ka tuid lyngba kine ki shnong.
Ka jingkyrpad jongngi ïa kine ki nongpynïaid shnong ka long ba kin kham pyrkhing ïa la ki jong ki nongshong shnong ba kin ym bret jakhlia ha ki wah hynrei ba kin bret ha ki kali kit niut.
Naduh ba dang long DC I Kong Matsiewdor War haduh I Kong Isawanda Laloo ngi la ïa pyrshang ban wad ïa ka jingïatrei lang jong ki shnong hynrei khlem seisoh eiei ruh kita ki jingïakren jingkyrpad ïa ki shnong.
Ka la don ruh ka jingïakren bad ka Khasi Hills District Council ha kaba la don U Bah Paul Lyngdoh namar ba ki wah ki hap hapoh ka jingpeit jong ki District Council.
Hynrei kata ruh kam seisoh.
U MLA kato ka jaka ha kaba don ka Wah Umkaliar u dei u Bah AL Hek hynrei une u rangbah shisien ruh um ju wan satia ban ïadon kti lang ha ka jingpynkhuid wah.
Kane ka kdew ba kito kiba ngi lah jied ban synshar ban khadar kim kheiñ kor satia ïa ka mariang bad ïa kaei kaba jia ïa ka.
Ngi ju ong, “Ka Um Ka Long Ka Jingim," hynrei hato ngi pyrkhat jylliew ne em ïa kane ka jingong.
Balei keiñ ba ngi ïa long kum ki khun jynreiñ kiba bam ïa la ka jong ka kmie? Sngewsih shisha ban peit ba ki briew kim sngew shynraiñ shuh ban bret wat ïa ki huggies khunlung bad ki kymphad poi bnai ha ka wah.
Man ba ngi leit pynkhuid wah ngi shem ba ha ka jaka ban duna ka synrum lah nang bun shuh shuh pynban.
Hato kam dei ba ngi pyniap ïa ka wah kaba ai um bam um dih ïangi?Sa kawei pat kaba pyniap ïa ki wah jongngi ka long ka jingsait kali pathar.
Ban peit ïa kine kiei kiei ngi don ïa kata ka Meghalaya State Pollution Control Board hynrei kane ka Department ruh imat ka matlah ïa kine kiei kiei baroh.
Tip ki nongtrei hangto ki ïoh tulop na ka bynta kaei mo haba kiei kiei kiba jia wat hangne ha sor ruh kim lah ban pynsangeh? Nalor kata ngi don ïa kata ka Water Resources Department kaba dei ban peit kyrpang ïa ki wah bad ki tlong um hynrei ym ïohi ba kin leh eiei ruh.
Lada ngi peit ïa ka Wah Umiew ha Smit ruh lah i saitmet.
Ban leit sha ka Chandra Park hap ban ïaid ki kali kyngba ka wah.
Ka jingsait kali hangto kaba lah palat liam bad ka wah ka la dap da ka diesel bad ka lati suda.
Haduh katno keiñ ngi lehbeiñ ïa ki wah bad ki tyllong um jongngi? Hato ki paidbah kim dei ban kitkhlieh ïa kane ka kam ban pynim biang noh ïa ki wah jongngi baroh? Hato kane kam dei ka Kamran ki Rangbah Shnong ban teh lakam ïa ki nongshong shnong ba kin ym bit ban theh niut sha wah? To ïa pyrkhat paidbah ïoh ba shen ngin ym ïoh shuh tang ka um dih ruh.
Ka mei mariang ka ïam pangnud tangba ki khun bynriew ki kyllud ïa ka jingïam jong ka.
Shillong, Lber 19: U Symbud Myntri Rangbah ka jylla uba dei peit ia ka tnad Kam Pohïing u Bah Prestone Tynsong ula buhthong ba un ïaleh kat kaba lah ban pynbha ïa ka tnad Meghalaya Police bad ban pynlong ruh ïa kane ka Tnad kaba khuid kaba suba ka ban yn ym don kino kino ki kam jyrsiehne ki jingthohbria.
Katei ka jingkren u Bah Prestone ka dei hadien ba kala don ka jingkynnoh na ka liang u AIG barim ka jylla Bah Gabriel Iangrai uba la kynnoh ba ki don bun bah ki kam jyrsieh ha ka tnad pulit jong ka jylla.
“Mar ïa shimti kum u Myntri ka tnad kam pohïing, nga la lum ïa ka jingïalang bad ki heh pulit ka jylla ban sngewthuh bad ban tip kham bniah ïa ka jinglong jingman jong ka tnad pulit" ula ong.
“Nga la ïohi ïa ka jingkren jong u Bah Gabriel Iangrai, uba la kynnoh ba ki don bun bah ki jyrsieh ha ka tnad pulit, hynrei kum u Myntri Sorkar nga pynthikna ïa ki paidbah ba lada ki don shisha kum kita, ngan ïaleh ban pynkhuid noh ïa ki ba ka Tnad kan ïoh ïa ka jingshaniah na ki paidbah" ula bynrap.
Ha kajuh ka por, u bah Prestone ula pyntip ba ka sorkar jylla kan ïaleh ruh ban pynkhlaiñ noh ïa ki Border Outpost jong ki pulit kiba don ha ki thaiñ khappud bad ka jylla Assam khnang ba yn lah ban ai ïa ka jingïada bad jingshngaiñ ïa ki paidbah nongshong shnong ka jylla.
“Ngin pynkhlaiñ ïa ki Border Outpost kiba la don lypa, da kaba thung ar shah ïa ki pulit bad nga lah dep ban bthah ban pynkhlaiñ noh ïa baroh ki Border Outpost khamtam ha ki jaka kiba don ka jingïakajia pud" la pynkut u Bah Prestone.
Shillong, Lber 19 : U Symbud Myntri Rangbah ka Jylla, Bah Prestone Tynsong u la ong ba ka National Highways and Infrastructure Development Corporation Limited (NHIDCL) ka dang pynkhreh mynta ban aiti noh ha kiwei pat ïa ka jingpyntrei ïa ka kamba la iehnoh shiteng jong ka surok Shillong – Dawki.
“La dep ban khot tender biang na bynta katto katne bynta," ong u Bah Prestone.
Shuh shuh u la kdew ruh ba katei kam hap satia ha ka jingpeit jong ka srokar jylla naba kadei kaba la peit beit beit da ka Tnad jong ka sorkar pdeng.
“Ka Tnad ka la aiti ïa ka projek ha ka NHIDCL kumta ki don mynta ha ka kam ban aiti noh ïa ka jingpyntrei ha kito ki jaka ba la iehnoh shiteng," la bynrap biang u Symbud Myntri Rangbah ka jylla.
Dang ha ka 06tarik mynta u bnai, ka Meghalaya High Court ka la bthah ïa ki bor sorkar ban pyntikna baka surok Shillong – Dawki dei ban pyndep noh khlem pynslem shuh da kaba kdew ruh ba ka jingpynheh ïa katei ka surok kan ïarap haduh katta katta ïa ka jylla.
Ka Iing Bishar ka la kdew ruh ba ka jinglong jingman jong ki saw bynta jong katei ka projek kynthup ïa ka surok na Rilbong sha Mylliem Marbaniang kaba don 11.
6 kilometer, Mylliem Marbaniang sha Wahlyngkhat kaba don 26.
55kilometer, Wahlyngkhat sha Siatbakon kaba don kumba 8kilometer bad nangtei pat sha Wahkdait kaba don 17.
77 kilometer bad na Wahkdait pat sha Tamabil Dawki kaba don 7.
99 kilometer.
Shillong, Lber, 19: Ka North Eastern Development Finance Corporation Ltd (NEDFi), Shillong ha ka sngi Saitjaiñ ka la lum lang ïa ki briew kiba angnud ban long ki nongsengkam seng jam ha ka shnong Mawngap, East Khasi Hills District ban ai jingpynshai halor ki skhim bapher bapher.
Kane ka jingïalang ka long ruh ban prat lynti bad ban ai jinghikai ïa ki samla ban ieng ha la ki jong ki kjat.
U BM jong ka NEDFi u Bah P.
Rymmai u la pynshai ïa ki nongïashim bynta shaphang ka NEDFi bad ki kam jong ka ha kane ka thaiñ Shatei Lammihngi kiba kynthup ka jingai jingïarap ha ka rukum kum ka ram, ka jingïarap kum ka jingai jinghikai ban kham pyntbit ha ki kam lajong ha ka sap ka suh ka thaiñ jingthaiñ bad ka khañi pateng bad kiwei kiwei.
U Business Development Representative u Bah Bhanud Kharkongor u la pynshai kham bniah shaphang ka loan/scheme jong ka shlem treikam ka NEDFi ha Meghalaya.
La ïawer ïa ki nongseng kam lajong ban mih shakhamat ban shim kabu ïa ki skhim bapher bapher jong ka NEDFi bad kumjuh ïa ki skhim bapher bapher jong ka Sorkar India kum ka MOVCDNER, ka National Bamboo Mission, ka MIDH Scheme bad kiwei kiwei.
Shuh Shuh la batai kham bniah shaphang ka North East Venture Fund (NEVF) ka Venture Fund banyngkong eh jong kane ka thaiñ Shatei Lammihngi ba la seng ban kyrshan ïa ki Startup ha kane ka thaiñ.
La ai jingpynshlur ïa ki samla ban peit sha ka jingsengkam la jong kum ki Startup ha Meghalaya ban kyrshan bad ban ai kam aijam ïa kiwei pat ki paradoh parasnam lyngba ka NEVF.
Ki don 32 ngut kiba la ïashim bynta ha kane ka sngi.
Shillong, Lber 19: U President ka Voice of the People Party (VPP) u Bah Ardent Miller Basaïawmoit ha ka sngi Saitjaiñ u la ong ba ka VPP ka la rai ba kan shong ha ka Liang Pyrshah ha iing dorbar hynrei ka jingshong Liang Pyrshah kan long beit la ka jong khlem ïasnoh bad kino kino ki kynhun Liang Pyrshah khang ban ïoh treikam laitluid kum ka party ha ka Liang Pyrshah.
“Ngi la rai ban don beit ha ka Liang Pyrshah bad kane ka la shai bha bad ka jingdo jong ngi ruh kan long beit la ka jong khlem pynïasnoh bad ka kynhun jong kiwei ki party khnang ban pynsah ïa ka jinglong kyrpang jong ka VPP bad ruh ba lada don kino kino ki mat kiba ngim mynjur bad kiwei pat ki seng saiñ pyrthei kiba don ha ka Liang Pyrshah ki rah kan yn don jingktah ïa ngi," ong u Bah Ardent ha ka jingïakren sha ki lad pathai khubor.
Haba kylli pat la ka VPP kan leit isnoh bad ka sorkar NPP lada ka wan ka jingtyrwa, “Ngin ym leit ïasnoh satia bad ka NPP lada don kata ka jingtyrwa kumba phi la kylli namar ki nongrim jong ngi kim ïahap bad ki," u la jubab.
Haba kylli la ka VPP kan kloi ne em ban leit thaw sorkar lada ka don ka jingpyrshang na ki seng riewlum, “ngin peit lada ka don kum kata ka khep aiu ngin leh hynrei lada dei ba ngi leit ruh ki 15 tylli ki kyndon kiba ngi buh ha kato ka sien ruh kin dei biang ki juh kaba ngin buh lada wan kum kata ka por," u la ong.
Shillong, Lber 19 : Ki paid nongshong shnong jongka sor Shillong ki la ud la lyniar namar ba la jur palat ka jinglip bording ilektrik kaba khah khah ha kane ka nongbah bad kaba la neh ruh da ki bun bun kynta.
Kane ka jinglip bording ka la ktah jur ïa ki khynnah skul bad ki samla pule kiba dang don hapdeng ka jingïaleh eksamin.
Kiba bun ki paid nongshong shnong khamtam ki kmie ki kpa bad ki samla pule kiba la ujor sha u Mawphor lyngba ka phone ki pynpaw ba lada dei ba la pyntip lypa ne dei kata ka jinghap ban pynlip bording( Load Shedding) kim sngew ei ei namar ki la ïoh ban pynkhreh lypa ïa ki emergency light ne ki mombati hynrei namar ka jingpynlip ka long kyndit kyndit kumta ka la buh ïa ki ha ka jingeh kaba khraw.
Ki la pynpaw ba kum mynhynnin ruh ka jinglip bording ka long khah khah baroh shisngi bad ha ka por shiteng synnia lei lei naduh ka por kumba 2 baje ei ei la lip syndon haduh kapor mynstep.
Nangta mynstep pat naduh kapor 9 baje haduh 4 baje janmiet ka dang meh ka bording ilektrik.
Kaba pynbitar ïa ki paidbah ka long mar ïalip bording ki phone ruh la weng lut sharud namar haba ki phone ha ki number ban pyntip ne kylli shaphang ka jinglip bording ki pynpaw ba kim ju ïoh shuh la shu ïoh tang ka jubab ‘not reachable’ ne ‘the number you are calling is not registered’.
Halor kane ka jinglip bording pat haba pyrshang ban kylli na kiba dei peit ïa ka laiñ bording ki pynpaw ba ka daw ka dei ka jingslap nyngkong kumta kiba bun ki jingthut ki la jia ha ki kor ki bor na kata ka daw ka thut bha ka laiñ bording ruh.
Hynrei haba u nongthoh khubor u la wad bniah ka daw ka dei ka jingduna nongtrei bad ynda la miet lei lei kham niar ba kin leit bud dien ïa ka jingsniew ka laiñ bording namar don tang marwei ne arngut ha ki jaka trei.
Halor kane ka jinglip bording ba khah khah ki paidbah ki kyntu ïa u myntri ka tnad pynmih bording ba un shim khia ban khot ïa ki bor pynïaid ban ïakren bad peit ïa ki jingduna nongtrei ne ban tohkit balei ba jur kane ka jinglip bording ha kane ka nongbah.
Namar ki paid nogshong shnong ki pynpaw ba lada ha ka nongbah jongka jylla ka dang jia kumne katno tam lei sha ki thaiñ nongkyndong ba lada lip bording kin hap ban shong dum beit da ki bnai lynter.
Ki don ruh na ka liang ki kmie ki kpa jong ki khynnah skul bad samla pule kiba la pynpaw ba lada ka sorkar kam leh ei ei halor kane kim banse ban leit sha ka ïing bishar ruh da kaba ujor mukotduma PIL pyrshah ïa ka tnad MeECL na ka bynta kane ka jingeh kaba ki paidbah ki mad na ka jinglip ba khah khah ka bording ilektrik ha kane ka nongbah.
Shillong, Lber, 19: Ka Dorbar Mang Tyngka jong ka Ïingdorbar Thawaiñ ka ban sdang ha ka Lah Sngi U Blei kan sa sakhi ïa kiba bun ki mat bakongsan ha ka sien banyngkong eh.
Wei, ka dei ka sien shong ba nyngkong jong ka dorbar Mang Tyngka jong ka 11th Meghalaya Legislative Assembly.
Ar, ka dei ka sien banyngkong eh ba u Lat ba thymmai jong ka Jylla u Phagu Chauhan un ai jingkren sha ki 59 ngut ki MLA ba lashah jied thymmai jong ka Ingdorbar kaba Khatwei kiba dang shu jop ïa ka elekshon kaba dang shu dep long ha ka 27 tarik Rymphang.
U Lat un sa ai jingkren sha ki dkhot jong ka Ïingdorbar ha kaba u sa bteng ban ïathuh ïa ki prokram bad ki polisi treikam jong ka Sorkar na ka bynta u snem 2023-2024.
Lai, kan dei ruh ka sien banyngkong eh jong ka Dorbar Mang Tyngka ba u Lamphang ba thymmai jong ka Ïingdorbar Thawaiñ u Thomas A Sangma un sa pynïaid ïa ka dorbar.
Saw, dei ka sien ba nyngkong eh jong ka Dorbar Mang Tyngka na ka bynta kiba bun ki dkhot ba thymmai jong ka Ïingdorbar Thawaiñ kiba dang shu shah jied ha ka sien banyngkong eh.
Nalor ka jingpynlong ïa ka dorbar ka ban neh hynñiew sngi kynthih, ki sien shong dorbar ki kynthu ïa ki san sngi ki jingïathir ïatai halor ki kam jong ka Sorkar bad ar sngi ki mat ba la ailad ban rah da ki dkhot jong ka Ïingdorbar.
Ka Dorbar kan sa kut noh ha ka 28 tarik mynta u bnai khyndiat sngi shwa ban poi ka jingkut jong ka Financial Year, khnang ba naduh ka 29 tarik haduh ka 31 tarik ka Sorkar kan dup ïohlad ban pynkhuid lut ïa ki jingsiew pisa kiba dang sah pongding.
Ïa ka Almanak na ka bynta ka sien shong dorbar ka ban sa long la mynjur ha ka jingïalang jong ka Business Advisory Committee (BAC) ba la pynïaid da u Lamphang jong ka Ïingdorbar Thawaiñ u Thomas A Sangma, ha ka taiew baladep.
Kan dei ruh ka sien banyngkong eh ba ka Ïingdorbar Thawaiñ kan long khlem ka jingdon jong u Nongïalam ka Liang Pyrshah.
Ha ka sngi sdang jong ka Dorbar Mang Tyngka, ki dkhot jong ka Ïingdorbar kin sa jied ïa u Symbud Lamphang.
U Symbud Lamphang barim uba long ruh u MLA jong ka Resubelpara u Timothy D Shira u la shah jied ban shimti biang ïa kane ka shuki Symbud Lamphang ha kane ka kynti.
U Shita u la long u Symbud Lamphang naduh u snem 2018 haduh u snem 2023 bad un dang ïai bteng ban bat ïa kane ka shuki naduh ka sngi ba la jied ïa u hapoh ka Ïingdorbar.
Shillong, Lber 19 : Ka United Democratic Party (UDP) kan sa shim ïa ka rai haba ïadei bad ka jingïa bujli ïa ka shuki Myntri Sorkar hapdeng ki MLA jong ka party.
Lah ban kdew hangne, ka UDP, ka don 11 ngut ki MLA ha ka Iing Dorbar kaba 59 ngut bad mynta ka don tang arngut ki Myntri Sorkar ha ka sorkar synrop Meghalaya Democratic Alliance – 2 ba ïalam da ka NPP.
Kitei ki arngut ki Myntri ki kynthup ïa u Bah Paul Lyngdoh na West Shillong bad u Bah Kyrmen Shylla na Khliehriat.
Ki tyllong khubor ki ïathuh ruh ba ïa ka kam ba ïadei bad ka jingïabujli ïa ka shuki myntri la shaniah ha ka jingstad jong ki nongïalam ka party ban shim ïa ka rai.
“Ha kano ka por ba i donkam ban bujli, kitei baroh arngut ki Myntri kin hap ban pdiang ïa ka rai jong ka party," ong u nongïalam ka party u bym kwah ban pynpaw kyrteng.
La ong ruh ba katei ka jingïakylliang ka lah ban long hadien shisnem shiteng, lane ar snem bad shisnem.
Nalorkata, utei u nongïalam u ai dak ruh ba kito kiba khlem ïoh shong shuki Myntri ha ka samoi ba la dep ki lah ban ïoh mynta ka kynti.
Dang ha ka 09tarik mynta u bnai, u Myntri Rangbah ka jylla, Conrad K Sangma u la pyntip ba u la ïoh pdiang ïa ka shithi na ka BJP bad kumjuh na ka HSPDP kiba la rai ba ïa ka shuki Myntri yn ïa bujli mar shiteng hapdeng jong ki.
Hynrei u la ong pat ba ka UDP kam pat shym la kdew satia ïa katei ha u haba ïadei bad ka jingïa bujli shuki myntri.
Jowai, Lber 20 : Ka Dorbar Shnong Pdengshakap kaba pynïaid ïa ka Jingïalehkai phutbol jong ka ïa kaba la tip kum ka 9th Secondary School Football Knock-Out Tournament, 2022-23, ha kane ka sngi Saitjaiñ ba la dep kala ïoh ban pynïalehkai ïa ka Semi-Final ba ar hapdeng ka Umsalait SC pyrshah ïa ka One Soul United (Pdengkarong).
Ha kane ka jingïakhun na ka liang ka Umsalait SC kala jop ïa ka One soul Utd (Pdengkarong) da 5-1 kol.
Ka jingïalehkai hapdeng kine ki ar kynhun kala long kaba kham noh shilliang ha kaba ka Umsalait SC kala ïoh nyngkong ban pynkhih ïaka jar lyngba u Arnes Marwein ha ka minit ba 7, la pynbud pat sa u Phrangki Buam uba la khyrwit lai kol marwei ha ka minit kaba 37, 44, 63 bad ïaka kol kaba khadduh la thep da u Bhaki Rymbai ha ka minit kaba 87.
Katba ïa ka shikol jong ka One Soul Utd (Pdengkarong) pat la thep da u Marshial Nongrum haka minit kaba 63.
La pyntip ba na ka liang jong ka Tournament Committee ka pynbna ba ka jingïalehkai final kan long haka 1 tarik Ïaïong 2023, hapdeng ka Tariang FC pyrshah ïaka Umsalait SC haka por 1 baje nohphai sngi.
Sa shisien la khot bad wer lang ïa baroh ki pait riew ieit phutbol jong ka thaiñ bad na kiwei de ban wan sakhi lang ïa kane ka jingialehkai Final.
Pynkut ka kyrwoh bala phah da u Sports Secretary bah Oriswell Khyriem.
Shillong, Lber 20 : U Bah John F Kharshiing uba dei u Working President jong ka Meghalaya State Olympic Association (MSOA) u la shah jied ha ka National Rifle Association of India (NRAI) ban long u dkhot jong ka Organizing Committee jong ka World Championships jong ka International Shooting Sports Federation (ISSF) kaban sdang ha Bhopal, Madhya Pradesh, naduh ka 21 tarik haduh ka 27 tarik Lber 2023.
Ïa u Bah John F Kharshiing ha ryngkat kiwei pat la pdiang sngewbha ha ka sngi Nyngkong ha ka jingpoi jong ki ha ka kad liengsuiñ ha Bhopal da ka Dr.
S Shrivastav kaba dei ka Assistant Director, jong ka tnad Sports ka Sorkar Madhya Pradesh kynthup ki heh NRAI bad ki longheh ka MP Rifles Association.
Ka ISSF World Cup Rifle/Pistol ha Bhopal, kaban long naduh 20-27 tarik Lber, kan sa ïohi ïa ka jingshim bynta jong 198 ki nongïasiat na kylleng ka pyrthei kynthup ki nongïasiat kiba kynsai kiba paw bad kiba la jop Olympic bad kiba khur takma ha ki rynsan ïalehkai jong ka pyrthei.
Ki ri kiba ïashim bynta kin phah mar 37 ngut ki nongïasiat, ka Ri India bad Ri China kin phah bun ngut ki nongïashim bynta.
Ka Denmark, Switzerland, USA, Korea, France bad Germany ki long ki Ri kiba paw ha kaba ki nongïasiat jong ki la khmih lynti ba kin leh bha.
Haduh mynta ki team na palat 30 tylli ki Ri ki la poi bad kiwei pat kin dang poi ha ka miet sngi Nyngkong.
Ki jingïalehkai ïasiat kin sdang ha u ka 22 tarik Lber, katba ka sngi plie pyrda ïa katei ka lympung kan long ha ka 21 tarik Lber 2023.
San snem hadien ba katto katne ngut ki MLA ka liang pyrshah kata ka Kong Ampareen Lyngdoh, MLA Congress ha katei ka por , u Bah Adelbert Nongrum, MLA ka KHNAM bad kiwei kiwei ki la pynpaw ka jingpyrshah ïa ka jingkren lamphrang da u Lat ha ka snem 2018, u Ganga Prasad, ha ka sngi ba sdang ka dorbar mang tyngka jong ka ïingdorbar thawaiñ kaba thymmai, ki saw ngut ki MLA ka Seng VPP ki la pynpaw syndon da ka kam bad kata ka long ban pynpaw pyrshah syndon hapoh ïingdorbar bad mih noh ruh khlem sngap shuh ïa ka jingkren jong u Lat ba mynta, u Phagu Chauhan.
Ki kyndon jong ka Meghalaya Legislative Assembly ki ong ba ki dkhot ki lah ban kren da ka ktien ba ithuh ne ka official language kata ka ktien phareng ne ka ktien synrop lang jong ka jylla ne ka associate official language kata ka ktien Khasi bad Garo.
Mar syn sdang kren u Lat, u nongïalam ka VPP, u Bah Ardent Miller Basaïawmoit, u la ïeng ban pynpaw ka jingpyrshah ban ong ha u Lamphang ka ïingdorbar ba ka Meghalaya kam dei ka jylla kaba kren Hindi.
U Bah Ardent u la ong ruh ba ka kyndon pynïaid ïingdorbar ki kala kren shai ba ki jingiakren hapoh ka Iingdorbar Thaw Ain ka dei ban long da ka ktien phareng.
U Nongïalam ka VPP, ula ong ruh ba kane ka jingphah ka Sorkar Pdeng da u Lat u ba kren beit da ka Hindi bad u bym nang kren phareng, kadei ka jingibeiñ bad ka jingbym kheiñ snep ïa ki nongshong shnong ka jylla Meghalaya, kaba kiba bun ki nang ne sngewthuh ïa ka ktien Hindi.
Kane ka jingkren Hindi jong u Lat Ganga Prasad ha ka snem 2018 bad jong Phagu Chauhan ha u 2023, ka la jia ha ka por ba ka jylla ka dang jur ka jingangnud bad ka jingdawa ban ithuh noh ïa ka Ktien Khasi bad Garo ha kum kawei na ki Ktien ban ïoh rung ha ka Khyrnit ba Phra jong ka Riti Synshar ka ri India.
Ym tip kaei ka jingmut jong ka sorkar pdeng ba kan phah da ki Lat ki bym nang kren phareng sha kane ka jylla kaba kiba bun ki briew ki kham sngewthuh ïa ka ktien Phareng bad ïa ka Hindi.
Ha ki snem kiba la leit kiba bun hi ki Lat ba wan shane kidei kiba nang ban kren phareng.
Hato kane kadei ka jingthmu ban pyntian jubor ïa ka ktien Hindi ha kane ka jylla?.
Hynrei kumba la pynkynmaw da u Bah Ardent ha ka por ba u pyrshah ïa ka jingkren u Lat ha ïingdorbar ba dei ka jingthmu jong ka sorkar Assam ban pynrung da ka bor ïa ka ktien Assamese ha kiwei pat ki thaiñ jong ka thaiñ shatei lammihngi ba ka la mih ka jingïakhih ban ïoh la ki jong ki jylla kynthup ruh ïa ka United Khasi Jaiñtia Hills bad Garo Hills tad haduh ban da ïoh la ka jong ka jylla Meghalaya ha u snem 1972.
Ka jingpyrshah ban pyntian jubor ïa ka ktien Hindi kam dei tang kane ka thaiñ Shatei Lammihngi, hynrei ka jingpyrshah ka mih ruh na ki jylla ka ri India ba shaphang shathie kum ka Kerela, ka Tamilnadu bad kiwei kiwei.
Wat lada ka Hindi kadei ka ktien pdeng jong kiba bun ki jylla ka ri India, khamtam ki jylla sha ri thor, hynrei kadei ka ri pat kaba bun ki jait ktien kiba ki briwe ha la ki jong ki jong ki kolshor ki kren bad kadei ruh ak jingpynriewspah bad ka jingsarong ïa ka ri hi baroh kawei.
Kumta kane ka jingpyrshah ka VPP hapoh ïingdorbar kadei ban pynkyndit thiah ïa ka ri India ba kadei ban burom ruh ïa ki jait ktien kiba kren ha la jong ki jylla da ki jaidbynriew bapher bapher jong ka ri India, lym kumta ka ri India baroh kawei kan khih tang na ka daw ba ka sorkar pdeng ba ïalam da ka BJP ka kwah ban pynkren Hindi jubor ïa baroh ki nong India.
Nongstoiñ, Lber 20: Kum shi bynta ban shakri ïa ki paidbah jong ka thaiñ Mawshynrut, ki samla kiba na katei thaiñ ki la mih madan ban ieng ïada na ka bynta ka bha ka miat jong ka dong ka thaiñ ka Ri bad ka Jaidbynriew u Hynñiewtrep, ha kaba ki la seng ïa ka seng thymmai kaba la tip kum ka Hynñiewtrep Achik Youth Front kaba long Headquarter ruh ha Mawshynrut West Khasi Hills District.
Ïa ki dkhot jong katei ka seng la pynskhem hynne ka sngi da u bah B.
Langrin president barim ka seng FKJGP Mawshynrut pyllun bad ki nongkitkam ki kynthup ïa u Banrap Kharpor kum u President, Sevenstar Synshiang kum u working president, Kornelius Diengngan bad u Don Hashah kum ki vice president, u Kening Lyngdoh kum u general secretary, u Tobia Nongmin kum u nongbat tyngka bad kiwei kiwei ki dkhot kiba la don kumba 50 ngut ei ei.
Ha katei ka jingïalang la ïoh ruh ïa ka jingkren na u bah Skhemborlin Hoojon president ka NPYF Mawshynrut block, u bah Franklin Dkhar bad la pynïaid ïa katei ka jingïalang da u bah Shanbor Syiem ha ka jingïalang ba la pynlong ha Don Bosco Hall Riangdo.
U bah Skhemborlin Hoojon president ka NPYF Mawshynrut block haba ai jingkren, u la ong ka long kaba jwat ïa ki samla ban trei kam sengbhalang.
Hynrei ka dei pat ïa ki samla ban ieng skhem hapdeng ki jingeh bad ki jingïaleh kiba bun, namar ban trei sengbhalang hap ban long kum ki dieng shaiñ doh.
Katba na ka liang jong u bah B.
Langrin president barim ka seng FKJGP Mawshynrut pyllun, u la ong ba ki sengbhalang kim dei ban shu kut tang ban ïashrut bad ka sorkar.
Hynrei ka lah dei ka por ban leit ai jinghikai ïa ki briew jong ka thaiñ ba kin sngewthuh ban ym dei ban shu bam ei.
U la ong ba la ïohi ba ki briew ki bun ki bym pat sngewthuh ïa ka jingai jong ka sorkar, ha kaba ki bam ei ïa ki scheme, ïa ka bill light kim ju siew bad kumta ter ter.
Ka jingleh mon ka dei namar ka jingbym pat sngewthuh, hynrei mynta suki pa suki ka la sdang ban kyrtoh kylla lyngba ki jingeh, haba wat ban dih um na ki dukan sha ym nud shuh, namar ka um ka la long kaba jaboh bad la hap ban thied da ka pisa.
Shillong, Lber 20: Ka Sorkar Jylla mynta ka sngi ka la pynkynriah kam ïa ki katto katne ngut ki IAS Ophisar jong ka sorkar khamtam ïa ki Deputy Commissioner.
Uwei na ki IAS ba la shah pynkynriah kam udei u DC ka Eastern West Khasi Hills District, u Bah W.
Nongsiej bad ha jaka jong u, yn shimti noh da u Bah G.
Kharmawphlang, uba long u DC jong ka South West Garo Hills District.
U Bah Nongsiej un shimti noh kum u Secretary ka tnad Prisons& Correctional Services.
Nongstoiñ, Lber 20: Ka Bharat Sanchar Nigam Limited ka dei ka Kompeni telephone kaba la sdang nyngkong eh ban ai ka jingshakri ïa ki paitbah, da kaba pynïeng ïa ki tower ha man la ki jaka.
Hynrei ha kine ki sngi uwei u tower u ba katei ka Kompeni ka la pynïeng ha ka shnong Sangriang, um shym la treikam shuh la shi bnai kynthih.
U bah Overshiland Sangriang sordar jong ka shnong Sangriang haba pyntip ha u nongthoh khubor mynta ka sngi, u la ong ba ka jingbym treikam shuh jong utei u tower, ka la pynduh nong haduh katta katta ïa ki paitbah kiba pyndon kam mobile phone da katei ka Kompeni.
La ong ba ka la ktah ïa ki paitbah jong palat arphew wei tylli ki shnong kiba pyndonkam mobile phone kiba treikam lyngba utei u tower.
U bah Sangriang u la ong ruh ba ka jingduh jong ki paitbah, ka long namar ba ha katei ka thaiñ kiwei kiwei ki Kompeni Mobile kim pat da trei kam bha.
Kumta ki paitbah ki hap ban pyndonkam da ka BSNL bad haba ki don ki kam ba kyrkieh kum haba don kiba shitom jur, kiba hap ban pyntip sha ki kali 108.
Hynrei namar ym don network kumta ki hap ban shim wai da ki kali shimet ban pynpoi ha ki jaka sumar bad lada dei ba ka jingshitom ka la jur palat lei lei ka shem jingeh bha.
U la ong ba ki paitbah jong katei ka thaiñ ryngkat ki paitbah shnong Sangriang, ki la dawa ba lada utei u tower u la sniew ruh, ka BSNL ka dei ban wan maramot noh kloi.
Lada kim wan ban maramot ruh ka BSNL ka dei ban pynthikna la kan dang pyntreikam ne kam pyntreikam shuh, khnang ba ki paitbah kin tip bad kin leh ïa kaba donkam.
Nongstoiñ, Lber 20: Ka jaka rep kba ba heh tam ha ka Jylla ka don ha Madan Umyiap West Khasi Hills, namar ka dei ka pyntha rep kba kaba jrong bad ba heh tam.
Katei ka pyntha rep ka dei kaba sei soh bha bad kaba long ka pliang ja jong palat phew tylli ki shnong kiba don ha ka thain West Khasi Hills.
Natduh jong katei ka pyntha rep kba, ki don ar tylli ki wahduid bad kita ki long ka Phodspung bad ka wah Jeidohkroh, kiba ïakynduh lang bad pynlong ïa katei ka wah ba kan tuid namar pdeng jong katei ka pyntha bad ïakynduh pat bad ka wah Umnamlang ha shuwa ban ïakynduh bad ka wah Kynshi.
Watla katei ka pyntha rep ka long kaba jrong bad kaba ïar, hynrei ki paidbah nongrep ki donkam shibun ki jingïarap na ka sorkar kum ka jingpynbha ïa ki nur um khnang ba baroh ki jaka rep, kin ïoh ïa ka um kaba biang.
Ha ka jingjurip jong u nongthoh khubor, la lap ba ki don ki nur um na baroh ar liang katei ka pyntha rep, hynrei imat la shna ïa ki naduh laiphew ne sawphew snem mynshuwa, namar ki jaka ba la shna da ka dewbilat ki sah satang ka shynrong, ka um pat ka la ngam noh shapoh khyndew.
Ha katei ka pyntha rep la lap ruh ba ki nongrep ki trei shitom haduh katta katta ym tang ha kaba thung ïa u kba, hynrei naduh u riew hadem, ki jhur ki jhep u phan bad bun kiwei kiwei ki jait jingthung.
Ka kong A.
Wahlang kawei na ki nongrep na ka shnong Mawthawir ka la ïathuh ba hadien ba la dep ot ïa u kba, ki sdang ban puh biang ïa ka lyngkha ban thung ïa ki jhur kum u kajor, motor, sohlakum, bit, kubi, tyrso bad bun jait ki jhur ha kaba ki lyngkha kba jong ki, ki jyrngam sah baroh saw aïom.
Katei ka longkmie ka la ong ruh ba ki don shibun ki jingeh ha ka kam rep.
Ka daw ka long namar ka jingduna um ban pyntuid sha ki jaka rep ha ka por ba ki jhur ki dang sdang ban khie lung.
Ka la ong ruh ba lada ka nur um kaba la shna naduh ka dam ba la tei da ka Irrigation Department ha wah Jeidohkroh ka dei kaba bha, ka um kam duna namar ba haduh katei ka nur um ka ïaid lyngba na rud kate jaka rep jong ki.
Kumta, kaei kaba donkam ka long ïa ka tnad kaba peit ia ka rep ka riang ba kan phai khmat sha kane ka pyntha rep kba, namar ka dei ka pliang ja jong kiba bun bah ki longïing bad lehse lyngba ki lad jingïarap na ka sorkar, kan kyntiew shuh shuh ïa ka kam rep bad ïa ka ïoh ka kot jong ki.
Nongstoiñ, Lber 20: Ka Rev S.
Wollington Memorial Secondary School Mawthengkut kaba la seng ha u snem 1998 kan sa rakhe ïa ka Jubilli Rupa jong ka jingdap ar phew san snem ha ka 30 tarik mynta u bnai ha ka skul kaba don ha ka shnong Mawthengkut.
Ha u kyrwoh ba la pyllait mynta ka sngi da u Rev A.
Wanniang President jong ka skul, la ong ba na ka liang ka Managing Committee ka khot sngewbha bad wer ïa baroh ki nonghikai kiba la ïadon bynta ha katei ka skul naduh ba sdang bad ki bym don shuh hapoh ka skul.
Kumjuh ruh ka khot ka wer ïa baroh ki khynnah skul barim kiba la wan pule ha katei ka skul ba kin ïa wan baroh, khnang ban pynshit pynshngaiñ bad ba katei ka jingrakhe kan long kaba ishongkun.
Kum ban pynkynmaw ba u (L) Rev S.
Wollington u dei na ka shnong Parïong bad u dei ruh u Pastor u ba nyngkong tam u ba la wan ban shakri ban tbeh ïa ka sharak jingshai sha ka thaiñ Nongstoiñ bad ha ka Ri Lyngngam hi baroh kawei.
Dei lyngba jong utei u Pastor ba ka Balang Khristan ka la ïoh ban suhthied bad ban kharoi ha ka ri Lyngngam baroh kawei bad kaba la nang roi ruh haduh kine ki sngi.
Jowai, Lber 20: Ka ophis treikam jong ka District Mission Coordinator, SSA West Jaiñtia Hills ha ka thong ban kyntiew ia ka pule puthi hapoh ka District kat kumba la buh thong bad pruid dak ha ka RTE Act 2009, ha ka 20 tarik Lber ka la pynlong ïa ka prokram ai jinghikai kyrpang na ka bynta ki Principal, Headteacher jong ki skul ha Inclusive Education Resource Centre (IERS), Mihmyntdu.
Ka thong jong kane ka prokram ka long ban pynshai bad pynsngewthuh ïa ki Principal, Headteacher jong ki skul sha phang ka kamram ki bor peit bor pynïaid jong ki skul ha ka jingïadei bad ki khynnah ba don jingduna ha ki dkhot met (CWSN) bad ruh kyrpang shaphang ki Hok jong ki khynnah kat kam ka RPWD Act 2016.
Ki riewstad riew shemphang ka SSA West Jaiñtia Hills ba kynthup ïa ka Mary G.
Momin, Block Resource Person, IE ryngkat u L.
K.
Singh, Coordinator IE, SSA-West Jaiñtia Hills ki la kren bad batai shaphang ka Inclusive Education bad ruh ïa ki 21 tylli ki jait jingpang kiba pynhap hapoh ka aiñ RPWD Act 2016.
Kane ka prokram ai jinghikai ne Training kan dang bteng shuh ha ka 21-22 tarik Lber da kaba pynlong ïa ka 2 Days Teacher Need Analysis Training on Inclusive Education katba ha ka 23 tarik pat kan don ka Orientation Programme for Parents/Guardian of CWSN on Inclusive Education.
Nongpoh, Lber 20 : Kum shibynta ka jingrakhe ïaka sngi kyrpang jong ki longkmie kaba la tip kum ka International Women’s Day ïaka la ju rakhe ha ka 8 tarik Lber ha shityllup ka pyrthei, ka ophis u District Sport Officer Ri-Bhoi District ha ka jingïatrei ryngkat lang bad ka Ri-Bhoi District Basketball Association ka la ïoh ban rakhe kyrpang ïa katei ka sngi bad la ïoh ban pynkut noh ïaka jingrakhe daka jingïalehkai Basketball jong ki kynthei kaba la sdang naduh ka 15 tarik Lber bad pynkut pat haka sngi Saitjaiñ.
Ha katei ka jingpynkut noh ïa katei ka jinglehkai Basketball kaba dei shibynta jong ka jingrakhe ïaka sngi ki longkmie ka jingïakhun phainal hapdeng ka kynhun jong ki thei ïalehkai na Nongpoh pyrshah ïaka kynhun jong ki thei ïalehkai ka Hustles ‘B’ kaba naka shnong Marngar.
Ha kane ka jing ïakhun phainal, ka Nongpoh ka la lah ban pynliem noh ïaka Hustles ‘B’ da 52 baskets la 21 basket.
Ka kynhun ki kynthei na Nongpoh kaba la long ka nongjop kala ïoh ban rah ïaka song pisa kaba T.
10 hajar ryngkat ka trophy bad ka Hustles kaba wan ba ar ka la ïoh ban rah ïaka song pisa kaba T.
7 hajar ryngkat ka trophy.
Kum ban shu kdew hangne, ka ophis u DSO Nongpoh ka la dep ruh ban pynlong ïaka jingïalehkai tan tyllai kaba dei ruh kum shibynta ban rakhe ïa ka sngi kyrpang jong ki longkmie ïakaba la dep ban pynlong haka 13 tarik Lber ha madan Pahamsyiem bad ki la ïoh ruh ban sam daka song pisa sha ki nongjop bala wan ban shim bynta da ki longkmie na kylleng ki jaka.
Ha kane ka sngi pynkut ïa kane ka jingïalehkai basketball la wan ban ïadon bynta lang da u Vibhor Agarwal IAS, Director of Sports & Youth Affairs, u Bah Bobby L Nongbet DSO Ri-Bhoi, u Bah Sylvestar Mynsong Secretary ka RBDBA, Bah Mark William Nongrum Asst.
Secretary ka RBDBA, ki dkhot ka Dorbar Shnong Nongpoh kiba kynthup ïa u Bah Michael Kharhunai, Samla Anthony Suchiang General Secretary, ki nongtrei naka ophis u DSO bad kiwei kiwei ki riew rangbah.
Nongpoh, Lber 20: Ka Hynniewtrep Achic National Movement (HANM) hapoh ka jing ïalam u President ka Eastern West Khasi Hills District u bah Artist Ryntathiang, u Bah Bung Sohpdang President ka Baridua circle ha ryngkat ka jing ïa don lang ki dkhot na seng kmie haka sngi u Blei ki la leit ban shaw bad pdiang burom ïa u samla Obinas Warjri u ba dei u rang ïakhun MMA ka jylla hadien ba u la wan ban ïashim bynta haka lympung 5th International Thai Martial Arts Games and Festival kaba la long naduh ka 12 haduh 17 tarik mynta u bnai haka ri Thailand.
Kum ban shu pynpaw ba u Samla Obinas Warjri naka shnong Pyndeng-umiong, Mairang u la poi shaduh ka thup phainal jong katei ka lympung hynrei u la rem noh haka jingïakhun phainal pyrshah ïa u nong Mexico ban khur pat ïaka takma rupa.
Halor katei ka jingkhur takma rupa jong utei u samla naka liang ka HANM kala pynpaw ka jingsngew sarong kaba khraw halor ka nam bad ka burom kaba u la wanrah ïaka jylla, kaba long ka jingai mynsiem ïa kiba bun ki khun samla ba kim dei ban kynran dien haka sap kaba ki don, hynrei ban tur shaphrang ban minot bad treishitom khnang ba kin ioh kheit ïa u soh ka jingjop.
Na ka liang jong ka seng kala buh ruh ka jingkyrpad ïaka sorkar ba ka dei ban leh eiei ïa kum kine ki khynnah ki ba don sap ban kyntiew ïaki haki ba bun ki liang khnang ba kin ioh ka lawei ba phyrnai, naka liang ka jong u president u la kyntu iaki samla ki ba don sap ban pyndon kam hok ïala ka sap bad ban mih shakhmat bad ban wan rah ïaka nam naka bynta ka ri bad ka jylla baroh kawei.
Nongpoh, Lber 20: Ka Dorbar jong ki khun ki hajar ka Raid Nongtung, Ri-Bhoi District kaba la long haka sngi Saitjaiñ bala dep, sa shisien kila shim biang ïaka rai ban pynlong biang ïaka lehñiam ‘Shad Lakhympong’ ka jingshad lehñiam jong ka Raid Nongtung ba ju pynlong shisien shisnem, hadien ba katei ka jingshad lehñiam la pynsangeh noh mynta la kumba 3 snem namar ka jingwan lyngshop jong ka khlam Covid-19.
Haba kren sha ki lad pathai khubor mynta ka sngi ha Nongpoh u Bah B Sohtun President ka Synjuk ki Rangbah Shnong Border Area haka jingdonlang u Paiem Miwel Shadap Syiem ka Raid Nongtung, u Bah Aloysius Bina Secretary bad kiwei kiwei ki riew rangbah u la ong ba ïa katei ka Shad Lakhympong la rai ban pynlong haka 21 bad 22 tarik u bnai Ïaiong, ha ka shnong Ummat haka rukom kaba kham pher bad itynnad ha kaba wat ki briew na shabar ka jylla kin wan ban sakhi ïa katei ka jingshad lehñiam.
U la ong ruh ba katei ka jingshad Lakhympong ka dei kaba ju pynlong shisien shisnem ban shim bynta da ki khun ki hajar jong ka Raid Nongtung bala ju pynlong haka taïew ba khatduh u bnai Lber lane ka taiew ba nyngkong u bnai Ïaiong, ha shuwa ba u bynriew ka Raid Nongtung un hiar shaka rep ka riang ban duwai phirat ha u Blei Nongbuh nongthaw ba un ai u symbai ba paka bad ki jingthung jingtep ba kin plung bad san bha, ha kaba naka liang ka Dorbar kala buh ïaka tarik ba nyngkong ban pynlong ha ka 30 bad 31 tarik u Lber hynrei naki daw bym lah ban kiar la rai ban pynkynriah nohïaka tarik shaka 21 bad 22 tarik Ïaiong.
La pyntip ruh ba ka jingpynkhreh pynkhrum naka bynta katei ka Shad Lakhympong kan long kaba itynnad ha kaba yn shna bad pynwandur haka rukom kaba long tynrai kumba la buh da ki longshuwa man shuwa, ha kaba kin don ruh ki jingbam, ki rukom shet tynrai kiba bun rukom bad ki jingthaiñ kti ba ki paidbah ki lah ruh ban iohi ïaka jingriew spah ka kolshor tynrai jong ka Raid Nongtung.
Kumta naka liang ka Synjuk bad ka Dorbar baroh kawei kila khot bad wer ïaki paidbah bad ki paradoh parasnam ban wan sakhi ha katei ka sngi ïa katei ka jingshad tynrai, khamtam ba ki paidbah kin tip ïaki dak ki shin bad ki jaka ha u Lum Mawbah jong ka Nongbah Ummat kaba dei ka jaka khappud ka Meghalaya bad Assam.
Nongpoh, Lber 20: Kan dei ka sien kaba nyngkong eh ha ka jylla Shatei Lam Mihngi ka ri india ba ka jingïakynduh lang jong baroh ki Vice Chancellor ki skulbah bapher bapher ka ri India kan long ha ka University of Science and Technology Meghalaya (USTM) ha Baridua Khanapara bad kane ka jingïakynduh lang ki Vice Chancellor kan dei ruh ka jingïatrei lang na ka Indian Universities Association ka ban sdang naduh ka 23 tarik u Lber 2023 haduh ka 25 tarik u Lber 2023 ha katei ka skulbah kaba don ha Ri Bhoi District.
Kane ka National Conference ki Vice Chancellor ka dei ruh shi bynta ka 97th Annual General Body meeting jong ki Vice Chancellor ki ban ïa kren halor ka phang kumno ban dang kyntiew ïa ka pule ka puthi hapoh ki jylla bad ka ri hi baroh kawei.
Ha katei National Conference ki Vice Chancellor yn wan shim bytna ruh aduh u President barim ka ri India, u Ram Nath Kovind, uba dei u Chairman u Hon’ble Prime Minister’s Economic Advisory Council, u Dr Vivek Debroy, u Lat ka jylla Assam, u Myntri rangbah ka jylla, u Conrad K.
Sangma, u Education Minister ka jylla Meghalaya ha kaba u Secretary General ka AIU, u Dr.
Pankaj Mittal u la pynpaw ba kane ka lah ban dei ka jingïakynduh lang jong ki Vice Chancellor kaba biang tam ba la pynlong ha ka jylla Shatei Lam Mihngi ka ri India.
Kumba la pynpaw da u Prof.
GD Sharma, Vice President, AIU bad uba dei ruh u Vice Chancellor ka USTM, u la ong ba ka ka thong ba hakhmat eh jong kane ka jingïakynduh lang ki Vice Chancellor ka long ban pynkreh bad ban pynjanai ba kan don ka jingïadei kaba biang tam na ka bynta ban kyntiew ïa ka jingnang jingstad (Higher education) bad ban long ruh ka lynti na ka bynta ki khun samla ba lyngba ka jingnang jingstad kin lah ba kiew ha ka liang ka ioh ka kot bad ki lad aikam ai jam ïa ki khun samla.
Na ka liang u Chancellor ka USTM, u Mahbubul Hoque, u la pynpaw ba kane ka lah ban dei ka sien kaba nyngkong tam ban pynlong kum kine ki jingïakynduh lang ki riew shemphang bad proh jabieng ha kane ka skul bah jong ka USTM bad ka thong hi ka long ban dang kyntiew ïa ka jingnang jingstad ne ka pule ka puthi kiba long ki iktiar ïa ki khun samla ba kin dang kiew shaphrang ha ka pule puthi bad ruh ba kin long kita ki khlur ba phyrnai ban shakri na ka bynta ka ri bad ka jaid bynriew.
Shuh shuh, la pyntip ruh kumba 550 ngut ki Vice Chancellor na kylleng ka ri, kin don ruh ki nongmihkhmat na kiwei ki ri ka pyrthei bad kumba 20 ngut ki Director ka IISc and NITs kin shim bynta ha kane ka jingïakynduh lang na ka bynta ban dang saiñdur ïa ka pule ka puthi bad ban kyntiew ïa ka jingnang jingstad ki khun samla kiba dei katkum ka juk stad ba mynta.
Shillong, Lber 20 : Ka United Democratic Party (UDP) ka la rai ban wad ïa ka daw hadien ba ym don uwei ruh u kyrtong ba jop na rilum Garo watla ki la pynieng la katto katne ngut ha kane ka elekshon MLA kaba dang shu lah shen.
Haba kren bad ki lad pathai khubor hadien ka jingïalang jong ka CEC, u General Secretary ka party, Dr.
Jemino Mawthoh u la ïathuh ba wat ha ka elekshon shiteng samoi ha Rajabala, u kyrtong ka party u Ashahel D Shira u la ïoh bun bha kata haduh 7,200 ei ei.
“Mynta pat, ngim tip na kaei ka daw ba ka UDP ka hiar ha rilum Garo.
Na ka liang ki nongïalam na Garo Hills ki la wan bad ai ïa ka report jong ki halor kane bad ngi ruh ngi hap ban leh ïa kane ban tip ïa ka daw ba kam da don ka jingpdiang ïangi ha rilum Garo," u la bynrap shuh shuh.
Da kaba kubur ba ki la don bun ngut bha ki kyrtong ba ka UDP ka la sei ha kane ka elekshon na rilum Garo, u Dr.
Jemino u la ong ba ki sngewsih pat ban ïohi ba ka result pat ka long kumtei.
“Ngi khlem poi pyrkhat ba kan long kumtei namar ngi la nang pyrkhat ba ngin ïoh katto katne ngut na rilum Garo hynrei na kaei ka daw pat ngim tip ba ka long kumne.
"Katkum ka jingong jong u, katei ka jingialang ha katei ka janmiet ka long ruh ban ïoh pynkhreh pat na ka bynta ka elekshon MDC bad MP kaban sa long ha u snem ban wan.
Haba ïadei bad kane ka elekshon ba la dep, utei u nongïalam ka party u la kubur ruh ba ka jingmih jong ka VPP ka la dei ka dawbah kaba la pynrem bad pynjop ïa ki katto katne ki kyrtong.
Kumban shu pynkynmaw, ka UDP ka la jop 11 ngut ki MLA ha kane ka elekshon mynta ka samoi.
Shillong, Lber 20 : Ka United Democratic Party (UDP) ka la rai ban shong da ka Core Committee ban rai la kin weng ne pynneh ïa u Bah Bindo M Lanong, uwei na ki nongïalam ba slem tam jong ka party hadien ba u la ban ïakhun pyrshah ïa ka party ha kane ka elekshon MLA 2023 na Nongkrem.
“Haba ïadei bad kane, ngin sa ïa kren ha ka Core Committee bad ngin sa ïa pyrkhat ïa kaei kaba bha tam eh,"ong u General Secretary ka UDP, Dr.
Jemino Mawthoh haba kren bad ki lad pathai khubor hadien ka jingïalang jong ka CEC ha ka janmiet sngi Nyngkong.
Shuh shuh u ong ruh ba ka sienjam ba kum ka party kin shim kadei beit na ka bynta kaba bha tam kaba ïadei bad ka party watla ki burom eh ïa u Bah Bindo.
“I Bah Bindo idei uwei na ki nongïalam ka party ba la rim bha bad i dei ruh i Chief Adviser jong ka party.
Hynrei shwa ka elekshon ka Election Committee ka la i dei ban ai noh ïa ka tiket sha uwei pat u kyrtong ba wan pynïasoh bad ngi, Bah Lambor Malngiang.
Te lehse dei na katei ka daw ba i lah ban sngewsih," bynrap biang u General Secretary.
Lah ban kdew hangne ba u Bah Bindo u la mih ban aireng kum u kyrtong shimet ha kane ka elekshon ba la dep hadien ba ka UDP ka la ai noh ïa ka tiket ha u Bah Lambor Malngiang kum u kyrtong ka party na Nongkrem.
Jowai, Lber 20: U Krai u dei u wei na ki jingthung mynbarim (indigenous Crop) uba la jan duhjait ha bun ki jaka ha Ri-lum Khasi Jaiñtia, bun na ki nongrep kim da kheiñkor shuh ïa u ne u jingthung ba kongsan bad u ba ïarap ïa ka koit ka khiah ki briew.
Khnang ban kham pynneh pynsah bad pynkhie im biang ïa une u jingthung mynbarim, ka Jaiñtia Hills Development Society (JHDS) ha ryngkat ka jingïatreilang bad ka NABARD bad KVK Jaiñtia Hills, ki la pynlong da ka Workshop ba shisngi halor ka phang “Revival of Millet Cultivation".
Ha kane ka sngi la ïadonlang ruh katto katne ki riew shemphang kiba khynthup ïa u Bah Grevile Kharlukhi, AGM NABARD, u Director ka JHDS u Fr.
Manbha Pakem, U President ka KHUBLEI Germany u Garhart Albert, u Programme Associate ka Caritas India u Sir.
Prabal Sen bad kiwei kiwei de ki nongshah khot sngewbha.
Haba kren sha ki lad pathai khubor, u Director ka Jaiñtia Hills Development Society ula ong ba ka Seng ka la pyrshang ban pynkhie im biang ïa une u jingthung naduh ka snem 2018 ha ka shnong Samanong West Jaiñtia Hills District.
Shuh shuh u la ong ruh ba ha kaba sdang ka Seng ka la shem ba don tang lai ïing kiba dang pynneh ïa ka rukom rep ïa une u jingthung ha kane ka shnong da ka jingthmu ban ai bam ïa ki sniang.
Hynrei hadien ba ka Seng ka la pynshlur lyngba ki training bapher bapher da kaba hikai kumno ban pynkylla ïa une u jingthung sha ki jingbam bapher bapher kiba lah ban die ha kador ka ba bit, haduh mynta ladon haduh 46 tylli ki longïing kiba la sdang rep biang ïa une u jingthung.
Haba phai sha une u snem 2023, ha kaba ka pynthei baroh shityllup ka rakhe pyndonburom kum u ‘Snem jong u Krai" lane International Year of Millets, U Asst.
General Manager ka NABARD u Bah Grevile Kharlukhi u la kyntu bad pynshlur ïa ki nongrep ba ki donkam ban phai biang ïa rukom rep ki mynbarim khnang ban pynneh pynsah ïa ka jingbha bad jingsboh ka khyndew.
Ula ong ruh ba u Krai udei u jingthung uba khlaiñbor bad u bym juh ïap klumar ha ki khiang jingpang lane ka jingkylla ka mariang (Climate resilient).
U la ong ruh ba une u jingthung u ïarap shibun ïa ka koit ka khiah ki briew khamtam ha kane ka juk ba mynta.
Kumta ula kyntu jur ïa ki nongrep ba kin phai khmat biang sha ka rukom rep mynbarim khnang ban pynneh pynsah ïa une u jingthung ba kongsan.
Ha kane ka sngi la ruh ka jingai jinghikai bad jingbatai ïa ka rukom rep bad ki jingmyntoi kiba lah ban ïoh na u Krai, ïa kaba la ai da I kong Risa Lyngdoh, SMS KVK bad Dr.
L.
Lyngdoh MBBS.
Hadien kane ladon ruh ka jingpyni nam ïa ki jingbam bapher bapher ïa kiba la shna na u Krai ba la pyni da ki nongtrei jong ka HQI kiba dei ki millets artisan na Shillong bad ruh na ki nongrep jong ka Shnong Samanong.
Ha kaba kut jong ka prokram la don ruh ka jingai sngewbha da ki Symbai Krai ïa ki nongrep ka Shnong Nongjngi bad Khanduli kum shibynta ban pynheh pynkhraw shuh shuh ïa ka jingrep ïa une u Jingthung.
Shillong.
Lber 20: U President ka KSU u Bah Lambokstarwell Marngar ha ka sngi Nyngkong u la pynpaw ïa ka jingsngew bynñiaw bad ka jingsnew pyrshah ïa ka jingpyndonkam u Lat ka jylla u Phagu Chauhan ban kren da ka ktien Hindi hapoh ka Ïingdorbar thawaiñ ka jylla.
“Ka jingwan jong kiwei pat ki jaidbynriew sha ka jylla jong ngi ban long kum kita ki nongpeit nong khmih ïa ka jylla ha ka jingshisha ngi khmih lynti ba kin burom lem ïa ka jingsngew jong ngi bad ba kin pyrshang ban kren ïa ka ktien jong ngi hynrei ki wan shane ban pynriewspah ïa ka ktien jong ki," ong u Bah Lambokstarwell haba kren sha ki lad pathai khubor.
“Kiba bun hi nongshong shnong jong ka jylla kim dei kiba nang ban kren bad kim sngewthuh ruh ïa ka ktien Hindi hynrei ka jingkren Hindi da u khliehduh ka jylla ka la dei ka jingpeit poh ïa ngi ka jaidbynriew ha ka jingshisha ki dei ban kren da ka ktien ban sngewthuhlang baroh," u la bynrap.
U la ong ruh ba kine ki jingjia kiba jia na ka por sha ka por ka la dei ka por ba kum ka jaibynriew ka kyndit thiah ban sngwthuh ki mut shano bad shaei kin ïalam.
“Ka la dei ka por ïa ngi ban pyrkhat, ka la dei ka por ba ngin ngam jylliew bad ka la dei ka por ïa ngi ban sngewthuh ïa kine ki jingjia jinglong jingman kiba la jia na ka por sha ka por," u la ong.
Shillong, Lber 20: Ka jingkren lamphrang u Lat Phagu Chauhan da ka ktien Hindi hapoh ïingdorbar ym tang ba la mih ka jingpyrshah na ki MLA ka Seng VPP, hynrei u President ka Khasi Authors Society (KAS), u Dr.
DRL Nonglait ruh u la pynpaw ka jingsngew pyrshah da kaba ong ba kane kadei ka jingbym kheiñ snep ka Sorkar Pdeng ïa ki paidbah ka jylla.
Haba ïakren bad u nongthoh khubor, u Dr.
Nonglait, u la ba ka Associate Official Language jong ka Meghalaya kadei ka English bad ka Khasi bad Garo, te kumno u Lat un kren da ka Hindi kaba kiba bun kim sngewthuh.
U Dr.
Nonglait, u la pynpaw ka jingsngewkhia ba ka sorkar Pdeng ka phah da ki Lat ki bym nang kren phareng, haba kiba bun ki briew shane kim sngewthuh ïa ka ktien Hindi.
“Ka sorkar pdeng kadei ban sngewthuh sba shane bun kim sngewthuh ïa ka ktien Hindi bad ka ladei ban phah da u Lat uba nang ban kren phareng", u la ong, da kaba bynrap ba kiba bun ki Lat kiba don ha ri India kiba nang ban kren phareng.
U la ong ruh ba ka jingshisha u Lamphang ka ïingdorbar u la dei ban pyntip lypa sha ki dkhot ka ïingdorbar ba u Lat un kren da ka Hindi, khnang ba kaba jia kumba la jia mynta ka sngi hapoh ïingdorbar kan nym jia kaba pynduh noh ïa ka akor ka burom jong ka ïingdorbar.
U bah Kyrsoi Pyrtuh u la pynmih da ka jingthoh ha Social Media ban pynpaw ba u Myntri Rangbah ka jylla, u Conrad Sangma bad ka sorkar jong u baroh kawei, kidei ban dawa na ka sorkar pdeng badei ban phah da ki Lat kiba lah ban kren da ka ktien kaba ki paidbah ka jylla ki sngewthuh lang.
“Wat ki MLA ruh kiba bun kim sngewthuh ïa ka ktien HIndu, katno tam lei sa ki paidbah ka jylla", la ong u Bah Kyrsoi.
U la ong ruh ba la ju hikai ha ka jylla ba haba don ki jingïalang jong ki paidbah dei ban kren da ka ktien kaba baroh baroh kin ïa sngewthuh.
Ha ka sngi Nyngkong, ka sorkar MDA-2 ba la lamkhmat da ka party NPP+BJP+UDP, etc.
ka la sdang ban ailad ïa ka ktien Hindi hapoh Meghalaya Legislative Assembly lyngba ka jingkren u Lat da ka ktien Hindi.
Ha ka jingshisha, kat haduh mynta, ka ktien Khasi/Garo ka dei ka 1st language namar ka dei ka ktien lajong (mother’tongue), ka ktien Phareng pat ka dei ka 2nd language ne ka ktien kaba ar bad ka Hindi pat ka dei ka 3rd language ne ka ktien kaba wan ha ka kyrdan kaba lai ha Meghalaya.
Hynrei kane ka sorkar ba la lamkhmat da ka NPP, BJP, UDP, etc pat ka la pynkylla khongphong pynban da kaba pynlong ïa ka ktien Hindi kum ka ktien kaba nyngkong (1st language) da kaba ailad ïa u Lat ba un kren da ka Hindi.
Ki paralok Garo i kumba ki kmen bha katba ki para Khasi pat ki sngap jar jar.
Mar ïa sdang kane ka sorkar, la ai dak lypa ba ki paralok na Garo ki la sdang ban leh trai khlieh (dominate) ïa ka ri Khasi-Jaiñtia jongngi.
Ka dei ka buit barieh (hiden plan) jong ka sorkar BJP na Delhi ban thung khnang ïa u Lat kum u ksiang (central political agent) da u bym nang ban kren Phareng ha ki Christian Majority State ba shong ki ‘riewlum (tribal areas) kum ka Meghalaya khnang ba ka Hindusm kan treikam noh suki suki ha kum kine ki jylla.
Ki tip bha na Delhi pylleiñ pylleiñ ba ha kito ki Christian Majority State kum ka North East bad South India, ki briew ki kham kheiñ kor, kham bang bad sngewthuh bha da ka ktien Phareng (English language) namar ka dei ka ktien ki nong Europe.
Hynrei, ki BJP bad ki riewngeit Hindu pat ki shun thlong mluh thlong sying bha ïa ka niam Christian bad ka ktien Phareng namar kidei kiba wan na shabar ka ri India.
Nakata ka daw, ki pyndonkam da ki party bad ki briew jong kito ki state ban da rap jot ïa ka jingthmu bareh jong ki Hindu bad RSS nangthie na Delhi.
Lyngba kane ka buit rieh jongki, suki suki kin sa jop ban pynduh jait ïa ki Christian kumba ki la sdang leh ïa ki Muslim ha Assam mynta.
Ka jingpynrung ïa ka ktien Khasi bad Garo ha ka Khyrnit kaba phra (Eight Schedule) ka la kylla long pynban tang kum ka jingphoh sniew ruma namar ki nongïalam jongngi kim nud saham satia ïoh duh shuki ne duh iktiar.
Dei hi ma ki kiba shet kylla ïa la ka jong ka ri bad jaitbynriew lajong.
Ki ïa shah bad kyrshan pynban ïa ki briew na Delhi ba kin iuh roit bad leh trai khlieh katba ki mon ïa ka ri jongngi.
Mynta ki la lah ban pyntroin ïa ka party Congress bad sa ka thong kaba ar kalong sa ban pyntroin ïa ki Niam nongwei kum ka niam Muslim bad Christian.
Lada ki nongïalam Niam kim sngewthuh ha kane ka por, bad kin dang ïai ngat ha kane ka apot bad jingriam (political trap) jong ka BJP, kan sa poi ka por ba kin nym lah shuh ban khie khlieh namar ka BJP kan nion beit ïa ki kumba nion ïa ka party Congress ha kine ki snem ba la dep….
Shillong, Lber 20 : U Myntri Rangbah ka Jylla Conrad K Sangma mynta sngi , ula ong ba ka jingieit Ri bad Jaidbynriew kan ym suhthied ne khlaiñ lada don pat ka mynsiem isih bad shun ïa kiwei pat.
Ka jingkynthoh u Myntri Rangbah ka la mih hadien ba ki 4 ngut ki MLA ka Voice of the People Party (VPP) ki la mih jyndat na ïing Dorbar ban pyrshah ïa u Lat ka Jylla ba u ai jingkren da ka ktien Hindi ha ka sngi sdang jong ka Dorbar Mang Tyngka ka Jylla.
“Nga kwah ban kren shai ba ngi dei ban kynmaw ba baroh na ngi hangne la ngi dei na kano kano ka jaidbynriew, ne ka ktien ba ngi kren, khlem pep ngi ïeid ïa la ki jong ki briew, ngi don ïa ka mynsiem ieid ri ha ngi hynrei kane ka jingsngew ieid ri bad jingieid ïa la ka Jainbynriew kan ym suhthied lada don pat ka mynsiem isih bad shun ïa kiwei lane ban tan shapoh ïa kiwei lane ban wanrah ïa kum kine ki jingkren ba phim lah ban kren ha kane ka Ktien.
Kan ym pynkhlaiñ satia ïa ka jingsngew ieid ri, ka wanrah tang ïa ka jingbym sngewtynnad ka bym ïahap hangno hangno ruh ha ka imlang sahlang jongngi" ong u Conrad haba ïakren bad ki nongthoh khubor hadien ka Dorbar.
“Ban ieid ïa la ki jong ki briew ka dei kawei pat ka kam hynrei ban ieid ïala ki jong ki briew bad shun ïa kiwei, ka dei kawei pat ka pat ka kam.
Kane kam dei ka dustur kaba ngi kwah ban ïohi khamtam hapoh ka ïing Dorbar Thaw Aiñ ka Jylla" ula bynrap.
Haba pynpaw ba ka Sorkar kala dep mynjur ïa ka Resolution ban pynrung ïa ka ktien Khasi bad Garo ha ka khyrnit ba phra jong ka Riti Synshar ka Ri, u Conrad ula ong “Ngi dang ïai buddien ha man ki kyrdan, ngi dang ïai bteng ban ïakren bad ki kynhun bapher bapher ban pynthikna ba ki Ktien ki thylliej jong ngi kin kiew ha ki liang bapher bapher".
U Conrad ula pyntip ba kila don ruh shibun ki jingïakren hapoh ka ïing Dorbar ban wad ïa ki lad kumno ban kyntiew ïa la ki Ktien ki thylliej jong ngi hapoh ka ïing Dorbar ruh bad shibun ki kam ki la nang jam shakhmat ha kane ka bynta.
“Ki don shibun ki lynti ban kyntiew ïa la ka jong ka ktien ka thylliej hynrei ban ibeiñ ïa kiwei kam dei satia ka lynti ban kyntiew ïalade.
Namar kata, ngi donkam ban pynthikna ba ki ktien ki thylliej jong ngi kin kiew, hooid ka long kaba kongsan ban pynthikna ba kin tynruh ïa la ki ktien ki thylliej hynrei kumba nga ong ba da kum katei ka rukom pyrkhat ba shun ïa kiwei lane shun ïa kiwei pat ki jait ktien kan ym pynkhlaiñ ïa ka jingangnud jong ngi ban pynkhlaiñ ïa la ka jong ka ktien ka thylliej" ong u Myntri Rangbah.
Nalor kane, u Myntri Rangbah ula ñiew ïa ka jingleh ki MLA ka VPP kum ka jinglehraiñ bad ong “…kam long satia kaba bha bad kam pyni satia ïa ka jinglong ba bha jong ki Dkhot jong ngi bad ka rukom pynïaid ïa ka ïing Dorbar.
Nga kwah ban kyrpad ïa ki Dkhot ka ïing Dorbar ba kin nym leh shuh ïa kum kine ki kam.
Ki don shibun ki lynti kiba ngi lah ban pynsngew ïa la ka jong ka jingsngew".
U Conrad ula ong ba ka ïing Dorbar ka la mad ïa ka khep ha ki snem bala leit noh ba u Lat ka Jylla um shym la ai jingkren hapoh ka ïing da ka ktien Phareng bad ka daw tynrai ka dei namar ba u Lat ka Jylla u kham duna ha ka jingnang ban kren ïa kane ka ktien bad ba um lah ban kren ne pule ïa kane ka ktien.
“Ka long kaba bakla ban shu rai kut ba tang namar u briew u kren ha kane ka rukom lane ha kane ka ktien (hindi) ba u ne ka, ki dei kiba ñiewbeiñ ia ki briew jong ngi.
Kam dei kaba dei ban pynïasoh ïa kine ki artylli ki mat" ula bynrap.
Shillong, Lber 20 : U Nongïalam ba la rangbah bha ka NPP bad MLA ka Resubelpara u Timothy D Shira, mynta ka sngi nyngkong, ula jop suk namar u la shah jied khlem ka jingïaleh pyrshah ban shimti sa shisien ïa ka shuki Symbud Lamphang (Dy Speaker) ka ïingdorbar Thaw Aiñ ka Jylla.
Kane ka la wan jia hadien ba ki lai tylli ki seng saiñ pyrthei ba don ha ka Liang Pyrshah-ka Congress, All India Trinamool Congress (AITC) bad ka Voice of the Peoples Party (VPP), ki la rai ban nym pynïeng kyrtong ban ïakhun pyrshah ïa u Timothy.
U Timothy D Shira u dei u Symbud Lamphang jong ka ïingdorbar Thaw Aiñ jong ka samoi ba dang shu kut.
“Na ba la ïoh pdiang tang kawei ka kyrteng ba thep, nga pynbna hangne ba u Timothy D Shira ula shah jied kum u Symbud Lamphang" pynbna u Lamphang ka ïingdorbar u Thomas A Sangma.
ïa u Timothy la pyndon burom da u Myntri Rangbah ka Jylla Conrad K Sangma bad u Nongïalam ka Liang Pyrshah Dr Mukul Sangma hadien ba ula shah jied ban shimti ïa kane ka shuki jong ka ïingdorbar.
Haba pynpaw ïa ka jingsngewnguh ïa baroh ki Dkhot kiba la pyni ïa ka jingngeit bad jingshaniah ha u ha ka sien kaba ar, u Timothy ula kular ba un pynthikna ïa ka jingïada ïa ka ïingdorbar jong ka Jylla.
“Nga khmih lynti ruh ban ïoh ïa ki jingai jingmut kiba tei na baroh ki arliang mamla jong ka ïing" ula ong haba kyrpad ïa ki Dkhot ban bat ïa ka akor, ka burom bad ka iktiar jong ka ïingdorbar ha ka por jongka jingïatai nia.
U Timothy ula kular ruh ban ai ka jingkyrshan ba pura ïa u Lamphang ka ïingdorbar bad ong “Ka dei ka burom bad ka kabu ban ïadonlang ha kane ka rynsan bad phi.
Nga ai khublei ruh ïa u Blei uba la kyrkhu (ïa kane ka ïing) kaba u Thomas ula bat ïa ka shuki Lamphang, Timothy kum Symbud Lamphang bad u Bah Paul kum u Myntri".
Haba kren ha ka jingïalang pyndon burom ïa u Timothy, u Conrad ula ong “Nga kwah ban ai khublei ïa u (Timothy) halor ka jingshimti ïa ka shuki Symbud Lamphang.
Ka jingshisha ba u shah jied da ka jingïamon lang baroh ka pyni ïa ka jingpdiang jong baroh ki Dkhot ka ïing ïa u Timothy.
Haba pynpaw ba u Timothy ula don ïa ka jingshemphang ban pynïaid ïa ka ïing DOrbar, ula ong “Nga thikna ba ha ryngkat bad phi (Lamphang) bad ma u kum u Symbud Lamphang, phin lah ban pynïaid ïa ka ïing Dorbar ha ka rukom kaba dei".
Haba ïasnohkti lang bad u Nongïalam ka ïing Dorbar, u Nongïalam barim ka Liang Pyrshah bad MLA ka AITC na Songsak u Dr Mukul Sangma ula ong ba u da kwah eh ba u Timothy un shong sha ka liang jong ka Liang Pyrshah.
“Nga kmen bha ban ïoh ïa u kum u Symbud Lamphang" ula ong.
U Lamphang barim bad MLA ka AITC na Nongthymmai Bah Charles Pyngrope, Myntri ka Sorkar Bah Paul Lyngdoh, MLA ka Congress na Mylliem Bah Ronnie V Lyngdoh bad kiwei, ki la ïashimbynta ha ka jingkren pyndon burom ïa u Timothy halor ka jingshah jied kum u Symbud Lamphang.
Shillong, Lber 20 : Ha ka miet 18 tarik kata ha ka Sngi Saitjaiñ u wei u samla u ba kyrteng u Sekharaia Sohthiang 25 snem, u la shah dung na ka bynta ka shadem ha Them ïew Mawlong ha ki saw gut ki briew ki bym lah ban ithuh kiba kren da ka ktien barjylla.
Kane ka jingjia kala jia katba u dang ïaid lynti na Them ïew Mawlong ban leit sha ïing ki hymmen sha Mawlai Nonglum.
Kat kum ka FIR ba la ujor da ka hymmen ka kong Princy Sohthiang la pynpaw ba ha katei ka janmiet utei u para jongka u dang wan phai na jaka trei na Mawshabuit bad u ïaid da ka kjat na Them ïew Mawlong.
Haba la poi hajan jaka ïeng ki Auto Rickshow, la wan saw ngut ki briew kiba kren da ka ktien bar jylla bad pan jingpruid na u.
Haba u ong ym don ki pan sa ka mobile phone bad haba um ai ki sa sei da ka dakar bad dung ïa u na shadem.
Ha katei ka por u la kyllon bad ym tip briew shuh bad dei hadien katto katne kynta ba la don kiba wan ïarap bad pynpoi ia u sha ïing.
Une u samla mynta u dang don hapdeng ka jingshah sumar.
Shillong, Lber 20 : Ka Iing Bishar High Court jong ka jylla mynta ka sngi, kala bthah ïa ka Central Industrial Security Force (CISF) ba kan pynpaw hapoh ka lai taiew, ïa ka jinglong la kloi bad ki lah ne em ban wan tehlakam ïa ka jingkhaïi tuh ïa u dewiong ha Meghalaya.
Haba shong bishar ïa ka PIL, ka ïing Bishar full bench ba la khlieh da u Chief Justice Sanjib Banerjee ha ka hukum ka la ong “Ai ba kane ka kam kan wan phai biang hadien ka 3 taiew na ka bynta ka CISF ba kan pynpaw ïa ka jinglong kloi".
Haba buddien ïa ka hukum ba pynmih ha ka 13 tarik Lber, u Dr N Mozika ula pyntip ba ki jingdonkam ba hap ban pynkhreh na ka bynta ban wanrah ïa 10 pyrton ki CISF kan shimpor kumba saw taiew eiei.
U Dr Mozika ula kdew ba ka CISF kan wan halor ka nongrim ba ka jingbuh ïa ki kan long tang ar ne lai snem shuwa ba ka Jylla kan buh ïa la ki jong ki briew ban shimti ïa ka kam.
Ka ïing Bishar ka la ong naba ka Jylla kala pynpaw ïa ki plan ban shna lane ai jaka sah ïa ki bor pahara ka CAPF, ka Jylla ka dei ruh ban ïatreilang ha kaban ai jaka sah ïa ki pulit CISF kynthup ïa ki Commandant jong ki pyrton.
Ka la bthah ruh ba ka CISF ka dei ban ithuh lane buh ïa uwei lane bun ki briew ki ban peit ïa ka kam da kaba ïabujli bad ong “Kine ki bor pahara kidei ban ïoh ïa ka shithi thungkam na u Justice Katakey bad ha ka jingïadon lang ki nongmihkhmat naka Jylla, kin ïapeit ïa ki jaka bad ki jingdonkam ban buh ïa kine ki 10 pyrton".
Ha kajuh ka por, ka ïing Bishar kala bthah ruh ïa ka Sorkar Jylla ban pynthikna ba ki 23 tylli ki weighbridge ba la tyrwa ki dei ban don noh bad ba dei ruh ban pynïeng kham bun ki weighbridge ha ki jaka ba kongsan da kaba ïasyllok lang bad ki bor pahara CISF bad hapoh ka jingpyni lynti jong u Justice Katakey.
Ka Iing Bishar kala buh ban shong bishar biang ïa kane ka mukotduma ha ka 12 tarik u Iaiong.
Shillong, Lber 20 : Ka Sorkar Jylla mynta ka sngi kala pynmih ïa ka hukum pynkynriah kam ïa ki IAS Ophisar kiba bat ïa ka shuki Deputy Commissioner bad ka la thung ïa I Kong Rosetta Mary Kurbah kum ka Deputy Commissioner (DC) ba thymmai ka East Khasi Hills District.
I Kong Kurbah ila bat teng kum ka Deputy Commissioner ka Ri-Bhoi bad East Jaintia Hills District.
I Kong Kurbah in shimti ïa ka shuki DC ka EKH na u SC Sadhu uba la shah pynkynriah kum u Director ka Tnad Community & Rural Development ka Jylla.
Kat kum ka jingpynbna, u Sadhu un trei ruh kum u Secretary ka Tnad Community & Rural Development bad ka Water Resources Department.
U Jagdish Chelani, IAS (RR: 2018) uba dei u Deputy Commissioner barim ka East Garo Hills District, Williamnagar ula shah pynkynriah ban shimti ïa ka shuki Deputy Commissioner ka West Garo Hills District, Tura.
Katba u Swapnil Tembe ula shah pynkynriah kum u Joint Secretary ka Tnad Education bad Director ka School Education & Literacy bad Special Project Director, SSA.
U Vibhor Agarwal, IAS (RR: 2019) ula shah thung kum u Deputy Commissioner ka East Garo Hills District, Williamnagar.
U Bah G.
Kharmawphlang, IAS (SCS: 2014), Deputy Commissioner, South West Garo Hills District, Ampati ula shah pynkynriah kum u Deputy Commissioner, Eastern West Khasi Hills District, Mairang bad ïa u Bah W.
Nongsiej, IAS (SCS: 2011), Deputy Commissioner, Eastern West Khasi Hills District, Mairang la pynkynriah kum u Secretary ka tnad Prisons & Correctional Services Department.
Shillong, Lber 20 : Ki arngut ki Myntri Sorkar U bah Paul Lyngdoh myntri ka tnad kam jngohkai bad ka Arts and Culture bad Dr Ampareen Lyngdoh myntri ka tnad ka koit ka khiah bad kam rep kam riang ki la pynpaw ba kan jin da la long ka jingkmen kaba khraw ïa ki paid nongshong shnong ka jylla lada ka sorkar pdeng ka ai da u Lat uba nang ban kren da ka ktien ba ïasngewthuh lang ne nang ban kren Phareng.
ïa kane ki la pynpaw mynta ka sngi hadien ba u Lat ka jylla u la ai ka jingkren lamphang ha ka Dorbar Mang Tyngka da ka ktien Hindi kaba la pynlong wat ïa ki MLA ka VPP ruh ban mih jyndat napoh ka ïing Dorbar.
“Ngi dei ban pynshlur ïa ka ktien kaba ngi sngewthuh lang, hynrei ha kane ka bynta, ka jingpynpaw na ka liang ka jong ki (VPP) ka long ba une u Lat ym lait ban kren da ka English, hynrei ka Rule 28 jong ka Conduct of Business jong ka Assembly, ka ong ba uno uno u dkhot u lah ban kren da kano kano ka ktien lajong da kaba pyntip shwa ïa u Lamphang jong ka ïing Dorbar.
Ha ka jingshisha ngin jin da la sngewtynnad ban ïohsngew ha ka ktien kaba ngi sngewthuh paidbah" ong u Bah Paul Lyngdoh.
Haba kylli la u sngewdei ba ka sorkar pdeng haba ka thung ïa ki Lat ha ka thaiñ shatei lam mihngi kadei ban thung da kiba nang ban kren ïa ka ktien phareng, u Bah Paul ula ong, “Kane kam dei ka sien kaba nyngkong ba u Lat un kren da ka ktien Hindi ha ïingdorbar hynrei kadei ka sien ka baar kaba jia , hynrei kan long kaba sngewtynad ban don da ki Lat kiba lah ban kren ia ka ktien kaba ngi ngin ïa lah ban sngewthuh lang lait nangta ngan ong shuh kumno pat".
“Ngim dei kiba kren iaka ktien Hindi bad ka sorkar India ka dei ban tip ba ki paidbah ka jylla Meghalaya kim sngewthuh ïa ka ktien Hindi" ong ka Dr Ampareen namar ka jingmih ka jingpyrshah halor ka jingai jingkren u Lat ka jylla da ka ktien Hindi haka sngi sdang jong ka Dorbar Mang Tyngka.
Ka la ong, ba ka long kaba donkam ban ïakren halor ka jingbym lah ka jylla Meghalaya bad ki nongshong shnong ki jongka ban kren ne sngewthuh ïa ka ktien Hindi.
Ka la ong ba u Lat uba lah ban kren ïa ka Ktien kaba iakren da ki paidbah, dei ban phah sha ka Jylla.
“Ka long kaba kongsan ban pynpaw ïa kane ka mat bad nga dap da ka jingkmen ba mynta ka kynti ruh la pynsngew biang ïa katei ka mat namar ka long kaba kongsan ban long kiba ïengskhem halor kane bad ngi donkam ban pynthikna ba ka sorkar India kadei ban tip ba ki paidbah ka Meghalaya kim sngewthuh ïa ka Hindi" ong ka Dr Ampareen.
Kala pynpaw ruh ba ki katto katne ki nongthawaiñ kila shem jingeh ban sngewthuh ia katei ka ktien kaba la kren wat ka la don lypa ka jingthoh halor katei ka jingkren kaba la sam sha ki nongthawaiñ.
Haba kylli balei kam shym la pyrshah haba la wanrah ïa katei ka mat hapoh ka jingïalang jong ka kynhun Myntri, ka Dr Ampareen ka la ong ba u Lat ka jylla um nang ban kren da kiwei pat ki jait ktien lait na ka Hindi bad kadei kaei kaei kaba kim shym la poi pyrkhat lypa ban ïakren hapoh ka jingïalang jong ka kynhun Myntri.
Watla ki MLA ka VPP kum ka dak jong ka jingpyrshah ïa ka jingkren u Lat ka jylla da ka Hindi ki la mih jyndat napoh ïing Dorbar, hynrei ym shym la don kiwei pat ki MLA na kiwei pat ki seng kiban ïasnohktilang bad ka seng VPP.
Ha kaba iadei bad ka jingmih jyndat jong ki MLA ka VPP, ka Dr Ampareen ka la ong, ba watla ka la don ha ka liang synshar kaba hap ban bud ïa ki kyndon treikam hynrei kala pynpaw pat ïaka jingsngewtynnad ba ki Liang Pyrshah kila kren halor katei ka mat.
Ka Dr Ampareen Lyngdoh kala kyntait pat ban ong eiei, la ka sorkar jylla ka dei ban phah da ka jingthoh sha ka sorkar pdeng ban thung ïa ki Lat ka jylla da kiba nang ban kren ïaka ktien phareng, hynrei kala pynpaw ba ïa katei ka mat dei ban pynsngew sha ka nongbah Delhi.
“Kan long kaba bha lada ngi pyntip sha Delhi, kam don kano kano ka jingma ban pyntip ïa ka sorkar India ban shimkhia halor kane ka mat" ong ka Dr Ampareen.
Shillong, Lber 20 : U Myntri Rangbah ka Jylla Conrad K Sangma mynta ka Lah Sngi U Blei, ula ong ba ka Jylla Meghalaya ka dei kawei na ki katto katne ki Jylla kaba la ïoh buskit na ka sorkar pdeng da ka song pisa bynrap (Addl fund) ba T.
300 klur kum ka jingaitam (bonus) namaba ka lah ban pyntreikam pura ïa ka Capital Investment Fund (CIF).
Haba ïakren bad ki nongthoh khubor, u Conrad ula ong ba ka Jylla kala pyntreikam ïa ka song pisa ha ka rukom kaba dei ha ki project bapher bapher bad ki skhim bapher bapher.
Ula ong baka Capital Investment Fund (CIF) ka dei kaba la ai sha baroh ki Jylla kum ka nongmuna na ka bynta ka roi ka par.
“Namar kata, ngi la kyrpad ïa ka Sorkar India ban ai ïa ka song bynrap kum ka jingaitam sha ngi namar ngi la lah ban pyndep bad pyntreikam pura ïa ka CIF.
Nakata ka daw, ka Meghalaya ka dei kawei na ki katto katne ki Jylla kaba la ïoh ïa ka song bynrap.
Hadien ba nga kyrpad ïa ka Sorkar pdeng, ngi la ïoh biang sa 50% ka pisa bala ai sha ngi.
Ngi la ïoh T.
600 klur haba sdang bad ngi dei kawei na ki katto katne ki Jylla kiba la pyndep hapoh u 2022-2023 bad mynta ngi la ïoh sa T.
300 klur" ula ong.
Haba kdew ïa ka jingleit Delhi jong u ba dang shen, u Myntri Rangbah ula ong “Hadien ka elekshon bad dep bam smai kum u Myntri Rangbah ha ka sien kaba ar, nga sngew dei ba ngan hap leit ïakynduh ïa ki Myntri ka Sorkar Pdeng bad buh jingkyrpad ha ki ba kumba kila kyrshan ïa ka Sorkar Meghalaya ha ki san snem bala lah, kin ïai bteng ban leh ïa kane bad kane ka dei ka jingïakren kaba ngi la ïakren".
“Hooid ki don kiwei ki ishu kiba hap ïakren bad ki Ministry kiba ngi la dep ïakren bad ngi la ïoh ïa ka jubab kaba sngewtynnad la ka dei ha ka Tnad Pule Puthi ba ïadei bad ka CUET lane ka CIF na ka Finance Ministry" ula ongHaba kylli la ka Sorkar kan buh jingkyrpad pyrshah ïa ka hukum ba dang shen jong ka ïing Bishari High Court ka jylla ban phah ïa ki CISF ba kin tehlakam ïa ka jingkhaïi beaiñ ïa u dewiong, u Myntri Rangbah ula ong “Ka Sorkar ka dang bishar ïa kane bad kan sa shim ïa ka rai ha kine ki khyndiat sngi ban wan".
Halor ka jingkam u Myntri Rangbah ka Assam ba ka Mukroh ka dang hap sha Assam, u Conrad ula ong “Ngi la kren shai naduh ka sngi ba nyngkong ba ka Mukroh kam dei satia ka jaka ba ïakajia.
Ka Mukroh ka dang hap hapoh u pud u sam ka Meghalaya bad kane ka dei ka nongrim ba ngi ïeng bad ngi la kren shai naduh ka sngi ba nyngkong".
Haba ïadei bad ka hukum ka ïing Bishar ban pynbeit noh ïa ka kam ba ïadei bad ka jingpynkynriah ïa ka Them Metor, u Myntri Rangbah ula ong “Ngin sa rai ynda ka la poi sha ka Sorkar…ai ba ka High Level Committee (HLC) kan pyndep ïa ka kam".
Shillong, Lber 20: U President ka Khasi Students’ Union (KSU) u Bah Lambokstarwell Marngar haba kren ha ka jingpynlait paidbah ïa ka 1978 KSU Shirta ka Documentary Film jong ka KSU ha U Soso Tham Auditorium u la ong ba kumba ka KSU ka pyrshah ïa ka jingthmu ka sorkar ban khlong ïa u Uranium kan ïai pyrshah mynta ruh bad kumjuh ïa ka lynti rel kaba ka sorkar ka ïai don ka jingpyrshang ba man ka por ban wanrah wat la ka don ka jingpyrshah na ki kynhun kiba pher bapher.
“Lada ka sorkar ka thmu ban khlong ïa u uranium na ka ri jong ngi kane ka long ka kyrwoh kaba shai ba to khlong shuwa ïa u klong snam jong ngi ki dkhot ka jaidbynriew bad lada phi thmu ban wanrah lynti rel khlem pat wanrah ki ai ïada ïa ngi to pynkhreh lupa ba ki jingjia ba kham shyrkei ban ïa u 2017 kan jia bad kane ka dei ka rai kaba skhem," u la ong.
“Ngi la dawa ïa ka ILP naduh ki snem kiba la kham mynshuwa, ngi la dawa ba ka ktien Khasikan rung ha ka khyrnit ba phra hynrei kine ki mat ki dang sahteng bad ka jingkylli kaba ngi hap ban kylli ka long ïa kine ki nongsynshar jong ngi," u la ongU la ong ruh ba ka jingïapait ïa pra ka jaidbynriew ka dei ka jingtlot kaba kum ka jaidbynriew ngim pat weng haduh kine ki sngi kiba mynta.
“La ong ba ngi dei ka jaidbynriew kaba rit paid hynrei nalor ba ngi rit paid ngi long ruh ka jaidbynriew kaba ïapait ïapra," kren sngew bynñiaw u Bah Lambok.
Haba kren halor ka jingmih ki jingkynthoh ba ka KSU ka jah khlem kren eiei ha shuwa ban wan ka elekshon u bah Lambok u la ong, “Ka KSU kam ju mih shisien san snem hynrei man la ka sngi ka trei ïa la ka kam bad haba dawa ka kam ba ngin long liang pyrshah ngi shim ïa ka lyngkor, haba dawa ka kam ban long maw jynthud ïa ka sorkar ngi mih sha khmat.
"“Kum u President ka KSU nga kwah ban ai khublei ïa ki nos ki doktor kiba la ñiad ïa ka snam jong ki dkhot ka KSU naduh ki snem kiba la leit haduh mynta haba mih kano kano ka jingjia shah pynmihsnam jong ki dkhot jong ngi," u la ong.
Haba ai jingkren ha kane ka sngi u Bah G Basan u General Secretary kaba nyngkong eh ka KSU u la ong ba ka jingmih ka KSU ha u snem 1978 ka dei ban ïeng ïakhun na bynta ka bit ka biang ki samla pule Khasi ha kito ki por bad ong ba ka jingmih ka dei ruh kaba la da pyrkhat sani da ki samla kiba don ïa ka jingsngewkhia ïa ka jingshah thombor ki samla ka Khasi bad ka jingshah knieh ka hok jong ki ha ki jaka pule ha kito ki snem.
“Nga kwah ban ai jingmut ïa ki nongïalam ba namar mynta ba ki la shim bun tylli ki ishu hynrei kim dei ban klet ïa ka pule puthi namar ka jinglong ki jaka pule bad ka jingdonkam ka jaidbynriew ïa ki samla ba nang ba stad ka long kaba khraw haduh katta katta," u la ong.
Ha kane ka sngi la pynlait ïa kane ka phlim sah kynmaw ïa ki jingïaid lynti ka KSU ha ki 40 snem kata naduh u 1978 haduh u 2018 la pynlait paidbah da u Bah G Basan bad u Bah Michael Syiem ha ka jingdon ryngkat ki nongïalam bad ki dkhot kiba la shongthait jong ka KSU.
Lah ban kdew hangne ba ïa kane ka phlim sah kynmaw ïa ki jingjia kiba shisha naduh ba la seng ïa ka KSU haduh ba kan da dap 40 snem ak rta la pynkhreh naduh u snem 2018 ha kaba la pynbit pynbiang da ka State of Mind Production ha ryngkat ka jingïatreilang bad kiba bun ki kynhun bad ki nongtrei ba jarjar ka seng.
Shillong Lber 20 : U Lat ka Jylla Phagu Chauhan mynta ka Lah Sngi U Blei, ula ong ba ka jinglong jingman ka suk ka saiñ ha Jylla ka la shongsuk bad u ïaiban ba ka Sorkar kala kut jingmut ban pyndep noh ïa ka jingpynbeit ïa ka jingïakajia pud bad ka Assam kata sa ha ki 6 tylli ki jaka ba dang sah bad ka Assam bad kmjuh ruh ban pyndep ïa ka jingkren ïasuk bad ka seng HNLC.
Haba ai jingkren ha ka sngi sdang jong ka Dorbar Mang tyngka, u Chauhan ula ong ba ka jingshngaiñ jong ki Nongshong shnong, ka jingsuk bad ka jingai jingïada ka long kaba kongsan bha na ka bynta ka roi ka par jong ka Jylla.
Ula pyntip ba ka sorkar Jylla ka la thung ïa ka Judicial Commission ban tohkit halor ka jingjia ha Mukroh bad ka la kut jingmut ban pynthikna ïa ka jingbishar ba hok ïa ki lanot bad ka ïing ka sem jong ki.
“Ban pynthikna ïa ka jingïada ïa la ki jong ki nongshong shnong ha ki shnong khappud, ka Sorkar kala pynbna (notify) haduh hynniew tylli ki border outpost" ula ong.
U Lat ula kdew ruh ïa ka rai jong ka Hynniewtrep National Liberation Council (HNLC) ban ïakren khlem the kyndon hapoh u pud u sam jong ka Riti Synshar ka Ri.
Haba pynpaw ba ka jingïakren ïasuk ka la sdang, ula ong “Ka Sorkar Jylla ka la kut jingmut ban pynthikna ba ka jingïakren kan poi sha kaba kut kham kloi kat kaba lah.
Ngi pynpaw ka jingsngewnguh ruh ïa ka Sorkar India halor ka jingai jingkyrshan ïa kane ka jingkren ïasuk".
U Chauhan ula ong ruh ba kawei na ki matti ba paw jong kane ka Sorkar ka long halor ka sienjam ba ka la shim ban pynbeit noh shirta ia ka jingïakajia pud hapdeng ka Meghalaya bad ka Assam.
Hadien bun ki jingïalang, baroh artylli ki Jylla ki la shim ban ïakren pynbeit shuwa ïa hynriew tylli na ki 12 tylli ki jaka ba ïakajia kata ka Tarabari, Gizang, Hahim, Boklapara, Khanapara-Pillangkata bad Ratacherra.
Ki Regional Committee ba la khlieh da ki Myntri Sorkar na baroh artylli ki Jylla, kila leit ban jurip sha kine ki jaka kajia, pynlong ïa ki jingialang paidbah bad ïasyllok bad ki kynhun bapher bapher na ka bynta kine ki hynriew tylli ki jaka.
Da kaba pynshong nongrim ïa ki kaiphod jong baroh lai tylli ki Regional Committee, ka Sorkar Meghalaya bad ka Assam ki la ïasoi ïa ka MoU ha ka jingïadon ryngkat u Myntri kam Pohiing ka Ri u Amit Shah.
“Nga da sngewkmen eh ban pyntip ha kane ka ïingdorbar ba ka Sorkar Jylla kala kut jingmut ban pynbeit noh sa ïa ki hynriew tylli ki jaka ïakajia ba dang sah.
Kane ka long kaba kongsan ban pynthikna ba ki nongshongshnong ha ki jaka khappud kin nym shah khanglad ban ïoh ïa ka jingsuk bad ka roi ka par" ula ong.
Nalor ban pynneh ïa ka shongsuk shongsaiñ, u Lat ula ong ba ka Tnad Meghalaya Police ka la pynleit jingmut bha halor ka jingpynjanai ïa ka rukom tohkit ïa ki jingjia baroh.
“Kane ka la lam sha ka jingkiew ka jingshah pynngat kyndon haduh 39.
76% ha u snem 2022 haba ïanujor ïa ka 32.
2% ha u snem 2021" ula ong.
Haba pynpaw ruh ba ka Tnad Pulit ka la ïakhun tyngeh pyrshah ïa u droks, u Lat ula ong ba ka jingïoh kurup drok ka la kiew bha ha u 2022 kaba kot haduh T.
71 klur lem bad ka pisa ba kot T.
60 lak.
Ula ong ba ka Sorkar Jylla ka la kut jingmut ban pynkhlaiñ shuh shuh ïa ka Tnad Pulit bad ban pynbiang ïa ki jingdonkam jong kane ka tnad.
