Kino kino ki Candidates kiba pynlong jingïalang hajan jong ka shnong Panaliar ym shah ïa ki kali jong ki ban pynïeng shapoh u pud u sam ka shnong.
Halor kine ki kyndon jingmana ka shnong kala pyntip lada lap ïa kino kino kiba leh pyrshah ym pynshitom tyngeh bad aiti syndon sha ki bor ka aiñ.
Khliehriat, K’lyngkot : U District Election Officer ka East Jaiñtia Hills District, da kane u pyntip ba hadien ka jingpynbna ïa ka tarik na ka bynta ban pynlong ïa ka ilekshon assembly ha ka jylla, kumta ruh u pyntip paidbah ba katkum ki kyndon section 171 B jong ka Indian Penal Code la khang pyrshah ïa kino kino ki briew ba kin tyrwa ne shim pisa ne da kiwei pat ki jingai sngewbha ha ka por ba ka jingpynlong ïa ka ilekshon, bad lada lap kin ngat ha ka jingshah pynshitom da kaba shah set phatok haduh shi snem kynthih, ka kuna lane baroh ar.
Nalor kata kakum ki kyndon section 171 C ka Indian Penal Code, kino kino ki briew kiba byrthen pynmynsaw ne da kumwei pat ïa kino kino ki kyrtong ne ki nongthep vote lane ïa kino kino ki briew kin ngat ha ka jingshah set phatok kaba haduh shi snem kynthoh, ka kuna lane baroh ki ar jingpynshitom.
Na ka bynta ka jingïaid beit ha ka jingpynlong ïa ka ilekshon la thaw ruh ïa ki flying squad ba kin rejistar case pyrshah ïa ki nongai bad ki nongshim ka pisa ne kiwei pat ki jingai sngewbha, kumjuh ban shim ka jingpynshitom pyrshah ïa kito kiba donkti ha ki kam byrngem byrsit pyrshah ïa ki nongthep vote.
Kumta ruh la kyrpad ïa baroh ki nongshong shnong ba kin kiar ban shim pisa ne kiwei pat ki jingai, bad lada jia ba don kiba tyrwa pisa lane lada ioh jingtip ba don ki jingjia ba shah byrngem ne ki jingpyntieng pyn syier ïa ki nongthep vote ki dei ban pyntip sha ka Complaint Monitoring Cell jong ka district da kaba phone sha une u toll free nombor 1950 u bym donkam ban siew ei ei ha kano kano ka por.
La thaw ïa kane ka Complaint Monitoring Cell jong ka district na ka bynta ban pdiang ïa ki jingujor.
Khliehriat kyllalyngkot 18:Kaba sngewtynnad haduh katta katta ban tip ba u Tymmenbasan (Tbn) u bah Kor Sutnga, u dei u rangbah uba na ka shnong Umkiang, East Jaiñtia Hills District uba lah ban pyndap pynbiang ïa baroh ki jingdonkam ha ïing bad phah skul ruh ïa ki khun da kaba kamai die shana khleh ha ïew Umkiang bad ïa kane ka kam die shana u la sdang naduh u snem 2004, ki paidbah jong ka thaiñ kiba ju thied shana na une u rangbah ki ju khot da u ‘Shana Kor’ bad une u shana kor u dei uba pawnam bha ha Umkiang bad hajan baroh kawei ka thaiñ Narpuh.
U Tbn Kor Sutnga u don san ngut ki khun bad ong ruh ba da kane ka kamai die shana u lah ban phah skul ïa ki khun bad kumjuh ruh ban pyndap pynbiang ïa ki jingdonkam ha ïing ha sem, la lap ruh ba u bah Kor u dei shisha u briew uba trei shitom haduh katta katta bad um ju pynlehnoh ei ïa ka por, ka jingbunkam jong u ha kane ka kam die shana ka dei na ka daw ba ki bun bha kiba wan thied shana na u, khamtam ha ki sngi ïew Umkiang u bah Kor um lah shuh ban trei tang marwei bad ki khun jong u ki ju wan ban ïarap lem ïala u kpa ha kana kane ka kam die shana.
Ka jingbun kiba wan thied shana na utei u rangba ka dei namar ba u nang bha ban khleh bad kumjuh ruh u dei u rangbah uba ki briew ki ieid bha ïa u namar ka jinglong ba shisur shi dur jong u kaba dap da ka khmat ba phuh samrkhie ïa baroh, la lap ruh ba ki nongthied shana ki ju ieng ap da u laiñ ban thied shana ‘Kor na u Tbn Kor ha ïew Umkiang.
Haba kylli shaphang ka ïew die shana jong u ha kito ki por ba don ka khlam covid-19 utei u rangbah u la ïathuh ba u ïoh hi ka lad ban die bad u la leh ha kata ka rukom kumba bthah katkum ki kyndon ka tnat ka koit ka khiah ban ïada na ka jingpang covid-19, u la ïathuh ba man la ka sngi u ju ioh nong beit na kaba die shana bad kane ka kam die shana ka dei ka kam kaba ju kamai mynta la bun bun ki snem.
Ka wei ka longkmie kaba la wan ban thied shana na u Tbn Kor, ka la ïathuh ba naduh ki por ba ka dang rit u bah Kor u la die shana ha ïew Umkiang bad ong ruh ba baroh ki briew jong ka thaiñ ki ieid, ki tip bad ithuh bha ïa une u rangbah.
Kumjuh ruh u samla Ismile Suchen, uba na shnong Umkiang uba ju wan thied shana Kor, u la ong “ Kane ka jingtrei jong u bah Kor ka dei ka nuksa ïa ki wei pat ha kaba ïadei bad ka lad iohkam iohjam, nga kyntu ïa ki samla ki bym donkam don jam ba kin bud ïa kane ka suksa na une u rangbah ban sdang ïa ka kamai kajih ban ieng hala ki kjat, une u shana u long uba ibang, ba i khuid bha, ïa une u shana la tip da kiba bun bha ki briew kiba la Lumshnong, na Sonapur, Ratacherra bad kiwei kiwei ki shnong kiba don ha ka thaiñ Narpuh, namar haba ki poi ha Umkiang ki ju wan ban ïa bam shana kor na une u rangbah"Haba phai sha kane ka kam die shana jong une u rangbah ha Umkiang, lah ban kynthoh ba ka jingtreishitom ka don la ka dor ban siew bad ka jingtrei shitom ka kyntiew shaphrang ïa ka longbriew man briew bad ka wanrah ïa ka burom bad jingjop.
Shillong, K’lyngkot 17 : U MLA ka Mawryngkneng Constituency bah Pyniaid Sing Syiem ha ka Lah Sngi U Blei ula buh ïa u mawnongrim ban tei pynheh ïa ka ïing shong dorbar jong ka Dorbar Shong Lawjynriew Nongthymmai Shillong.
ïa ka pisa ban tei ïa kane ka ïing la ïoh lyngba ka skhim Chief Minister Development Fund, ha ka jinglut jingsep baroh ba kot T.
15 lak, ïa kaba la ïoh pdiang ruh ïa ka pisa mar shiteng na kaba la mang.
Shen ka dorbar shnong kan sdang noh ïa ka jingtei ïa katei ka ïing dorbar naka bynta ka jingbit jingbiang jong ka shnong ka thaw baroh kawei.
Ha katei ka sngi, la ïadon ryngkat ruh ka kyrtong ka seng NPP ka ban ïakhun ia ka election MLA na Nongthymmai Constituency ka kong Jasmine Lyngdoh ryngkat u Rangbah Shnong u Bah SB Khashandi, ki nongkitkam shnong bad kiwei kiwei.
Shillong, K’Lyngkot 18 : U MLA ka HSPDP na Mawkyrwat, ba dang shu resain shen hynne ka sngi Balang, Bah Renikton L Tongkhar u la ong haba pyrshang ban pynkhlaiñ lut ïa ki party riewlum kiba don ha ka jylla, katta ki nang tlot.
Haba kren ïa kane ha ka jingïalang leit pynïasoh sha ka UDP, u Bah Renikton u la ong ruh ba naduh u snem 2018 u la ïohi ïa kane ha kaba ym don kawei ruh ka party riewlum kaban jop bun ngut.
U la nuksa ruh da kaba ong ba ha katei ka por, ka UDP ka jop tang 6 ngut, ka PDF ka jop 4 ngut, ka HSPDP tang arngut bad KHNAM tang uwei.
“Ym don kawei ruh ka party kaba khlaiñ.
Kumta haba la jop ngi la ïa pyrshang kumno ban pynkhlaiñ ïa ka party riewlum ha Meghalaya.
Namar lada ngim leh kumta, ngin sa tlot biang," u la ïathuh.
Shuh shuh u la ong ruh ba um don daw ei ei ïa ka HSPDP hynrei ka daw kaba hakhmat eh ka long ba u kwah ban ïohi ïa ka jingïatylli bad ka jingkhlaiñ jong ka party riewlum bad dei na kata ka daw u la phaikhmat sha ka UDP kaba u la don ha syndah syndah naduh ki 10 snem mynshwa.
“Nga kwah ban ïohi ba sa shisien kin win ki khlaw bad sa shisien kin khih ki maw bad kane kan jia biang ha u 2023," u la ong da kaba pynpaw ruh ba dei halor katei ka nongrim ba kitei ki san ngut ki la shim ïa ka jingkitkhlieh namar ki kwah ban ïohi ba ka jingkwah jong ki paidbah kan urlong.
Shillong, K’lyngkot 18: Kum shibynta ban pynjur ïa ka jingpynshai ïa ki nongrim bad ka thong kaba ka Voice of the people Party (VPP) ka ïeng, na ka liang ki nongïalam ka party ha ka sngi Thohdieng kin sa hiar sha them Ribhoi ban pynshai ïa ki nongrim jong ka ha kaba u President ka party u Bah Ardent M Basaïawmoit, u kyrtong ka party na Umsning Constituency u Dr.
Ricky A.
J.
Syngkon bad kiwei ki nongïalam ka party kin wan ban ai jingkren ha kane ka jingpynshai paidbah ïa kaba yn pynlong ha Ïew Mawlong (Nongpoh) ha ka por 1 baje.
Shillong, K’lyngkot 18: U Chief electoral officer (CEO) ka jylla u Bah FR Kharkongor ha ka sngi Balang u la pyntip ba ka tnat elekshin ha ryngkat ka jingïatreilang bad ki puilit kan peit ngor bha ïa ki briew kiba ju thaw jingkulmar ban teh lakam ba kin ioh kabu ha kano kano ka por ba dang ïaid ka elekshon.
U la ong ba ha ka thup ba la wad bniah bad bha ki don kumba kato katne kiba ju thaw jingkulmar hynrei namar ka dei ka kam kaba ym lah ban pynbna paidbah la buhrieh noh ïa ki kyrteng jong ki.
“Ban teh lakam ioh kin ioh kabu ban wanrah jingkulmar ne ban pynthut ïa ki nongjied ngin peit ngor bha bad lada ki pynkheiñ aiñ yn pynngat ha ki kyndon aiñ kiba tyngeh," u la ong.
Shillong, K’Lyngkot 18 : U President ka UDP, Bah Metbah Lyngdoh ba dei ruh u Lamphang ka Ïing Dorbar Thawaiñ ka jylla ha ka sngi Balang u la ong ba baroh ki kyrtong ki donkam ïa ka pisa na ka bynta ban ïakhun ïa ka elekshon hynrei kam mut pat ban pyndonkam ïa ka bor pisa na ka bynta ban thied ïaka hok ki nongthep vote.
Haba kren ha ka jingïalang pdiang burom ïa ki san ngut ki MLA kiba la wan ban pynïasoh noh sha ka UDP hadien ba ki ladep ban resaiñ, u Bah Metbah u la ong, “Baroh ki kyrtong ki donkam ban pynlut pisa ha ka por elekshon bad wat ka Election Commission ruh ka ailad ban pynlut 20 – 25 lak ha ka por elekshon.
"Tangba, u ong pat, “Lada baroh ki kwah ban ïalehkai da ka pisa (por elekshon) shano ka Jaidbynriew jongngi kan poi khamtam ban shu pynlong mar khaïi ïa katei ka kam, ka long kaei kaei kaba sngewsih.
"Da kaba pynpaw ba mynta ki paidbah ka jylla ki la phai khmat lut sha ka UDP, kumta u kyntu ïa ki ba kim dei satia ban shah pynbiej ha kino kino kiban knieh noh pat ïa ka hok jong ki ban jied ïa ki nongmihkhmat.
Shillong, K’lyngkot 18: Hadien ba ka Election Commission of India ka la pynbna ïa ka tarik jong ka elekshon MLA kaban long ha ka jylla, ki kyndon jong ka Model Code of Conduct (MCC) kin treikam baroh kawei ka jylla.
Na ka liang u Chief Election Commissioner (CEO) jong ka jylla u Bah FR Kharkongngor ha ka hukum ba la pynmih la maham ba yn ym shah ban pyntreikam bakla ïa ki kali sorkar, ka jingpynbna paidbah ban lut na ka pisa ka sorkar, la maham ba ym dei ban buh ha ki official website ka sorkar ïa ki jingïalang party, ym shah ruh ban pynkynriah ïa ki ophisa ne ban thung kam thymmai bad kine ki adong kin treikam tad haduh ban da kut ka elekshon.
Shuh shuh na ka liang u DC ka East Khasi Hills u Sibhi Chakravarthy Sadhu u la pynjari ïa ka kyndon 144 CrPC ha East Khasi Hills District.
Ha ka hukum la khang ïa baroh ha ka district ban rah pisa palat ïa ka 50 hajar tyngka khnang ban ïada na kano kano ka jingthied vote ne pynbam pisa ïa ki nongjied da ki party bad ki kyrtong.
Ha ka hukum la mana ba ki seng bhalang ne kino kino ki kynhun ne riew shimet ban pynlong ïa kino kino ki jaid prokram jingïakhih ha ka distrik baroh kawei.
Shuh shuh u DC u maham ba ki kyrtong bad ki seng saiñ pyrthei kim bit ban dro kino kino ki jingdro ha ki kynroh ne ban tah ïa ki poster ne ki kot, ki hoarding, ki baner ha ki jaka ne kynroh shimet khlem da ïoh jingbit ba ai da ki jynthoh na ki trai bad khlem ïoh jingbit shuwa na ka ophis jong u.
La maham ruh ba ym bit ban buh ki poster ha ki surok bad ki lynti.
La maham ruh ba ym bit ban pynlong ïa kino kino ki jingïalang ïalap elekshon khlem da ïoh jingbit na ka ophis u DC bad khlem ka jingai jingmynjur lang u Rangbah Shnong.
Shuh shuh la maham ba ym bit ban pyndonkam tynghung ne kor pynsawa ban ïalap elekshon naduh ka por 10 baje mynmiet haduh ka por 6 baje mynstep.
U DC u maham ruh ba kino kino ki kyrtong bad ki party kiba ïalap elekshon da ki tynghung bad ki kor pynsawa khlem da ïoh jingbit na ka ophis bad u Rangbah Shnong bad lada don kiba leh pyrshah yn knieh shi syndon ïa ki kor pynsawa.
Shillong, K’lyngkot, 18: Watla ka elekshon sha ka iingdorbar thawaiñ ka jylla ka dang kham shimpor sa katto katne por, u Chief Electoral Officer (CEO) jong ka Jylla u Bah Federick Roy Kharkongor ha ka sngi Baar u la ïoh pdiang ïa ka jingujor na uwei na ki nongshong shnong ka Moolang, East Jaiñtia Hills District ba ka don ka jingshah leh donbor bad ka jingshah byrngem jong ki nongthep vote ha ki shnong kiba hap hapoh ka Rymbai Polling Station, Khliehriat Constituency, East Jaiñtia Hills District.
Ha kaba ïadei bad kane, u Bah Federick Roy Kharkongor ula ïathuh ba un sa lum jingïalang ïa ki Deputy Commissioner jong ki District ka Jylla lashai ka sngi Palei khnang pynthikna ba ka jingthep vote ban jied ïa ki nongmihkhmat sha ka Iingdorbar Thawaiñ ka jylla ka ban sa long ha ka 27 tarik u Rymphang, 2023 kan long kaba ïaid beit ïaid ryntih.
– R.
BilcarsonShillong 18,K’lyngkot : Ka samoi election sha ka Meghalaya Legislative Assembly ka la poi, ki party ne ki kyrtong shimet ki la sdang ban duhthiah duhdem namar ba la thnem ka ïew ïadie ïathied.
Ki nia election ki la pur khana ha ki ïingïapbriew, ha ki madan football, ha ïew ha hat, ha ki ophis sorkar, ophis shimet bad ha ki dukansha ban pynsngew ïa la kajong kajong ka nongrim ba ki kyrshan.
Kampher la ka dei ka party trai-ri, party rilum, ne party rithor, ki paidbah ki la sdang ban pynksan ïa la u jong u kyrtong.
Hynrei,ha kane ka kynti na baroh ki 36 tylli ki Constituency jong ka Khasi-Jaintia, ka Nongkrem Constituency ka dei kaba ki briew ki peitngor bad ki duriap bha.
Ka daw ka long ba nalor jong u sitting MLA, la wan kynthih diengkper sa uwei pat u sitting MLA na Mawhati ban ïa kawang tupia ha lympung jingïaleh.
Nangta, nalor kiwei pat, kaba kham ibang shuh shuh ka long ba u Bah Ardent Miller Basaiawmoit u MLA barim jong ka Nongkrem uba la jop ar samoi un syndongkti lem ban ïakhun ha lympung kum u khun lymboit lymbiang uba la phla shynna sha ki paidbah ba um don spah um don hajar ban thong ne ban pynbieij ïa ki paidbah hynrei tang ha ka nongrim kaba shisha na ka bynta ka lawei baphyrnai jong ki khun samla bad ki pateng ba hadien habud.
Une u rangbah u kwah ban pynshisha hakhmat jong ki paidbah jong katei ka Constituency ba ka Hok ka Sot kan ïeng rasong sashisien khlem jingpynthame.
Ka jinglah jong utei u rangbah ban khring paidbah ha kine ki khyndiat sngi ha Polo bad ha Smit palat ban ïa ka party NPP ba synshar, ka la nang pynklang shuh shuh ïa ka mynsiem ieit ri khlem sbai rupa.
Kumta, haba utei u rangbah u la ïohi ba kiwei ki party kiba u ïasoh mynshwa kim lah ban shim rai wat la ka lieng jong ka jaidbynriew ka ngam noh ruh, um banse ban seng da la ka jong ka party thymmai ryngkat bad ki Lecturer, ki Professor bad kiwei pat ki Lyndan ki Kynrem ki khraw pyrkhat ha ka kyrteng ka Sur u Paidbah ne ka Voice of the People Party (VPP).
Kane ka party ka long kum ka theisotti kaba dangkhuid dangsngur ryngkat bad ka jingthmu ban rat dyngkhong ïa ki kam thok kam shukor ha ka synshar khadar kaba u paidbah u long tang kum ki ‘langkñia jong ki Heh saipan.
U Bah Ardent u la dep ban pynshisha ïalade ha ki arterm ba u long u briew uba khuid, uba lait na ka bamsap bamklop ïa ka tyngka u paidbah.
Katba u ïoh na ka MLA Scheme katta hi ruh u ai jingkheiñ ha khmat u paidbah haba shai ba shit khlem klop wat shi ana ruh.
Katei ka mynsiemka kyrsoi ha u naduh ka election ba mynshwa eh ba u leit ïalap ha kylleng ka Ri lyngba ka “Clean Politics Campaign".
Hynrei, ym baroh khoit ki para MLA jong u ne ki saheb sorkar kiba sngewtynnad ïa ka jingleh jong u ban sam grant sha ki paidbah 100 na ka 100, namar phi la tip hi ba kiwei ki don ka sapbam.
Ka jingther jong u ban kren paidbah ha Smit pyrshah ïa kito ki kyrtong kiba la sam peisa, sam blanket bad sam tiarshet tiartiew lypa da kaba ki nongïalam jong kita ki kyrtong ki ong nadien nadien, haba la shim te hap ban pyrkhat em (kaba mut hap vote) ïa ki.
Nangta, u buh jingkylli ruh hato u briew u ïa ryngkat dor mo bad ka syiar ka sniang bad ki blang ki masi ba un shu shah thied ban lilam ïa ka muhor sansnem jong u.
Ban pyllait mraw na ka jingsur matlah ka sbai rupa, kane ka dei ka jingphrang ba mehding ïa kane ka Constituency, hooid wat ïa kiwei ki constituency ruh kumjuh.
Ha ka election 2018 kawei na ki jingkren ba pawnam jong utei u rangbah ka long, “leit te leit bamphlang kylleng kylleng kam lei lei hynrei ynda la miet, wan thiah ha sem lajong" haba u thew pharshi ïa ka peisa ïohei.
Ka mynsiem ieit ri ka sdang ban klang lyngba ka jingïalap election jong u, ban pynshisha ba ka VPP kam dei satia ka Very Poor Party kumba la kren beiñ da mano re hynrei ka pynshisha pynban ba ka dei ka Very Popular Party ha ki paidbah khamtam ha ki thap ki dab, ki paid kupknup kuptrap, ki kup shiliang ki sem shiliang kiba dang ri ïa la hok ka burom.
U Paidbah u pynshisha ïa kane da kaba ki la noh synñiang kaba la jan kot sha ka Arlakh tyngka tang ha kawei ka rallly ban pynpaw pyrthei haduh katno ka mynsiem jong ki ka pluh bad ka rhem ban kyrshan ïa ka VPP.
Haba sdang jong ka lyer election bun ki briew ki pyrkhat kumno keiñ u Bah Ardent un ïa aireng bad ki heh saipanï.
Hynrei haba ka election campaign ka la ïaid, ki briew ki la nangshai nangshai haba ki la sngewthuh ïa ka nongrim ba ka VPP ka ïeng ban da ïa ka Ri bad ka Jaidbynriew.
Hynrei kumba long mynta, katba nangrep katta nangsyrdep.
Balei ?.
Ka daw ka long ba kiba ïohnong dei kita ki H/L ne ki High Level.
Ka peisa ka Jylla ka tuid kum ka dud ka ngap sha uwei ne ar hynrei ym sha ka saiñdur ïa ka Lawei jong ki paidbah.
Bunsien, haba dang shu dep ba thaw sorkar,ki paidbah ki lah ban ong “isshh" kane te imat ka dei ka sorkar kaba kyntiew shisha ïa ka ïoh ka kot bad ka Lawei ki khun samla.
Hynrei shwa ban kut ka sansnem, ki dak jingjot ki paw pyrthei bad kiba apkhmihlynti ki kut ha ka jingnohmynsiem bakhraw namar wat tang shi powa kam poi sha ka thong.
Haba phai lei lei sha ka survey jong ki Agency kum ka India Today bad kiwei, ka jylla Meghalaya ka wan ba ar na sha tdong, la ha ka pule dangle, ha ka rep ka riang, ne ha ka kamai ka kajih.
Kiew khlemraiñ sa ka jingïohlok khynnah, mih sa ki jait jingpang namar bymbiang ka bam ka dih, kiew sa ka jingbun ki khunrei khlem kpa.
Ym dei ba kren beiñ hynrei lada phi duriap bha baroh kine dei namar bym don ka sorkar ba pynshlur ha ki kam pynroi pynpar ha salonsar.
Dei halor kane ka nongrim, ki paidbah ka Nongkrem Constituency bad ka Jylla hi ki i ba u Bah Ardent un dei uwei u ban pyllait mraw (Moses) ïa ki khun samla ki bym don direction shano kin leit.
Bun ki briew ki ngop ha ka magic jong ka sansnem tang ha ito i shitaiew shwa ban ïathep vote.
Imat dei hangta ba ki shah shoh tyndep ban lilam wat ïalade kha ma kha.
Uba bei sbai rupa ynda u la jop ruh un patiaw lei ïa kito kiba u la dep thied, hynrei un imsngi ban buria bin pa bin ia la ka jinglut jingsep bad kumno ban multiply da ka 1000 shah ïa kaei kaba u la pynlut khnang ba kiba ha ïing ha sem jong u kin roi kin par ban ia kiwei.
U Bah Ardent um salia ban hiar wat na ka shuki CEM jong ka KHADC ban lait na ki kam jingpynsngewbha ïa kiwei khlem ka nongrim bashisha.
Ka jingshahrem jong u tang ha ki arphewkhlieh ha ka election ba la dep ka nang pynskuiñ shuh shuh ban un trei hok wat la um long nongmihkhmat ha kane ka samoi ruh.
Kumta, kane ka election 2023 kan dei ka test ïa ka Nongkrem Constituency, la kan beh rongphong ne kan kdup ïa ka thymmei jong ka Hok ka Sot, to ngin sa ïapeit.
Ka por hi kan sa batai.
(Phi lah ban pathai kyrwoh bad u nongthoh lyngba ka carsonbil@rediffmail.
com ).
Shillong, K’lyngkot, 17: Ka seng Congress ha ka sngi Baar ka la kyntu ïa ki paidbah nongthep vote jong ka Jylla Meghalaya ba ki dei ban ai jingsneng ïa ka Bharatiya Janata Party (BJP) ha ka elekshon ka ban sa long halor ka jingbyrngem ba yn ym don mano mano ruh ba lah ban thaw Sorkar khlem jingkyrshan jong ka BJP.
U President jong ka Meghalaya Pradesh Congress Committee (MPCC) u Bah Vincent H.
Pala ha ka jingïakren bad ki lad pathai khubor u la ong ba kane ka jingkren jong ki nongïalam ka BJP ka long kumba ka pyrshang ban byrngem ïa ki paidbah ka jylla Meghalaya.
“Namarkata, ki paidbah ka jylla Meghalaya ki dei ban bud nuksa na ki Bengali ha West Bengal.
Haba ka BJP ka la byrngem ïa ki Bengali ba kin ym lah ban thaw Sorkar khlem ka BJP, ki la ai syndon da ka jingsneng.
Ki paidbah ka jylla Meghalaya ki dei ban ai jubab ïa ka BJP khnang ba kan ïohi ba ngim dei ban shah thom ha ka jingbyrngem jong ka BJP," ong u Bah Pala.
Ka BJP ka dei ka seng saiñpyrthei kaba ïatreilang bad ka NPP kaba ïalam ïa ka Sorkar Meghalaya Democratic Alliance (MDA).
U MP ka Seng Congress na Assam u Gourav Gogoi haba bynrap halor kane u la ong ba ka BJP ka shu kren baheh hynrei ha ka jingshisha na ki lai tylli ki elekshon ba la long ha Delhi, ha Gujarat bad ha Himachal Pradesh ka BJP ka jop tang ha Gujarat.
U la ong ba ka BJP ka pyrkhang ba ka pisa ka lah ban thied ïa ki vote hynrei ka Congress ka ngeit ba ka jingtrei shitom ka wanrah ïa u soh ka jingjop.
“Namarkata, ngi sngewskhem ba ki jingtrei jong ngi haba ïa nujor bad ki jingtreikam jong kane ka Sorkar ba mynta, ki paidbah ki lah ban ïohi ba ka Sorkar Congress ka kham trei bha shikatdei eh na ka bynta ka lawei baphyrnai jong ka Jylla Meghalaya," u la bynrap.
Shillong, K’lyngkot, 18: U Chief Electoral Officer (CEO) ka Jylla, u Bah F.
R Kharkongor, ha ka sngi Balang u la ïathuh ba ki don 34 tylli ki Constituency ha ka jylla baroh kawei kiba la ithuh kum ki Expenditure Sensitive Constituencies (ESCs) lane kiba jur bha ka jingtrei borbah jong ka bor pisa.
“Ki Expenditure Observers lane ki nongpeit pyrman ïa ka jingpynlut pynsep kin sa peitngor bha ïa kine ki Constituency khnang ba ka jingpyndonkam da ka bor pisa kan ym treikam satia ha kane ka elekshon," ong u Bah Kharkongngor ha ka jingïakren bad ki lad pathai khubor.
U la ïathuh ba ka Expenditure Monitoring Team, ki Flying Squads bad ki SFT kiba la ïoh jingshah hikai pyntbit kin sa sdang ïa la ka kamram ha ki District bad nalor kaba buh ruh ïa ki Complaint Monitoring Team.
Katkum ka jingïathuh jong u Bah Kharkongor, ki kyrtong ki lah ban pynlut pisa ha kane ka elekshon haduh 28 lak tyngka.
U Bah Kharkongngor u la pyntip ïa kane, hadien ba ka Election Commission of India ha ka por nohphai sngi jong ka sngi Balang ka la pynbna ïa ka tarik ban pynlong ïa ka elekshon ha Meghalaya ha ka 27 tarik, Rymphang, 2023 bad ka jingñiew ïa ki vote kan long ha 2 tarik, Lber, 2023.
“Kat haduh mynta ka sngi, ki 747 tylli ki Polling Station kiba la ithuh kum ki ‘vulnerable’ ne kiba don jingma bad 399 kum ki ‘critical’ lane kiba lah ban mih jingkulmar.
Hynrei, ka jingdon jong kine ki Polling Station kin sa nang kylla namarba ka elekshon ka la jan," u la bynrap.
U la ïathuh ruh ba 50% na ki 3482 tylli ki polling station kin shah kynthup ha ka Web Casting.
Katkum ka jingïathuh u Bah Kharkongngor, haduh 120 kynhun ki bor pahara kin sa wan poi ha kane ka Jylla Meghalaya ban pynthikna na ka bynta ban pynïaid beit ïa ka elekshon ha kane ka jylla.
“Ngi la pan 119 kynhun ki bor pahara, hynrei ngi la ïoh 120 kynhun na ka ECI.
Na kine, 30 kynhun ki ladep wan poi bad sa 10 kynhun kin sa wan poi bad ngi la ïoh mynta 40 kynhun kiba la don ha kane ka jylla bad shen ngin sa nang ïoh shuh shuh katba ka elekshon ka la nang hajan," la ïathuh u CEO.
Haba kylli shaphang ka jinglong jingman ha rilum Garo, ka thaiñ kaba ju mad ïa ka jingshah ktah na ki kam lehnoh ha ki snem baladep, u Bah Kharkongor u la ong, “kumba ka long ha u snem 2018, ka jinglong jingman ha rilum Garo ka la pher bha namarba ha kato ka por ngi ïohi ïa ka jingkhlaiñ jong ki seng lehnoh hynrei mynta kim don shuh.
Mynta ka la don hapdeng ka shongsuk shongsaiñ bad ki kam runar bad ki kam thombor kim ïoh jaka shuh.
"U la ïathuh ruh ba ka tnat Elekshon ka la buh thong da kaba bthah ïa baroh ki bor pynïaid elekshon ha ki district ba kin pynthikna ba kam dei ban don kano kano ka jingleh donbor bad thombor khnang ba ki paidbah kin ïohlad ban ïashim bynta ha ka elekshon kaba khuid ba suba bad hapdeng ka shongsuk shongsaiñ.
U Bah Kharkongor u la ïathuh ba ka jylla ka la biang pura ïa ki EVM bad ki VVPAT kaba long 150% na ka bynta kawei ka Constituency bad na ka bynta kawei ka polling station bad la pynlong ruh ïa ka jingjurip kaba ar sien ar wat ïa ki mashin.
U la ïathuh ba ha kane ka kynti, yn sa pyndonkam ïa ka M3 jong ki EVM bad ki VVPAT ha kaba, “lada don ka jingpyrshang ban leh tuh, kan mashin kan phai dien biang sha ka Factory Reset Mode…"U la ïathuh shuh shuh ba ka jingpynbiang nadong shadong ka la biang lut tad haduh ka sngi ñiew vote ha ka 2 tarik, Lber.
“Baroh ki Strong Rooms ha ki hynñiew tylli ki district ladep pynbiang," u la ong.
Haba pynpaw ba ki kyndon jong ka Model Code of Conduct kan long kaba treikam pyrkhing bha ha baroh kawei ka jylla, u CEO u la ong, “ki don bun kiba sngewthuh bakla, hynrei katkum ki kyndon jong ka ECI ka jingtreikam jong ka MCC ka la treikam noh mardor naduh ka sngi ba la pynbna ïa ka tarik ban pynlong ïa ka elekshon.
"U la ong ba ka Model Code of Conduct kan treikam ha ki 72 kynta ba la pynbna ïa ka elekshon khnang ban pyntikna ïa ka jingpyrkhing bad ka jingpeitngor tad haduh ban da kut ka elekshon.
U Bah Kharkongor u la ong ha kaba ïadei bad ka jingwah ïa ki dur ki dar, ki banner, ki lama ha ki nongkynti ka sorkar yn sa weng noh mardor hapoh ka 24 kynta naduh ba la pynbna ïa ka elekshon, bad ha ki jaka paidbah ïa ki jingwah lama, ki banner bad kiwei kiwei yn sa weng noh hapoh 48 kynta, katba ha ki jaka shimet yn hap ban weng noh hapoh 72 kynta.
“Ngin sa don ka jingïalang (video conferencing) bad baroh ki Deputy Commissioner lashai ka sngi ha kaba ngin sa ïasam ïa ki jingtip halor kine ki kyndon," u la ong.
U CEO shuh shuh u la ïathuh ba la khang syndon ban pyndonkam ïa ki kali sorkar da kino kino ki seng saiñpyrthei ne ki kyrtong ne kino kino ki briew kiba ïadon bynta ha ka elekshon.
Haba kylli, u Bah Kharkongor u la ong, “katkum ki kyndon, u Myntri Sorkar u la lah ban wan sha ophis da ka kali sorkar hynrei um lah pat ban leit ïalap elekshon da ka kali sorkar.
"“Hynrei, kito kiba hap ha ka Z category lane kito kiba la shah kynthup ban ïoh ïa ki Pulit pahara kan dang ïai bteng hynrei kim lah ban pyndonkam bakla ha ki jingleit ïalap elekshon.
Ka tnat Kam Pohing ka ladep buh ïa ka thup kyrteng ïano kiba lah ban pyndonkam ïa ki Pulit na ka bynta ka jingïada," u la ong.
U la ïathuh ba ym lah suh ban buh mawnongrim ne sdang ïa kano kano ka kam hadien ba la treikam ka MCC.
“Ha kaba ïadei bad ki kam pynroi bad ki kam shna jingshna, hapoh 72 kynta ka jingpynbna ïa ka elekshon, baroh ki jingtei kiba la dep sdang ki lah ban ïaid shakhmat hynrei tang ïa kiba thymmai la khang pyrshah hadien ba la treikam ka MCC," u la bynrap.
Shillong, K’lyngkot 18: Ka People Democratic Front (PDF) ha ka sngi Balang ha ka jingïalang ka Party kaba la pynlong ha Khasi National Durbar, Mawkhar, ka la pynkup burom ruh ïa ar ngut ki MLA jong ka party kiba la jop na ka party ha u 2018 bad kiba ïaineh bad ka bad pynkhreh ruh ban ïakhun biang ïa ka elekshon na kane hi ka party.
Kine ki arngut ki MLA kiba ka party ka pynkup burom ki long u Bah Gavin M Mylliem MLA ka Sohra uba dei ruh u President ka Party bad ïa u Bah Banteidor Lyngdoh MLA na Mawkynrew uba dei ruh u Myntri Sorkar bad Working President ka party.
Ha kane ka sngi la wan shim bynta lang ruh da ki kyrtong jong ka party kiban ïakhun ha kane ka kynti na ka tiket jong ka PDF.
Haba kren ha kane ka sngi u kyrtong ka party na Nongkrem u Bah Egenstar Kurkalang u la ong ba ka jingïakhun na Nongkrem ha kane ka kynti kaba mynta kan dei hapdeng uta u heh spah da kaba kren pharshi sha u kyrtong ka NPP u Bah Dasakhiat Lamare bad ïa uta u heh tyngam uba pyntieng pynsyier ïa ki paidbah da kaba ong ba ka jaidbynriew ka don ha tmier ka riat kaba u pharshi sha u kyrtong ka VPP uba dei ruh u President kane ka party u Bah Ardent M Basaïawmoit.
“Ha kane ka kynti kaba mynta ka jingïakhun kan dei hapdeng jong nga ubas leh da ki kam ban shakri hok ïa ki paid Nongkrem pyrshah ïa u heh spah uba la theh pisa shibun bha ha nongkrem bad poyrshah ïa u heh tyngam uba ïaid kylleng ka ri ban pyntieng ïa ki paid ka ri ba ka jaidbynriew ka don ha tmir ka riat hynrei ubym leh eiei mynba u la jop la ar wat kum u MLA ka Nongkrem bad ngan dei u nongpynliem ïa kine ki ramhah ha kane ka kynti kaba mynta," u la ong.
U la ong ruh ba ka jingdon kita ki High Level bad ki Low Level ka PDF kan pyndam lut hynrei kan wanrah ïa ka jinglevel ne jingïaryngkat ynda ka party kan ïalam ïa ka sorkar hadien ka elekshon.
U Bah Banteidor Lyngdoh, haba kynthoh halor ka jingphet noh ar ngut ki MLA kata u Bah Hamletson Dohling bad u Bah Jason S Mawlong, u la ong ba um lah sngewthuh ba ki ong ba lada ïaleh na ka PDF ruh jop hynrei lada ïaleh pat na ka NPP yn kham jop kham bun vote bad kaba ma ka long ba ïoh rem syndon ha kane ka elekshon.
Bah Gavin M Mylliem u la ong ba la ka long kumno kumno ruh dei ban skhem ka nongrim khnang ban nym ïalam bakla ïa ki paidbah.
U la ong ba kum ka Party kam shym la shu mynjur lut ïa ki mat ïakren kiba la shim da ka Sorkar.
U la ong ruh ba ha kine ki snem kiba ka party a don ha ka sorkar MDA ka party ka la pyrshang ïa kaba bha tam ban shakri ïa ka jaidbynriew khmatam ïa ki paid nongrep ha kaba u Myntri sorkar uba na party u la pyrshnag dohïap dohim ban pynurlong ïa kiba bun bah ki mat kiba ka party ka kular ïa ki paidbah shuwa ka elekshon ha u 2018.
Ha kane ka sngi la ïoh ruh ka jingkren na kiwei pat ki kyrtong ka party kiba kynthup ïa u Bah Shemhok Garod, kyrtong na Raliang, u Bah Roswel Shadap, kyrtong na Mawhati bad kiwei kiwei de ki kyrtong.
Ha kane ka sngi la wan sakhi lang ruh da ki nongkitkam bad ki nongkyrshan ka party na kylleng ki bynta ka ri Khasi-Jaintia.
Shillong, Kyllalyngkot 18 : Ka National Peoples Party (NPP) ka la ther tyngeh ïa ka nongïalam jongka All India Trinamool Congress (AITC) ka Mamata Banerjee da kaba ong ba ki jingkular jongka mynta ka sngi ïa ki paidbah ha ka jingïalang ha North Garo Hills ki dei tang ki jingkular pynbieit election ïa ki paidbah.
Ka jingkob ba ka baaki ne credit card We Card bad MYE Card ki dei ki Card ban pynkhie im thymmai ka dei kaba shu kob khlem da peit ne ïohi jngai namar lada pyntreikam ïa kine ka jylla Meghalaya kan dap ram shirynjain artat kumba la jia ha West Bengal.
Ka NPP ka la ong ba ka WE Card Scheme ka dei tang ka kyrteng thymmai jongka Lakshmir Bhandar Scheme kaba pyntreikam ha West Bengal.
Ka Per Capita Debt jongka sorkar AITC ha West Bengal ka long haduh 59,000 ha u snem 2022-23 bad kane ka jingkiew kane ka ram ka dei na ka daw jong kane ka skhim.
Nalor kata ka hap ban siew ram haduh 80-000 haduh 90,000 klur kynthup ïak a sut man la u snem.
Man la uwei pa kawei na ki nongshong shnong ha West Bengal ki hap ban siew ram 8000 tyngka shisnem.
Kumta ka NPP ka kwah ban pynshai kdar sha ki paidbah ba kim dei ban shah riam ha kine ki buit sianti ka AITC kaba la shu kular khlem nongrim satia.
Ka NPP ka la seng ïa ki nongrim ban kyntiew ïa ka jylla bad ïa ki nongshong shnong jongka bad kumta ki paidbah kim dei ban ngop ha kum kitei ki jingkular.
Ka ram ka shah jongka West Bengal mynta u snem 2022-23 ka lah ban kot sha ka 5.
86 lak klur na ka 5.
28 lak klur kat haduh ka 31 tarik u Lber 2022.
Ka jylla West Bengal ka la ïaksaid bha mynta namar kane ka jingduna pisa tyngka bad ka la shem jingeh ban dang pynïaid shakhmat ïa kine ki skhim ruh bad ïa kiwei kiwei ki skhim ruh.
Da kane ka jingdap ram shirynjaiñ kaba la eh ïa ka West Bengal ban pynkhuid ïa kane ka ram, ka paw shai kdar mynta ba ka AITC Ka kwah ban pynngop ïa ka jylla Meghalaya ruh ban ngat ha kajuh ka apot bad ba ki paidbah ruh kin mad ïaki jingeh.
Kumta ka NPP kan ym shah da lei lei ruh ba ka AITC kan pynbieit ïa ki paidbah da kine ki jingkular thok jongka bad kan dang ïai sei madan shuh shuh ïa ki jingshisha.
Ka long ruh ka bym shai naei ka AITC kan wanrah pisa ban pyntreikam ïa kine ki skhim lane ka lah ban pynkylla ïa ka fund jongka Meghalaya sha West Bengal.
Kane ka jingpynrung kyrteng ha kane ka skhim jongka AITC ka long ka ba la shu leh thok da ka I-PAC kaba dei ka agent kaba leit kylleng kylleng ban pynrung kyteng ïaki longkmie.
Kine ki skhim kin kot sha ka 2000 klur tyngka kaba long kumba 50% na ka jingpynlut jongka jylla.
Kane kan ktah jur bha ïa ki kam pynroi pynpar, ïa ka rukom sam mar bam bad wat ïa ka tulop jong ki nongtrei sorkar ruh lada pyntrei ha jylla.
Mynta ka AITC ka kwah ban tyrwa ha ka jingphohsniew ïa ki paid nognshong shnong ka jylla namar wat u Dr Mukul Sangma ruh um shym lah ban leh ei ei ia ka jylla ha ka por ba u long u myntri rangbah.
Haba phai sha ka jingbym ïoh kam ïoh jam ha West Bengal ka dei ka jylla kaba wan ba ar ha ka ri ha ka jingbun ki bym ïoh kam khamtam ki kynthei khynnah kaba long kat kum ka Employment Exchange 2020 statistic.
Ka West Bengal ka dang tam palat 24.
6 lak ngut ki bym ïoh kam ban ïa ka jylla Meghalaya kata ïaki kynthei.
Kat kum ka Employment Exchange statistic 2019 kiba bun eh ki bym ïoh kam ki dei ha West Bengal ba la poi haduh 77.
6lak ngut.
Ka sorkar West Bengal ka la kam ba ka la thaw kam 10 million ki post hynrei kat haduh mynta ka kaiphod jongka Employment Exchange katei ka jylla ba ki don 3.
5 million ki bym ïoh kam.
Ka don kumba 2,00,000 tylli ki post ha ki kam sorkar jong ki tnad bapher bapher bad ki don.
1.
5 lak tylli ki post ba lait ha ki kam hikai.
Kumba 1.
3 million kiba thep aplikeshon na ka bynta ki kam clerk bad kim pat ïoh kam naduh u snem 2018.
Ki don kumba 6 lak kiba la thep ïa ki post sub inspector bad inspectors kim pat shah khot interview haduh mynta.
Ka NPP ka la ong ba ka sorkar MDA hapoh ka jingïalam ka NPP ka la wanrah ka roi ka par ha ka jylla bad ka la thaw ruh ïa kiba bun ki polilsi bad prokram ban kyntiew ïa ka jylla.
Ka NPP ha kine ki san snem ka la trei borbah ban kyntiew ïa ka jylla bad ka jingpyntreikam ïaka skhim FOCUS bad FOCUS + ban ïarap ïa ki nongrep bad ki producers group ka la ai jingmyntoi bha ïa ki.
Kiba bun ki la ïoh jnigmyntoi bha na kine ki skhim bad ki don haduh 4.
5 lak ki nongrep ba la ïoh jingkyrshan na kine ki skhim.
Ban ri jingri ka sorkar ka la ïarap ban ai haduh 10,000 tyngka.
Ban kyntiew bad ai kam ïa ki samla la pyntreikam iaka skhim YESS.
Kane ka skhim ruh ka la wanrah jingmyntoi bha ïa ki samla namar ki samla kiba don la ki kynhun kynhun treikam ki ïoh jingiarap haduh 1 lak tyngka bad kane ka la ïarap shi katdei eh ïaki khun samla ha ka jylla ban ïeng ha la ki jong ki kjat pynkut ka kyrwoh na ka NPP.
Shillong, K’Lyngkot 18 : Haduh san ngut ki MLA na ki party bapher bapher kynthup ïa u Myntri Sorkar ki la resaiñ hynne ka sngi bad tang hadien khyndiat kynta ki la pynïasoh lut sha ka UDP, kawei na ki seng riewlum kaba heh tam ha ka jylla bad kaba donlang ruh ha ka sorkar synrop jong ka Meghalaya Democratic Alliance.
Kitei kiba resaiñ hynne ka sngi ki kynthup ïa u MLA ka HSPDP na Mawkyrwat ba dei ruh u Myntri ka tnad PHE, Bah Renikton L Tongkhar, nangta u Bah Lambor Malngiang MLA shimet na Nongkrem, MLA ka Trinamool Congress na Sutnga-Saipung Bah Shitlang Pale bad arngut ki MLA ba shah sospon ha ka Congress ba kynthup ïa u Bah PT Sawkmie, MLA ka Mawlai bad MLA ka Nongpoh, Bah Mayralborn Syiem.
Ïa kitei baroh (lait noh u Bah PT Sawkmie) la pdiang burom sha ka party da u President rangbah ka UDP, Bah Metbah Lyngdoh ha ka jingïalang kaba la donlang naduh ki nongkyrshan haduh ki nongïalam ba hakhmat jong ka party.
Kumba long haduh mynta, ka UDP ka la dep ban pynbna haduh 40 ngut ki kyrtong na ki 60 tylli ki constituency kiba don ha ka jylla.
Haba kren ha katei ka jingïalang, u Bah Metbah u la ong ba mynta ka party kan leit sha ka elekshon da ki 12 ngut ki MLA, kata na ki 7 ngut ki MLA kiba la don lypa bad kitei ki san ngut kiba thymmai, kata khlem kynthup shuh ïa u Eugeneson Lyngdoh, MLA ka Mawphlang u bym shym la treh ban ïakhun biang.
“Kiba bun ki la buh jingkylli katno ngut ki MLA ba ka UDP kan jop hynrei nga nud ban ong ba katkum ka sorbe ba ngi la leh baroh 7 ngut ki MLA ka UDP kin jop biang bad ka sorbe ka ïathuh ruh ba kine ki san ngut kiba wan ïasoh mynta sha ka party ruh kin jop biang," u la bynrap shuh shuh.
Da kaba kubur ïa ka jingkob jong u General Secretary ka Party, Dr.
Jemino Mawthoh bad ruh ïa ka jingkren jong u Bah Renikton, u Bah Metbah u la ong ruh ba ki don beit ka jingsngew skhem ba kin poi beit sha ka thong namar na ki 12 ngut ki MLA kiba la jop ha u 2018, ka party ka don ruh bun ki MDC nalor ki MLA ba rim bad ki dur khmat thymmai kiban aireng mynta ka kynti.
Na ka liang u President u la ïathuh ruh ba ka party ka dang bishar ruh mynta sa ïa ka kyrteng jong ki 20 ngut ki kyrtong ha shwa ba kin pynbna ïa ka thup kaban wan.
“Kum ka party ngi da bishar bniah ïa ki kyrtong khnang ban pyntikna ba ki paidbah kin hun shwa ba kin ai ïa ka rai.
"U ong ruh ba katei ka rai ba ki shim ka lah ruh ban pynsngewsih ïano ïano bad kumta kum ka party ki panmap namar ki kwah ba kaei ka rai ba ki shim kan dei kaba paka.
“Kat shaba ngi leit ki paidbah ki phai khmat sha ka party UDP namar ki ong ba dei tang ka UDP ha kane ka elekshon kaba mynta kaba i don ka jingkyrmen namar kat shaba ki phai ki ïohi ba ym poi shaei shaei ruh," u la ong.
U President u la ong ruh ba dei hadien ki lai tylli ki elekshon shiteng samoi ba kum ka party ki la ïohi ba ki paidbah ka jylla ki la pyni ïa ka dak ba ki don ka jingshaniah ïa ka UDP kum ka party kaban ïalam noh ïa ka jylla.
Shillong, K’lyngkot 18 : Ka Chairperson ka All India Trinamool Congress (AITC) Mamata Banerjee mynta ka Sngi Balang kala ong ba tang ka party jong ka, kaba lah ban ai ïa ka Sorkar kaba shakri hok ïa ki paidbah ka Jylla Meghalaya.
Ka Banerjee ha ka jingleit ïuhkjat ha North Garo Hills, la pdiang sangewbha da ki hajar ngut ki briew kiba la ïalum paidbah ha madan Dilma Apal, Mendipathar.
Ka Banerjee kala ong “Nga wan hangne ban ïathuh ha phi ba ka TMC ka dei ka Party kaba tang ma ka, kaba lah ban ai ïa ka sorkar kaba shakri hok bad ïarap ban pynrulong ïa ka jingphohsniew ki samla, ki samla pule bad ki Kynthei.
Nga ai ha ki Kynthei ïa ka Lakshmir Bhandaar.
Hangne, ngan ai T.
1000 sha ka Kynthei jong kawei pa kawei ka Longïing".
Ha ka jingwan ïuhkjat jong ka ha Jylla ha u bnai Nohprah, ka Chairperson ka AITC kala pyllait paidbah ïa ka WE Card Scheme ba kular ban ai song jingïarap pisa sha ki kynthei ka Jylla Meghalaya kum ka jingpynkupbor ïa ki.
Kane ka skhim kala ïoh ïa ka jingpynrung kyrteng palat 3.
50 lak ngut haduh mynta.
Haba jer ïa ki jingbym lah treikam jong ka Sorkar MDA, ka Mamata kala ong “Kaei kaba ka Sorkar kala leh ha kine ki san snem? Nga kob ïa ki ban pyni ïa ka report card ïa kaei kaba kila leh ha kine ki san snem.
Balei la bun tylli ki kam, ka bording kam shym la poi ha Meghalaya.
Balei ba ki samla kim ïoh ïa ki lad ïohkam ïohjam".
Haba kdew ïa ka jingaiti jong ka Meghalaya TMC ïa ka Jylla, ka Mamata kala kyrpad ïa ki paidbah “ban pynkup ïa ki briew, bat ïa ka deiriti, lehkmen ïa ka jinglong kyrpang ka Meghalaya".
Haba ai khublei ïa ki paidbah halor ka jingshaniah ia ka jingïohi jngai jong ka Meghalaya TMC, u National General Secretary ka AITC ula ong “Haba peit ïa ka jingieid, ka jingïaroh, bad ka jingthrang jong ki paidbah, nga lah ban ong ba ka NPP kan nym ïoh jingjop wat tang shi seat na Ri-lum Garo".
U Abhishek ula ong ba lada ka AITC ka shah jied ban ïoh bat ïa ka bor synshar, ki paidbah ka Jylla kin pynïaid ïa ka Sorkar ha Meghalaya, ym kum kito ki nongïalam kila pynïaid ïa ka Sorkar na ki ïingpaki dulan na Guwahati bad Delhi.
Shillong, K’lyngkot, 18: Ka Election Commission of India (ECI) ha ka sngi Balang ka la pynbna ba ka sngi thep vote ban jied ïa ki nongmihkhmat ba thymmai sha ka Iingdorbar Thawaiñ ka Jylla Meghalaya kan sa long ha ka 27 tarik, Rymphang, 2023 bad ka jingñiew ïa ki vote kan sa long ha ka 2 tarik, Lber 2023.
U Chief Election Commissioner (CEC) u Rajiv Kumar, u la pyntip ba ka Jylla Meghalaya bad ka jylla Nagaland kin sa pynlong ha kajuh ka sngi ïa ka jingïathep vote kata ha ka 27 tarik Rymphang katba ha ka jylla Tripura yn sa pynlong ha ka 16 tarik u Rymphang.
Kine baroh lai tylli ki Jylla ki don mar 60 tylli ki Constituency.
Ka sngi ban ñiew ïa ki vote ha baroh lai tylli ki Jylla kan long ha ka 2 tarik u Lber, 2023.
Ha Meghalaya bad Nagaland, ka sngi ban pynmih ïa ka jingpynbna (Notification) bad ban sdang thep kyrteng ka long ha ka 31 tarik, Kyllalyngkot bad ka sngi khatduh ban thep kyrteng kan long ha ka 7 tarik, Rymphang.
Ka sngi bishar ïa ki kyrteng jong ki kyrtong kan long ha ka 8 tarik, Rymphang bad ka sngi ba khatduh ïa ki kyrtong ban weng kyrteng kan long ha ka 10 tarik, Rymphang.
Katba ha Jylla Tripura, ka sngi pynmih ïa ka jingpynbna bad ban sdang thep kyrteng ki kyrtong kan long ha ka 21 tarik u Kyllalyngkot bad ka sngi thep kyrteng ba khatduh kan long ha ka 30 tarik Kyllalyngkot.
Ka sngi bishar ïa ki kyrteng jong ki kyrtong kan long ha ka 31 taik Kyllalyngkot bad ka sngi ba khatduh ïa ki kyrtong ban weng noh ïa ki kyrteng kan long ha ka 2 tarik u Rymphang.
Ka ECI ka pynbna ba ka sngi thep vote ha Tripura kan long ha ka 16 tarik, Rymphang bad ka jingñiew ïa ki vote kan long ha ka 2 tarik, Lber.
U Chief Election Commissioner u la pynbna ba ka Model Code of Conduct (MCC) ka la treikam naduh kane ka sngi.
Shillong, Nohprah, 06: Ka Sorkar Jylla ha ka jingpynbna ba la pynmih paidbah, ka la hukum ban pynkha ïa ka Police Outpost ba thymmai ha ka shnong Barato, West Jaiñtia Hills ka ban tip kum ka Barato Police Outpost.
Ïa kane la pyntip da u Secretary ka Tnad Home (Police) ka Sorkar Jylla.
Ka Barato Police Outpost la ker da ka Saitsama Out Post na shaphang shatei, ka Jowai Police Station sha mihngi, ka Raliang Out Post na Shathei bad ka Nartiang PIC na Sepngi.
Kum ban shu pynkynmaw dang shen, ka Sorkar Jylla ka la rai ban pynkha ïa ki Border Outpost ha ki 7 tylli ki jaka khappud jong ka Jylla Meghalaya bad ka Jylla Assam.
Kane ka la mih hadien ka jingshah siat ïap jong ki san ngut ki paidbah ka shnong Mukroh ha ki Pulit ka jylla Assam bad ki Forest Guard ha ka 22 tarik u Naiwieng.
Hadien ba ka Sorkar Jylla ka la pynbna ban pynkha ïa ki 7 tylli ki Border Out Post ha ki jaka khappud, ki sengbhalang bad ki paidbah nongshong shnong jong ka Shnong Mukroh ki la dawa ïa ka Sorkar ban buh ïa ka Border Out Post ha ka shnong Mukroh ym ha ka shnong Barato halor ka nongrim ba ka shnong Mukroh ka dei kaba dang hap hapoh ka West Jaiñtia Hills District.
Ki shnong kiba hap ha kane ka Police Outpost ba thymmai ki kynthup ïa ka Barato, Mukroh, Saba, Maitdien, Jongkynshur, Iongkwang, Thangrain, Khliehsniriang, Shiliangmyntang, Thadsning, Thad Ïalong, Musiaw, Samatan, Moobandu, Latymphu, Thadbamon, Umsalang, Lummuriap, Sowkhlieh bad ka Bhaiñ.
Da ka jingpynkha ïa ka Barato Police Outpost, baroh ki jaka kiba la pynhap ha kane ka Outpost kin ym hap shuh ha ka Nartiang Police Station.
Shillong, Nohprah, 06: Ka Khasi Hills Autonomous District Council (KHADC) lyngba ka Executive Committee ka la pynkhreh ban pynbna noh ïa ka elekshon jied Syiem ba pura hapoh ka Hima Mylliem ha kaba ïa kane ka kam la buh thong ban pyndep la kumno kumno hapoh u Kyllalyngkot, 2023 katkum ka Act and ka Rules jong ka Hima Mylliem.
U Executive Member incharge Elaka u Bah Jambor War ha ka jingïakren bad ki lad pathai khubor ha ka Lah Sngi U Blei u la ong, “ka daw ba kongsan ba ka Executive Committee lyngba ka tnat Elaka ka la shim ïa ka rai ban pynlong noh ïa ka elekshon ka long hadien ba u Pa’iem Latho Manik Syiem uba la shah pynsangeh kam shipor na ki daw ki jingshah ujor bad ka jingdon hapdeng ki jingshah tohkit halor ki jingshah kynnoh u la iehnoh na ka khet kum u Syiem ba pura jong ka Hima Mylliem.
"U la phah ïa ka shithi iehnoh kam naduh ka 10 tarik, Naiwieng, 2022 bad aidaw ba u la don ha ka rta kaba la noh, nangta ba um shym don shuh ha ka met kaba Koit ka Khiah.
“Kumta ka Executive Committee kam don lad shuh da kumwei pat hynrei tang ban shu pdiang beit ïa ka jingieh noh kam jong u Pa’iem Latho," ong u Bah War bad bynrap, “hadien ba ngi la pdiang ïa ka shithi iehnohkam lyngba ka tnat Elaka bad kaba sah mynta ka long ba hap ban pyndap ïa ka kam ba thylli.
"“Ka EC lyngba ka tnat ka la dep pynmih ruh ïa ka jingpynbna ne Notification kaba la don mynta hapoh ophis Hima Mylliem bad ban pynïaid shaphrang ïa ka jingjied Syiem ba pura bad mynta la aiti ha u Returning Officer ban pan ïa ka thup jong ki nongthep vote (Voter list) bad ban leh ïa ka jingïakam bad bad ka jingpyrshah (Claims and Objection)," ong u Bah Jambor.
Haba kylli la ka donkam neem ïa u Acting Syiem ka Hima Mylliem u Paiem Ainam Manik Syiem ban hap iehnoh kam lada u kwah ban ïakhun shwa ka ilekshon jied Syiem, u Bah War u la ïathuh, katkum ka Hima Mylliem Act kam shym la don ka kyndon kaba ong ne kdew ba u Acting Syiem u hap ban hiar shwa na ka khet lada u kwah ïakhun ïa ka Elekshon jied Syiem ha shwa ka ilekshon bad u lah ban ïakhun beit ïa ka ilekshon.
“Kumba ka long mynta ka jingpynkhreh ïa ka ilekshon ka la ïaid shakhmat," u la ong.
Ha kaba ïadei bad ka jingtohkit haba ïadei bad ki jingkynnoh pyrshah u Paiem Latho Manik Syiem kaba la wan ka hukum napoh ka Ïingkashari Meghalaya High Court ba ka Council ka dei ban pyndep noh ïa kane ka kam hapoh lai bnai, u Bah War u la ong, “ha kaba ïadei bad ka hukum jong ka iingbishar un sa khot ïa ki Legal Adviser ka Council ban ïasyllok ha kaba ïadei bad kane ka kam bad kumjuh haba ïadei bad ka jingphah hiar khet ïa u Acting Syiem ka Hima Mylliem u Paiem Ainam Manik Syiem namarba u dei u pyrsa trai jong u Paiem Latho katba ka jingtohkit ka dang ïaid.
".
Shillong, Nohprah 06: U President ka People’s Democratic Front (PDF) Bah Gavin M.
Mylliem, u la pyntip ba ka Party kan sdang ban khot aplikeshon na ka bynta ki kyrtong kiba kwah ban aireng ha ka elekshon sha ka Ïingdorbar Thawaiñ ka Jylla naduh ka 12 tarik u Nohprah, 2022.
Shillong, Nohprah, 06: Ka Maitshaphrang ha ka sngi Baar ka la dawa ïa ka Sorkar Jylla ban pynbna ïa ka 6 tarik u Nohprah, kaba dei ka sngi ïap jong ka Phan Nonglait kum ka sngi Shuti ha ka jylla baroh kawei.
Kumba ka long mynta, dei tang ka Eastern West Khasi Hills District kaba la pynbna shuti mynta ka sngi Baar ban rakhe ïa ka lyngkhuh sngi ïap jong ka Phan Nonglait.
U Convenor jong ka Maitshaphrang u Bah Michael Syiem ha ka jingïakren bad ki lad pathai khubor u la ong, ka Phan Nonglait ka dei ka riewshlur kaba la don bynta ha ka jingïaleh laitluid jong ka ri India kum ka kynthei ba nyngkong eh ban synran ïa u Syiem Tirot Sing bad ïa ki shipai jong u ban pynïap klep ïa ki shipai ka Sorkar Phareng.
“U synñiang u bynhei jong ka Phan Nonglait ha ka jingïaleh laitluid, kam ïapher na ka Rani Lakshmibai jong ka Jhansi ha u snem 1857.
Nalor ba ka long ka riewshlur ban ïadon bynta lang ha ka Anglo-Khasi War, ka la long ka atiar ba ki shipai u Tirot Sing ki la ïoh ban pynïap ïa ki 32 ngut ki shipai Phareng," ong u Bah Syiem.
U la ong, ha ka jingkynmaw burom ïa ka lyngkhuh sngi ïap kaba 172 snem jong ka Phang Nonglait, ka Maitshaphrang ka kyntu ïa ka Sorkar Pdeng bad ka Sorkar Meghalaya ban ai ka jingithuh bad ïa kane ka riewshlur bad ban rakhe ïa ka 6 tarik u Nohprah kum ka sngi kynmaw burom ïa ka Phan Nonglait khnang ban dup pynpaw pyrthei ïa u synñiang bad ka jinglen lade da kaba ai khusnam ha ka kyrteng jong ka.
U Bah Syiem u la ïathuh ruh ba ka Maitshaphrang ka la pynlong teng ïa ka drama ba la ai kyrteng, “ka drama ka Phan Nonglait, ha kiba bun ki shnong ha Shillong bad ha Nongkhlaw ha ki snem 1994 bad 1995.
La pynmih ruh da ka kot lyngkdop halor kane ka drama bad ïa ka jingkynthoh la ai da u Vice Chancellor barim jong ka NEHU u Dr.
Barister Pakem.
Dang shen ha ka 29 tarik, Ïaiong, 2022 u samla Daniel Stone Lyngdoh Nonglait u la pynmih pyrthei ïa ka kot kaba u la ai kyrteng, “Ka Phan Nonglait-A Lady Freedom Fighter of India," hadien ka jingwad bniah kaba la shimpor haduh 19 snem kynthih.
Shillong, Nohprah, 06: Ki nonghikai College ba ïoh jingïarap na ka Sorkar Jylla ha ka Sngi Baar ki la ai khublei ïa ka Ingbishar Meghalaya High Court halor ka rai ban pyndam noh ïa ka hukum ban khanglad ïa ki nonghikai ba kin ïashim bynta ha ka saiñ hima.
Ha ka jingïakren bad ki lad pathai khubor u Bah Brightstarwel Marbaniang uwei na ki nongmudui pyrshah ïa ka rai jong ka Sorkar Meghalaya ha Iingbishar Meghalaya High Court u la ong, “ka sorkar Meghalaya naduh u snem 2018 ka la wanrah ïa ka State Education Policy ban khanglad ïa ki nonghikai ban shim bynta ha ka jylli jong ka saiñpyrthei.
Dei ha u snem 2021 ka kynhun Myntri jong ka Sorkar Jylla ka la mynjur ïa ki kyndon (Rules) kiba la la batai shai ba la khang ïa ki nonghikai (Professor) ban shim bynta ha ka saiñpyrthei.
"“Ha u bnai Jylliew 2021, ngi ki 6 ngut ki nonghikai Professor jong ki College ba ïoh jingïarap na ka Sorkar Jylla ngi la ujor ha ka Iingbishar Meghalaya High Court bad dei ha ka 5 tarik mynta u bnai ka Iingbishar ka la pynduh pyndam syndon ïa kane ka jingpynbna (Notification) ba la pynmih hukum jong ka Sorkar" la ong u Bah Brightstar.
U Bah Brightstar u la ïathuh ba ki nonghikai kim banse ban leit ujor sha ka Iingbishar namar na ka liang jong u Symbud Myntri Rangbah ka Jylla u Bah Prestone Tynsong ruh u la kren da kaba shai ba lada ki nonghikai ki sngewthut ïa kane ka jingpynbna lane ka Notification ki lah ban leit ujor sha Iingbishar.
Ahmedabad: U Saket Gokhale, u National Spokerpesron ka Seng Trinamool Congress, uba la long u shiah ba thar ïa ka sorkar Meghalaya khamtam ïa ka NPP, u la shah kem hynnin ka miet na Jaipur, Rajasthan, halor ka jingkynnoh ba u la kren shu thaw bad kynnoh khlem nongrim ïa u Myntri Rangbah Duh ka ri, u Narendra Modi.
Dang hynnin ka sngi, u Gokhale, u la sei madab ïa ka jingpyndonkam bakla ka sorkar Meghalaya, khamtam u Ram Kumar, IAS, u ophisar rangbah jong ka Sorkar Meghalaya ha kaba ïadei bad ka jing pynlut pisa ka kompeni Meghalatan Age Ltd, kaba dei ka Kompeni ba u Ram Kumar u long kum u Chairman.
Ki Pulit Gujrat ki la kem ïa u Gokhale na Kad Liengsuiñ, halor ka jingthoh jong u ha ka Twitter ba u Modi u la pynlut haduh 30 klur ha ka por ba u leit jngoh ïa ka jingkieng doi doi, ka Morbi Bridge kaba la twa ha kine ki bnai baladep ha Gujrat ha kaba palat spah ngut ki briew ki la ïap.
Ki Pulit ki la kynnoh ba une u heh ka TMC, u la pyndonkam da ki kot ki sla ba shu thok ban kynnoh ïa u Modi.
Shillong, Nohprah 06 : Ka Dorbar Shnong Mission kan pynlong ïa ka jingpynkhuid shnong ha ka 10tarik mynta u bnai (Sngi Saitjaiñ) naduh ka por 7:00 baje mynstep tad haduh ban da dep ka kam.
Ka kyrwoh na ka Dorbar Shnong ka pyntip ruh ba na ka bynta ka jingiaid beit ka prokram la hap ban pyrkhing ban rung ban mih ki kali ha shnong thang khyndiat por haduh ban da dep ka jingpynkhuid.
Kumta la kyrpad ïa ki paidbah ba kin iai shah lang ha katei ka sngi.
Kane ka long katkum ka kyrwoh ba la phah da u Prof.
Don Kupar War, Secretary.
Shillong, Nohprah 06 : Ka BJP Shillong South ryngkat ka jingïatreilang bad ka MCIC ka la sam haduh 658 tylli ki khusnam sha baroh ki nongtrei bylla sngi, nongtrei Ïing briew, nongbylla Saitjaiñ, ASHA, Anganwadi bad bun kiwei kiwei ha ka jingïalang pynkup burom kaba long ha State Central Library Shillong.
Ïa kitei ki khusnam la sam da u MLA ka thaiñ Bah Sanbor Shullai ba dei ruh u Myntri ka sorkar jylla ha kaba baroh ki ïoh da ki jingai sngewbha bad ka song pisa.
Ha kane ka prokram kitei ki 658 ngut ki nongtrei kiba u MLA u la pynkup burom ki kynthup naduh ki nongñiah taksi, nongsar surok, nongsait jaiñ nong, ki nongtrei Anganwadi, ki ASHA, ki nongsam shana bad kiwei kiwei.
U Bah Sanbor haba kren ha kane ka jingïalang u la ong ba kine ki nongtrei ki dei kiba la noh synniang shibun sha ka imlang ka sahlang bad khlem ma ki, ka lah ban pynkhih win ïa ka jylla khamtam ïa ka jinglong ki shnong ki thaw.
“Lada maphi baroh phi ïa sangeh trei katno kan kulmar baroh kawei ka jylla," ong u Bah Sanbor haba kren ha katei ka sngi.
U la pyntip ruh ba ka jingsam ïa ka song pisa ka dei kaba u la lah ban pynlang na ka tulop MLA ka jong u, kaba la kot sha ka 14 lak tyngka tam bad ong ruh ba ha u snem ban wan un sa leh kham bha shuh shuh.
U la kyntu ruh ïa kiwei pat ki MLA ba kin bud ïa kane ka nuksa naba kane kadei kaba nyngkong eh ba ka constituency ka la pynlong ïa kane ka jingithuh ïa ka jingtreikam jong ki.
“Lada na ka T.
2 lak 3 hajar ka tulop ki MLA ha ka shibnai ki pynlang ban ïarap ïa kiba kum kine ki briew kan long ka jingmyntoi ïa kum kine ki longïing," u la ong da kaba bynrap ba ïa kane u la pynlang manla u snem bad un ïai sam ruh ïa kine ki khusnam manla u snem.
U la ba kan long ka bym dei ban ithuh ne ai khusnam tang ïa kiba paw ha kiwei ki kam hynrei la klet pat ïa kum kine ki longïing.
U la ïathuh ba ïa kane pisa u la thep hapoh ka MLA Charitable fund kaba long kum ka jingïarap ïa kiba rit ba ria bad kiba rit ka jingsiew da kaba ïathuh ruh ba hadien ka jingïakren kaba jur hapoh kynhun myntri mynta ka Sorkar ka la mynjur ban kyntiew ïa ka Honorarium kiba trei Anganwadi.
Shillong, Nohprah 06: Ka United Democratic Party (UDP) ha ka sngi Ba-ar ka la pynbna ïa ki kyrtong jong ki 32 ngut ki kyrtong jong ka thup ba nyngkong kiban aireng ïa ka elekshon MLA jong u snem 2023.
Ki 32 ngut ki kyrtong kiba ka UDP ka pynbna ka long hadien ba ka State Election Committee ka UDP ki la ai jingmynjur ba kin ïoh ïa ka tiket ban ïakhun ïa ka elekshon ha u 2023.
Kine ki kyrtong kiba ka UDP ka pynbna ki kynthup lai ngut ki MLA kiba long ruh ki myntri ha ka MDA kata u Bah Kyrmen Shylla (Khliehriat), Bah Lahkmen Rymbui (Amlarem), Bah Brolding Nongsiej (Mawthadraishan) bad ki lai ngut ki MLA ba kynthup ïa u Bah Nujorki Sungoh (Mookaïaw), Bah Balajied Kupar Synrem (Shella), u Bah Pius Marwein (Ranikor) bad kumjuh ïa u Lam Phang ka Ïing Dorbar Thawaiñ u Bah Metbah Lyngdoh (Mairang).
Ka UDP ka la pynbna ruh ïa ki san ngut ki MDC ba kynthup ïa u CEM ka KHADC u Bah Titosstarwell Chyne (Sohra), Bah Paul Lyngdoh (West Shillong), Bah Mitchel Wankhar (Mylliem), u Bah Dawan Lyngdoh (Nartiang) bad u Bah Treilang Suchiang (Raliang) nangta u CEM barim ka JHADC u Bah Moonlight Pariat (Jowai).
Ha kane ka thup ba nyngkong ki don ruh saw ngut ki MLA barim kiba kynthup ïa u Bah HDR Lyngdoh (Sohiong), Dr Jemino Mawthoh (Nongthymmai), u Luderberth Ch Momin (Kharkutta) bad u Bah Remington Pyngrope (Mawkynrew).
Shuh shuh ha kane ka thup ki don arnhut ki doctor MBBS ba kynthup ïa u Director of Health Services (DHS) barim ka jylla u Dr Aman War (North Shillong) bad u Dr Osaphi Smithson Jyrwa (Mawryngkneng).
Ki don ruh arngut laingut ki ophisar ba la shongthait kiba la mih kyrteng ha ka thup ba nyngkong kata u Executive Engineer PWD u Bah Baïahunang Makdoh (Mawhati), u Assistant Director, Agriculture u Bah Olan Singh Suiñ (Mawsynram) bad u ex-service u Taposh D Marak (Resubelpara).
shuh shuh kiba ka UDP ka pynbna ha kane ka thup ki kynthup ïa u Bah Anthony Khongwang (Pynursla), u Rakkam Ch Marak (Bajengdoba), u Bah Badhok Nongmalieh (Jirang), u Bah Sunshine Makri (Umsning), Bah Polestar Nongsiej (Nongstoin), u Subroto G Marak (Mendipathar), u Andreash G Momin (Rongjeng), u Ronald Rikman Sangma (Salmanpara), u Kennethson R Sangma (Dalu) bad u Ashahel D Shira (Rajabala).
Lah ban ïohi ba kiba bun na ki nongkitkam kiba ha khmat jong ka UDP ki la mih kyrteng kum ki kyrtong ha kane ka thup ba nyngkong lait noh u Bah Bindo M Lanong uba dei uwei napdeng ki nongseng ka party bad uba la pan tiket ban ïakhun ïa ka elekshon na Nongkrem hynrei namar ka jingthmu u MLA ba mynta ka Nongkrem u Bah Lambor Malngiang ban pynïasoh sha ka UDP bad ban pan tiket ruh na ka liang ka UDP lah ban sngewthuh ba kan pynduh tiket noh ïa u Bah Bindo ban ai pat sha u Bah Lambor.
Haba kren ha kane ka sngi, u Bah Metbah Lyngdoh u ola ong ba kat shaba leit ba wan ka khana kaba ki paidbah ki ïakren bha ka long ïa ka jingdonkam ïa ka seng saiñ pyrthei riewlum na ka jylla ba kan shimti noh ïa u lakam synshar na ka kti ki National party namar dei tang ka seng riewlum kaba lah ban synshar ïa ka jylla kat kum ka jingkwah bad ka jingangnud ki nongshong shnong ka jylla.
“Nga sngewthuh shai ba ka don jaka ïa ki seng riewlum jong ka jylla ba thaw sorkar namar dei tang ka seng riewlum kaban lah ban pynurlong ïa ka thong bad ka jingangnud kaba ki paidbah ki kwah la slem ki ban ïohi namar kine ki National Party kim lah ban pynurlong satia ïa kane bad ruh namar ki don ki high comand kaba khynrwait shabi ïa ki," u la ong.
Shuh shuh u la ong ba naduh ki snem kiba ngi ïoh la ka jong ka jylla kham bunsien hi kiba ïoh ban synshar ïa ka jylla ki dei beit ki national party ym kum kiwei pat ki jylla kiba ki paidbah ki ailad ïa ki seng riewlum ba kin bat ïa u lakam synshar kum ha Mizoram, Nagaland, bad ha Sikkim bad u la ong ruh ba ha ka jylla kaba lah ban shim ïa u lakam synshar ka dei beit tang ka UDP kaba u Bah EK Mawlong u la seng nongrim.
“Ngi kyrmen skhem ba ha u 2023 ki paidbah ka jylla kin pynjop kham shibun ngut ki MLA namar kumba long mynta ki kwah ruh ïa ka seng riewlum ba kan synshar ïa ka jylla bad kyrmen ha ka vote ruh kin pyni ïa kata," u la bynrap.
Shillong, Nohprah 06: U samla Avner Pariat ha ka sngi Ba-ar u la pynbna ba un ïakhun ïa ka ilekshon 2023 na ka seng Voice of the People Party (VPP) napoh ka East Shillong East constituency kaba la mihkhmat da ka Dr M Ampareen Lyngdoh kaba la jop la laisien lynter na katei ka constituency.
Haba kren sha ki lad pathai khubor u samla Avner u la ong ba kane ka jingshim rai ban ïakhun na ka seng VPP kadei namar u sngew ïahap bad ki nongrim ba ka Party ka ieng.
U samla Avner u la ong ba ka thong jong u ban ïakhun ïa ka ilekshon 2023 kadei na ka bynta ban pynbha ne wanrah ka jingkylla hapoh ka East Shillong khamtam haka liang ka tnat ka koit la khiah.
U la ong ba ka thong jong ka VPP kadei ‘Clean Politics’ ka ba mut ban wanrah ka synshar khaddar kaba khuid hapoh ka jylla baroh kawei.
“Baroh shi katta nga ju don bynta bad kiwei ki sengsaiñ pyrthei bad ha kine ki shisnem tam, nga la thmu ruh ban ïakhun ïa ka ilekshon 2023 kum u kyrtong shimet hynrei mynta nga la rai ban ïakhun noh na ka VPP namar nga sngew ba ki nongrim bad ka thong ba nga don ki ïahap bad ki nongrim bad ki mat ba kane ka Party ka ïeng," u la ong.
U la ong ba ka Shillong East ka dang don bun ki jingduna kiba long ki dieng pynkiang ïa ki paidbah khamtam ïa ki samla bad dei namar kane u kwah ban ïakhun ïa ka ilekshon ban weng lut ïa kine ki jait jingeh.
Shuh shuh u la bynrap ba u don jingthmu ban wanrah jingkylla ha ka liang ka koit ka khiah da ka ba pynbha ïa ki Dispensary, ki CHC bad kiwei ki jaka sumar hapoh ka constituency.
Shillong, Nohprah, 06: “Kumba long ka seng Congress ha u snem 2014, ka NPP kaba la sdang ngam ka la lapmiet ha ka khyllipmat ba khatduh ban plie bad ban buh mawnongrim," ong ka Bharatiya Janata Party (BJP).
U State President jong ka BJP, u Bah Ernest Mawrie ha ka sngi Baar u la siat shi maw ïa ka NPP kaba leh smat kynsan kynsan ban trei na ka bynta u paidbah.
Haba pynïasyriem bad ka Sorkar Congress ha u snem 2014, u Bah Mawrie u la ong, “ka NPP ka sngewthuh bha ïa ka jinghiar jong ka bad ka jingkhih bitar jong ki paidbah pyrshah ïa ki.
Ka NPP ka sngewthuh bha ba kam shym la leh eiei ha ki saw snem shiteng na ka bynta ki paidbah.
Ki tip ba ki paidbah ki la rai ban jynrat na ka bor synshar.
"“Kumba long ka Congress ha u snem 2014 (shwa ka elekshon jong ka Lok Sabha), ka NPP ruh mynta ka la pynlap miet tang ban plie bad buh mawnongrim," u la ong.
U Bah Mawrie u la ong, bun na ki projek ki kiba la plie ki dei ki bym pat dep pura satia bad ki mawnongrim ki dei kiba la shu buh khlem da pyrkhat sani bad khlem kano kano ka jingmang pisa.
U la ong, “kine ki dei tang kiba rit.
Kine baroh la shu leh tang ban pynbiej ïa ki paidbah nongthep vote khnang ba kin ai ka jingshahniah ïa ka NPP sa shisien pat.
".
Shuh shuh u Bah Mawrie u la ong ba bun na ki kam pynroi ki dei kiba ladep leh ha kine ki saw snem shiteng ki dei ki skhim jong ka Sorkar Pdeng ba la ïalam da ka BJP.
Halor ka skhim FOCUS ruh, u Bah Mawrie u la pynpaw ka jingsngew lyngngoh naei ka pisa ka wan.
U Bah Mawrie u la ong, ka jingpynkylla kyrteng ïa ki skhim jong ka Sorkar Pdeng bad ka jingpynkylla ïa ki song jingïarap ka Sorkar Pdeng ka long tang ban shu pynbiej ïa u paidbah.
“Ki paidbah ka jylla Meghalaya ki tip bha ba u Myntri Rangbahhduh ka ri u Narendra Modi u la wanrah ïa ki song pynroi, bad ki paidbah ki la rai ruh ban wanrah ïa ka Sorkar ar ejin jong ka BJP ha ka jylla Meghalaya," u la bynrap.
Shillong, Nohprah 6 : U Symbud Myntri Rangbah ka jylla u bah Prestone Tynsong mynta ka Sngi Ba Ar u la ther kylla ïa u nongaiktien ka All India Trinamool Congress (AITC) u Saket Gokhale da kaba kynnoh u long kum u riew shiteng khlieh namar kiei kiba ula kynnoh ba ka sorkar ka pyndonkam bakla ïa ka pisa ba 632 klur kaba dei jongka Meghalaya Ecotourism Infrastructure Developement Project MEIDP) ka long kaba bakla bad ka bym shisha hangno hangno ruh.
“ Kane kam dei shuh ka sien kaba nyngkong ba ula kynnoh bad ïalam bakla ïa ki paidbah khlem kino kino ki jingshisha ne jingpyn shisha u ïai leh na ka por sha ka por bad mynta ka kynti ka sorkar kam don jingmap shuh ïa une u shiteng khlieh namar ka la rai ban ujor mukotduma noh pyrshah ïa u sha ka ïing bishar lashai ka sngi" ong u Symbud Myntri Rangbah.
U Symbud Myntri Rangbah u la ong haba u kynnoh u dei ban don ki jingshisha hynrei une u briew u shu ïoh sngew nangne nangtai bad thoh beit ha ki social media lane ai da ki jingthoh kiba ym don ki jingshisha hynrei kiba bakla suda.
Kumta u bah Prestone u la ong ba ka sorkar kam lah shuh ban ïai sngap bad ïai shah.
“ Ngi la kut ki jingïaishah namar kine ki jingkynnoh jongu ki long ki bym shisha suda kumta lashai hi ka sngi ka sorkar kan ujor mukotduma ïa u halor kine ki jingkynnoh pynkhlem raiñ bad pynjah burom jongu ïa ka sorkar.
Nalor kata une u briew u la shah kem ruh ha ki pulit ka Gujarat hynne mynmiet namar u la kynnoh pyrshah ïa u Myntri Rangbah duh ka ri halor ka jingtwa ka jingkieng Morbi ha katei ka jylla kaba la wanrah ka jingiap ïa kiba bun ki mynsiem briew.
Kumta phi la dei ban sngewthuh hi u jait briew uba kumno u long kat uta u nongaiktien jongka National Party ka AITC ba un shu kren bad kynnoh khlem ki jingshisha".
U Symbud Myntri Rangbah ula ïathuh ruh ba kine ki projek MEIDF ki dei ki projek ba la bei tyngka da ka New Development Bank (NDB) kat kum kata ka Externally Aided Project (EAP).
Nalor kata ki dei ruh ki projek ba ïarap da ka sorkar pdeng namar 90 % ka dei ka Grant bad 10 % ka dei ban ai da ka sorkar jylla.
“ Ngi la ïoh ruh ka jingmang pisa haduh 731 klur ym tang 632 klur kumba u Saket u la kynnoh ban pyntreikam ïa ki projek bapher bapher naduh u snem 2022 haduh 2026.
Na kane ka 731 klur ki tender ba la khot ki long 9 tylli ki projek jongka tnad Tourism bad na kine ki 9 tylli tang saw tylli kiba la dep pyndep lut nadong shadong ki jingpynbeit ïa ki tender bad ai ruh ïa ka kam sha kiba dei ban ïoh.
Kine ki 9 tylli ki projek ki dei kiba la mang 230 klur tyngka.
ïa kaba sah ka pisa la nang pynkhreh ïa ki projek namar ki don lai tylli ki tnad sorkar kiba hap ha kane ka MEIDP.
Kine ki long ka tnad PWD, tnad Tourism bad ka tnad Sport bad kine ki dei kiba khot tender bad pyntreikam ïa ki projek" ïathuh u Symbud Myntri Rangbah.
Halor ki jingkynnoh ba khlem buh jingkheiñ ne Audit ïa ka pisa ruh ka long ka bym shisha namar thik pa thik hap ban ai jingkhei0241 sha ka NDB.
Une u briew u la myllien kumne la bun bun sien wat ïa ka Smart City Project ruh u dei une uba kynnoh khlem ki jingshisha.
U la ong ba ka jingthmu jong une u briew ka long tang ban beiñ ïa ka sorkar bad ban ïalam bakla ïa ki paidbah namar u pyrkhat da kaba u leh kumne kan don jingmyntoi ïaka AITC hynrei kam long satia kumta ha kane ka jylla namar ki paidbah ki tip bad kim jied ïa ka party hynrei ki peit ïa u briew uba lah ban shakri ïa ki paidbah.
“ Nalor kata katno sien ula kob ïatai nia ïa nga bad ïa u Myntri Rangbah ruh, ïa kaba ngim don por satia ban ïapyllut kai ïaka por bad une u jait briew namar u dei uei eh" ong u bah Prestone.
Haba la kylli balei ba ki nongïalam ka AITC ki shu sngap jar namar kaneka jingleh jongu kan ktah ïa ka party hi ha kane ka jylla u bah Prestone u la ong “ Nga ruh nga lyngngoh ngaiñ balei ki shu sngap jar ha ka jingshisha haba ki la ïohi ba ym ju don jingshisha ha ki jingkren jingkynnoh jongu ki la dei ban wan shakhmat ne ong ïa u ban ym kren ei ei hynrei kim leh ïa kata ki kwah ban shah ktah hi ka party jongki hi tharai".
U Symbud Myntri Rangbah u la pynshai ruh ba kat kum ki kyndon la hap ban thaw ïa ka Meghalayan Age Ltd bad la register ruh ïa ka kum ka kompani kat kum ki kyndon aiñ bad kane ka shu peit bad pynïaid ïa kine ki projek hynrei kiba pyntrei ki dei ki tnad sorkar hi.
Kata ka PWD, Tourism bad Sport.
Kine ki khot hi ïa ki tender bad dei ma ki ki ban bishar bad pynbiang ïa ki tender shwa ban ai sha ka NDB.
Kumta ki jingkynnoh jongu Gokhale ba ka rukom khot tender ruh kam long kaba shai ka long kaba bakla namar ïa ka tender la khot beit Online.
Shillong, Nohprah 06: U President ka UDP u Bah Metbah Lyngdoh ha ka sngi Ba-ar u la kyntait ba ka don ka jingïapait ïapra bad ka jingbym ïa sngewthuh jingmut ha ka party.
Haba kren bad ki lad pathai khubor hadien ba la dep ka jingpynbna kyrtong, u Bah Metbah u la ong ba ka party kumba ka long mynta ka don hapdeng ka jingïatylli bad ka jingïasngewthuh jingmut bad lada don ki khep kiba don ka jingbym ïa mynjur ha ki katto katne ki mat ruh hynrei i dei tang ka kam ïing kam sem barit eh jong ka party kaba yn ïakren tang hapoh ka party.
Haba la kylli pat halor ka jingbyrngem u Bah Bindo M Lanong ban thaw seng saiñ pyrthei thymmai, u Bah Metbah u la ong ba a ka liang jong u um kwah ban ong eiei namar kaei kaba u kren u Bah Bindo u ïohi dang tang lyngba ki kot khubor hynrei um pat ïoh ban ïakren markhmat halor kane ka mat.
Haba la kylli halor ka jingthmu jong u ban ïakhun na Mawphlang, u Bah Metbah u la ong ba kaei kaba mih ha ki katto katne ki lad pathai khubor ka dei kaba bakla namar um shym don jingmut satia ban leit ïakhun sa na Mawphlang nalor ka Mairang kaba u la mihkhmat mynta.
“Ka dei kaba bakla ban ong ba ngan ïakhun na kitei ki ar tylli ki constituency nga kwah ban kren shai ba ngan ïakhun beit tang a Mairang," u la ong.
U la bynrap ruh, “Na Mawphlang kumba long mynta ngi la don u kyrtong uban ïakhun bujli ha jaka u Bah Eugene MLA ba mynta namar ka jingbym treh aireng shuh jong u, hynrei namar une u kyrtong jong ngi u dang don ha ka kam sorkar ngim pat lah satia ban pynbna ha kane ka thup kaba mynta.
"Haba kylli lano ka thup ba ar jong ki kyrtong ka UDP yn sa pynmih, u Bah Metbah u la ong ba la kumno kumno ha shuwa ka Khristmass yn sa pynbna ïa ka thup ba ar ki kyrtong.
“Kumba long mynta ngi buhthong ban pynïakhun na baroh ki constituency bad ngi kyrmen ruh ba ngin ym long shuh tang ki nongthung syiem hynrei ngin ïalam syndon ïa ka sorkar," ïathuh u Bah Metbah.
Shillong, Nohprah 07 : Ka Gujarat ka la lah ban ïalehkai bha la ka long ha ka liang ka tied bad ka kawang bol da kaba pynliem ïa ka Meghalaya da ka innings bad 316 ron, ha ka lympung ïalehkai U-16 Vijay Merchant Trophy ha ka jingïalehkai ha ka sngi ba ar ha Vadodara.
Ka Meghalaya kaba la jop ïa ka jingkynting pisa ka la kam ban kawang bol nyngkong hynrei katei ka rai kam shym la biang na bynta ka kynhun ha kaba ka Gujarat ka la kamai haduh 8 ron ha ka shi over ha kaba ka la kamai 403 duh noh 7 wicket ha ki 48.
3 over.
Ka Meghalaya haba wan beh ïa katei ka ron ka la hap kloi arngut ki wicket ha ka jingkamai 37 bad 50 ron ha katei ka jingïalehkai ba lai sngi hynrei kaba la kut noh tang ha ka shi sngi.
U Jarrett M Wanniang u nam tam ha ka liang ki nongkawang bol ka Meghalaya da kaba khur 3 wicket ai kamai 84 ron katba u Angkit Tamang u ïoh 2 wicket ai kamai 86 ron.
U Benedict Jones Makdoh (1/51) bad u Gaurav Jyoti Thakuria (1/88), ki khur mar shi wicket.
U Rudra Singh Rathore u rang tied sdang u la kamai 18 ron, hynrei ka Meghalaya kam lah ban tied bol bad kamai da 37 ron.
Ha ka inning kaba ar u Kishlay Vishlux (14) bad u Bishes Chettri (10).
Ka Meghalaya kan ïalehkai pat pyrshah ïa ka Chhattisgarh naduh ka 11 tarik Nohprah.
Shillong, Nohprah 07 : Ka East Khasi Hills Cricket Association (EKHDCA) kan sa pynlong ïa ka Girls Challengers Trophy na bynta ki kyrdan Under 13 bad Under 17 rang na bynta ki shynrang ha Seng Khasi School Ground Marbisu.
Katei ka lympung kan sdang naduh ka 12 tarik Nohprah 2022 ha kaba ki lai tylli ki team na kitei ki ar tylli ki kyrdan ïakhun ki la shah jied na ka prokram wad khynnah don sap (Talent Search) kaba dang shu kut ha kine ki bnai ba lah dep.
Kane ka Tournament kan dei ka jingïalehkai T20 match.
Shillong, Nohprah 07 : Ka Young SC Mairang ka la ïoh rah ïa ka nam lahduh ha ka lympung ïalehkai phutbol ba la pynlong da ka Hynñiewtrep Achik National Movement Eastern West Khasi Hills District kaba la tip kum ka 1st Phan Nonglait Women’s Football Tournament 2022.
Ka Young SC Mairang ka la khur nam lahduh da kaba pynliem da 2-1 kol ïa ka kynhun jong ka Wahliewlong SC ha ka jingïakhun phainal ha ka sngi ba ar ha madan phutbol jong ka Shnong Mairang Mission.
Da katei ka nam lahduh ka Young SC Mairang ka la ïoh khur ïa ka song pisa ba 15 hajar tyngka ryngkat ka trophy bad ki takma katba ka Wahliewlong SC kaba wan ba ar ka ïoh 10 hajar tyngka.
La sam ruh ïa ki khusnam shimet ba kynthup ïa ka nam best player ba la ïoh rah da ka samla Maria Thabah, best goalkeeper la ïoh da ka samla Ibadaphun Nongsiej bad ïa ka top scorer la ïohrah da ka samla Bankyntiew Ryntathiang.
Ïa katei ka lympung ïalehkai phutbol ba la sdang ha ka 1 tarik Risaw la ïoh ban pynhap pyrda noh ha kane ka sngi da u Bah F.
Nongrang kum u Kongsan ha ka jingïadonlang kiba haïing hasem jong ka Phan Nonglait, u President ka HANM sengkmie Bah Lamphrang Kharbani, ki nongïalam ka HANM Eastern West Khasi Hills District, ki longkmie longkpa, ki samla bad ki hep kiba rit.
Haba phai sha ka jingïalehkai phainal, baroh arliang ki kynhun ki la sei la ki buit ki sap bad ïakhun tyngeh ban ïoh rah ïa ka nam jop.
Ka jingïalehkai kam da pher shuh haba ïanujor bad ka jingïalehkai ki shynrang, ha kaba kine ki ar liang ki la pyni ruh ki sap ïalehkai da kaba pynshat bad pyllait bol ha ka rukom kaba itynnad bad pynïap biej ïa ki paidbah ba wan peitkai.
Shwa ban kut ka kylla step, ka Young SC ka la ïoh ban plie pyrda nyngkong lyngba ka samla Bankyntiew Ryntathiang.
Haba wanphai sha ka kylla miet, ka jingïalehkai ka la nang shongshit bad itynnad bha hadien ba ka Wahliewlong ka la ñion naphang sha ka kut jong ka Young SC hynrei sniewbok ki khlem lah ban pyndep ha ka liang ka thep kol.
Kumta kane ka la nang ai mynsiem shuh shuh ïa ka kynhun jong ka Young SC bad sa shisien ka Bankyntiew Ryntathiang ka la ïoh ban thep sa ïa ka kol kaba ar ha kaba ka kynhun ka la lah ban kyrda na ka jingshah thep kol haduh kaba kut bad khur syndon ïa ka nam jop jong katei ka lympung kaba nynkgong tam ba la pynlong da ka HANM Eastern West Khasi Hills District ban ai nam ïa ka Phan Nonglait ka Riew Shlur jong ka Jaidbynriew.
Shwa ka jingïalehkai phainal la ïoh ki jingkren ba kynthup naduh u Kongsan Bah F.
Nongrang, Bah W.
Syiemlieh, na kiba haïing hasem, President ka HANM Seng Kmie Bah Lamphrang Kharbani, President EWKHD Bah Artist Ryntathiang nalor kiwei kiwei.
U Bah Nongrang haba ai jingkren u la ai khublei ïa ka HANM kaba la pynlong ïa kaba kum kane ka jingïalehkai da kaba ai nam ha ka Phan Nonglait bad u kyrmen skhem ba lyngba kane ka lympung kin mih shibun ki riew shlur jong ka ri bad ka jaitbynriew.
Na ka liang kiba haïing hasem ki la ai khublei kyrpang ïa ka HANM kaba la lah ban pynlong ïa kane ka jingïalehkai hapdeng ki kynthei da kaba kynmaw burom ïa ka Phan Nonglait bad kyrmen skhem ruh ba ka seng kan dang ïai pynlong ïa kaba kum kane ka jingïalehkai ha ki snem kiban dang wan.
La pynshongshit ïa kane ka jingïalehkai phainal da ki jingrwai bad jingshad na ki samla bad heprit jong ka dong ka thaiñ.
Ka HANM ka la pynkut da ka phainal ha kane ka sngi ka 6 tarik Nohprah kaba dei ruh ka sngi shuti jong ka Eastern West Khasi Hills District shi bynta ban kynmaw burom ïa ka Phan Nonglait kaba dei ka Riew Shlur kaba la ïakhun pyrshah ïa ki dohlieh ha ki spah snem ba la leit noh.
Nongstoiñ, Nohprah, 7: Ka kynhun seng thymmai jong ki nongñiah kali kamai hapoh ka shatri ba la tip kum ka Nongstoiñ Tourist Taxi 5 Seater Driver and Owner Association, kiba dei ki kali kiba mih na sor Shallang sha sor Shillong, na Riangdo sha sor Shillong, na Langpih sha sor Shillong bad kiba mih na sor Nongstoiñ sha sor Shillong, hadien ka jingkyrpad jong ki paidbah kumta ka la I donkam ban buh noh la ka jong ka jaka pynïeng kali ne jaka ap kali ha sor shillong bad ha sor Nongstoiñ.
Kumta katei ka kynhun mynta ka kynti ka la lah ban pynurlong ïa katei ka jingangnud jong ki paidbah, da kaba pynlong jaka ïeng Kali noh ha them bijoy kawei na ki jaka kaba marjan bad ka Khyndailad.
La ong ba katei ka jaka ïeng kali ha them bijoy, la sdang ban pyntreikam noh shait shait naduh mynta ka sngi 7 tarik u Nohprah 2022.
Kumta ka kynhun ka ïawer ïa ki paidbah kiba donkam ba wan sha katei ka jaka ap kali kat kiba kwah ban shong ha kitei ki kali kamai kiba dei ruh kiba tang kiba 5 seat.
Ym tang katta hynrei ki paidbah kiba kiew na sor Nongstoiñ sha sor Shillong ruh, ki lah ban leit wat kali na khlieh ïew jong ka ïew Nongstoiñ naduh mynta ka kynti, ïa kaba ka kynhun ka la pynlong kum ka jaka ïeng ne ap kali na ka bynta ki paidbah jong ka thaiñ.
Ïa katei ka jingpyntip la pynbna lyngba u bah Donborius Khardewsaw President ka Nongstoiñ Tourist Taxi 5 Seater Driver and Owner Association.
Kitei ki jaka ap kali kiba thymmai kiba ha sor Nongstoiñ bad sor Shillong, ki dei tang kiba shu pynlong thymmai.
Hynrei kiba rim pat ki dang don hi kumjuh kumba ju long, kumta ki paidbah jong ka thaiñ kim dei ban sngewthuh bakla, pynban ka dei tang ban kham pynsuk ïa ki paidbah.
Ka Jylla Meghalaya ka la ïaid lynti mynta 50 tylli ki snem naduh ba ka Myntri Rangbah duh jong ka Ri India ka (L) Indira Gandhi ka la pynbna ha u Rymphang, 1972 ba ka Meghalaya kan ïoh noh la ka jong ka jylla.
Naduh katei ka por bun bah ki nongïalam kiba stad bad kiba shemphang hynrei ki klet pat ban ïalam ïa ki paitbah ha ka lynti kaba dei.
Ym lah ban len ba ki nongïalam ba hakhmat ki long kiba stad bad kiba shemphang hynrei namar ka jingkmen tohhoh ba la ïoh ïa la ka jong ka jylla bapura la klet noh sa ïa u pud u sam.
U (L) Bah Hopingstone Lyngdoh u MLA barim jong ka Nongstoiñ lah ban ong ba u dei uwei na ki rangbah uba la don bynta ha ka jingdawa jylla bapura ïa ka Meghalaya u la ai jingkyrshan mynba u dang im ïa ka jingdawa Jylla Khasi-Jaiñtia.
Halor kane ka mat jingdawa, ka HSPDP hapoh ka jingïalam jong u Bah KP Pangniang ka la pynim ïa kane ka jingdawa ban pynsngewthuh sha ki paidbah jong ka West Khasi Hills, East Khasi Hills, Jaiñtia Hills bad Ribhoi District kin sngewthuh ba ka dei ka mat jingdawa kaba ki paitbah hi ki don kam haduh katta katta.
Ki paidbah ka rilum Garo ki la khih la ksar ban pynsngew ïa ka jingdawa sha ki tyndong skhor jong ka Sorkar India ban ai jylla noh ïa ka rilum Garo da ka Garoland.
Ka rilum Garo ka la khihwin shisien haba ka Garoland State Movement Committee ka la lum ïa ki paid Garo ban pynsngew sha ki tyndong skhor jong ka Sorkar ïa kane ka jingdawa.
Ïa kane ka jingdawa jong ka Garoland State Movement Committee la ai jingkyrshan pura da ka National Federation for New States (NFNS) kaba la pynkhih ïa ka mynsiem ki paid Garo.
Hapdeng kane ka jingïaid lynti jong ka Garoland State Movement Committee, ka Hill State Peoples Democratic Party (HSPDP) ruh ka la kyrshan tylli bad dang shen ki nongïalam ki la pynïasoh kum ki dkhot hapoh ka National Federation for New States (NFNS) ban pynurlong ïa ka jingdawa jylla Khasi-Jaiñtia.
Ka jingialang ba la pynlong da ka Garoland State Movement Committee ha ka 29 tarik u Risaw, 2022 ka la sakhi ia ka jingiatylli jong ki paid Garo kiba la mih na ki kyndong kynshrot ban ialum lang ha sor Tura.
Kane ka pyni shai ba ki jaidbynriew Garo ki khih ki ksar bad ki da angnud shisha ban ioh noh ia la ka jong ka jylla bapura.
Lehse, haduh mynta, ki paidbah kim pat lah ban sngewthuh kaei ka jingmut jong ka HSPDP haba pynsngew ïa kane ka mat jingdawa namarba ki sngew ka jingdon lang hapoh kawei ka jylla Meghalaya kumba ka long mynta ka la biang palat.
Ki jingïohnong bad ki jingduhnong kin don hi hangne hangtai.
Lada ki paidbah ki kyrshan ïa ka jingdawa jong ka HSPDP ka jingïohnong kan long ha ka ïohjam ka ïohjam bad ka jingpyntreikam ïa ka Reservation Policy lehse kan ym don shuh ha kata ka por bad ka ïohkam ïohjam ka la suk bad kam don shuh ka jingïaknieh bad ka jingïapeit khmat kumba ka long mynta namarba ki jaidbynriew Garo ki ïoh 40 percent marwei katba ki Khasi bad Jaiñtia ki hap ban ïasam ïa ka 40 percent.
Toi ha kiba la sngewthuh ïa ka jingdawa, ka long shisha ka jingdawa kaba shongnia bad u paidbah hi u dang donkam ban sngewthuh kham bniah ïa kane ka mat bad ka long ruh kaba donkam ban don ïa ki rynsan ïathir ïatai bad ïasyllok ha kaba ki stad pyrkhat bad ki proh jabieng ki donkam ban mih shakhmat khnang ba kin pynshai kiei ki jinglap bad ki jingshem ha ki snem ba la leit noh khnang ba ki pateng kiba mynta kiba ïakynduh mawsiang la ka long ha ka pule ka dangle, ka ïohjam ïohjam bad ha kiwei kiwei de ki lad kin dup stad bad shemphang.
Mawkyrwat, Nohprah, 07: Kawei ka jingjia ba sngewsih ka la wan jia ïa uwei u samla na ka shnong Mawsep, South West Khasi Hills District ha kaba u la khlad noh ha shen hadien ka jingjia ïa tyngkhuh kali ha kawei na ki jaka hajan ka jingkieng ka shnong Jashiar, South West Khasi Hills District.
Katkum ka tyllong khubor na ki pulit la ong ba kane ka jingjia ka dei ha ka por kumba 3:45 janmiet ha kaba kawei ka kali ar shaka (bike) kaba don ïa u number ML 05 T 8168 ba la ñiah ha ka jingstet ka la ïa kynduh bad tyngkhuh bad kawei ka bos kaba don ïa u number ML 04 A 0715 ha kawei jaka ba dang hap ha ka shnong Marshillong hajan jong ka jingkieng Jashiar ba la ñiah da u samla (L) Kherlin Mawlein uba ha ki karta 31 – 32.
Halor kane ka jingjia na ka liang ka Mawkyrwat Police Traffic ki la leit ban jurip ha katei ka jaka ba jia bad ïa ka met jong ula rah noh hapoh CHC Mawkyrwat ban pyndep ïa ki jingdonkam baroh.
Ka jingtohkit halor kane ka jingjia ka dang ïaid shakhmat.
Nongstoiñ, Nohprah, 7: Ha ka janmiet sngi balang ha ka por 5 baje ei ei janmiet, ka ding kaba la klang jur bha ka la ïoh ban bam duh ïa kawei ka ïing ha shnong Mawduh West Khasi Hills, ha kaba la ong ba ka jingjulor ka kot sha ka 2 lak tyngka.
Katei ka ïing ka dei jong u bah Herman Iawlar bad kong Phyrnailin Marshra.
Ki khubor ba la ïoh lum ki ïathuh ba ka dei ka jingbakla jong I khun katei ka ïing I ba dang saw snem ka karta.
Hynrei donbok ba ha katei ka por ba pluh ding, ki don ki rangbah hajan kumta ym shym kano kano ka jingmynsaw.
La ong ruh ba ki la ïoh ban sei tang ki jaiñ kup thiah.
Lait nangta ki jingdon jingem bad ka pisa ba lai hajar tyngka, ki la ingkhong lut.
Jowai, Nohprah 07: Uwei na ki samla Rangbah jong ka sor Jowai u ma Khroo L.
Pariat ula ïathuh ba hadien ka jingpan RTI jong u na ka ophis u Executive Engineer PWD (Road) South Jowai Division, Jowai ha kaba ïadei bad ka jingsiang rong ïa ki surok (Jowai Internal road) ha baroh ki shnong bad ki kyntoit kiba don hapoh ka nongbah Jowai la ïoh jingtip ba ka jingjrong ka surok ka long kumba 32 kilo miter tam ha ka jinglut kaba T.
28,80,43,810.
00 tyngka.
Katkum katei ka RTI la lap ba ka jingshna ha ka ban siang rong ïa ki surok hapoh ka sor Jowai kam ym kynthup lang bad ki nala um bad kane ka jingshna surok ka long tang da kaba siang rong haka jingrben kaba 3 inchi bad la aiti ban pyntrei ha u Contractor ma Rocky Dhar.
Ïa kane ka jingpyntrei la dei ban sdang naduh ka 21.
09.
2022 bad yn pynkut 21.
09.
2025 bad ka jingheh jong u surok kan neh katjuh hi.
Ki surok kiba la mang ban pyntrei hapoh sor Jowai ki don haduh 57 tylli.
U ma K.
L Pariat haba kren sha ki lad pathai khubor ula pynsngew ba kane ka jingsiang rong ïa ki surok khlem da kynthup lang ïa ki nala um ka lah ban wanrah jingeh hadien ha bud ynda la poi ka aiom lyiur, kaba lah ban wanrah ïa ka jingjot kloi bad kan long ka jingduh nong kaba khraw ïa ka sor Jowai.
Nalor kata sa ka jingmaramot ïa u surok ruh kam don jingïakut eiei katkum ba la kdew ha ka RTI ban kane kan sa wanrah ïa ka jingduh nong shuh shuh.
Shuh shuh ula pynsngew na ka liang ka tnad PWD na ka por sha ka por haba don kino kino ki jingujor ban maramot surok la ïoh ka jubab na katei ka tnad ba kam ju don pisa.
Shuh shuh ula ong ba ka don ka jingar tatien ruh katkum ka RTI ba ka jingpyntrei ka dei ban sdang naduh ka 21.
9.
2022 hynrei haduh mynta ym pat ïohi dak eiei jong ka jingsdang.
Halor kane ka sorkar ka dei ban phah pyntrei noh ïa u Contractor ban siang ïa ka rong ha ryngkat ki nala um ha shi lynter jong u surok, ong u ma Pariat.
Lada kane ka sorkar ka don jingmut ban shna surok ne wanrah ki kam pynroi tang ban buh mawnongrim namar ba la jan ka Election u ong kane kam don jingmut satia.
Lada ka long kumne ka jingpynshna surok ka long tang shisien san snem kam don jingmyntoi ïa ki paidbah bad ka lah ban wanrah pynban ïa ka jingma ïa ka shnong ka thaw.
Ha ka juh ka por u buh ka jingkyrpad khamtam ïa ki nongshong shnong ka sor Jowai kynthup lang ïa ki nongïalam shnong, ki nongñiah kali kamai bad ki trai kali ba ha ka por ba siang rong ïa ka surok ki dei ban mih shakhmat bad ban sakhi ha ka por ba pyntrei ïa ka surok khnang ba u Contractor bad ka ophis PWD kim ïoh ban leh katba mon khnang ba ka surok kan long kaba neh slem wad hadien jong ka Election ruh.
“U surok u dei u budlum bad ngi don ka jingkyrmen ba ka jingpyntrei ïa u surok ha Jowai kan long kaba janai bad ïa kito ki nala um ba don ha shi lynter dei ban maramot lang", la ong ma Pariat.
Kumba long mynta ki nala um kiba don ha kylleng ki bynta jong ka sor Jowai kila dap lut da ki pipe um kor kiba la tap ia ki nula bad kaba la pynthut ruh ia ka leit ka wan jong ki paidbah.
Kumta halor kane ka tnad PWD ka dei ban shna noh ïa ki lynti iaid kjat kiba biang khnang ban suk ki paidbah nongshong shnong.
Mawkyrwat, Nohprah, 07: U bah Pius Marweiñ, Nongmihkhmat jong ka Ranikor Constituency ha ka sngi balang jong ka taïew ka 7 tarik u Nohprah, 2022 ha ka jingsakhi jong ki paidbah, u la ïoh ban pyllait paidbah ïa ka MLA Scheme na ka bynta ki ar tylli ki snem kata jong u snem 2021-22 bad 2022-23 kaba kot mar T.
2.
5 klur bad kaba dei ruh ka jingpyllait skhim ba khadduh ba la pynlong hapoh madan jong ka shnong Ranikor, South West Khasi Hills District.
Lah ban kdew ba ki lad pynroi na ka bynta u paidbah ba la pyllait mynta ka sngi ki long na ka bynta ki 6 tylli ki shnong ha kaba la sam da ki tin sop ïing ïa 38 tylli ki longïing kiba donkam ïa ki lad jingïarap, ka jingsam ïa ka song pisa kaba mar T.
10 hajar tyngka sha ki 25 ngut ki briew khnang ba kin ïoh ki jingmyntoi ban pyntyllun ïa ki kam ha kaba ïa dei bad ka rep ka riang, ka ri jingri bad kiwei de ki kam ba ki ki thmu, bad ka jingsam ïa ki work order na ka bynta ban shna ïa ki jingtei kum ki ïing skul bad ki lynti ïaid kjat.
Ha kajuh ka por ym tang mynta ka sngi ba kum u MLA u la ïoh ban sam bad pyllait ïa kane ka skhim hynrei la ai jingtip na ka bynta kiwei de ki shnong ki bym shym la kynthup ha kane ka sngi ynsa leh bad pyndep ïa ka jingsam nangne shakhmat ha ki shnong jong ki hi.
U bah Pius Marweiñ, MLA/MDC jong ka Ranikor Constituency, haba kren ha ka jingïalang u la ïathuh ba naduh ba sdang hi kumba u la kular ban sam ïa ki lad pynroi ne ki skhim ha kaba shit ha kaba shai kumta ruh ryngkat ka jingsakhi paidbah naduh u snem 2018 haduh mynta na ka liang jong u ryngkat ka jingwanrah jong ki shnong ïa ki kyrteng jong kiba dei hok ban ïoh ki jingïarap la dep ban leh ïa kaba donkam bad la aiti ha ki naduh ki tin sop ïing, ka song pisa na ka bynta ki jingdonkam jong ki, ki kot ne ki work order ban shna ïa ki jingtei kum ki ïing skul bad ki lynti ïaid kjat ryngkat ka jingsakhi lang da ki paidbah jong ka shnong.
U la ïathuh ba wat ha ki ar snem ba don ka khlam jingpang corona virus ruh kum MLA jong ka dong ka thaiñ um shym la shongthait hynrei u la trei ïa la ka jong ka kam da kaba pynroi ïa ki lad pynroi lyngba ka MLA Scheme sha u paidbah ryngkat ka jingïasngewthuh lang bad ki nongpynïaid shnong namar ha kito ki por ym shah ban pynlong ïa ki jingïalang paidbah kiba kum kine.
Namarkata, u la pynshai ruh ba ha kane ka jingsam ïa ka MLA Scheme ki don ruh ha la ki jong ki jong ki bynta ha kaba ki don ki longïing kiba ïoh da ki tin sop ïing, ki don ki longïing kiba la mang da ka song pisa, ki don ki shnong ba la ai da ki shuki, ki generator, ki tiar pynsawa bad kiwei de ki jingdonkam.
“Na ka mang pisa kaba T.
2.
5 klur jong u snem 2022-23, la dep ban pynkhreh ban ai ki work order kiba la dep ban mang T.
1 klur 12 lak ban shna ïa ki ïing skul, ki Community Hall, ki lynti ïaid kjat sha ki jaka jngohkai pyrthei", ïathuh u bah Pius.
U la bynrap shuh shuh ba tang kiba la ïoh jingïarap lyngba ki tin sop ïing kam duna shuh ïa ka 5 hajar ïing ei ei, kiba ïoh ban kyntiew ha ka kam rep kam riang, ka ri jingri bad kiwei de ki kam ki la kot kumba 3 hajar ïing bad haba kheiñ lyngba kane ka jingïarap na kane ka MLA Scheme ka la kot haduh 8 hajar ïing.
Namarkata, u la buh ka jingkyrpad ïa ki bym ïoh bynta ha une u snem ba mynta ba kin long kiba ïai shah namar kin sa ïoh bynta de ha kiwei pat ki snem lada kum ka party UDP kan ïoh biang ïa ka jingjop ha kane ka MLA Election ban sa wan.
Kiwei pat ki nongkren ki long u bah C.
Nongbri, Working President jong ka UDP Ranikor Circle, u bah Silbest Thongni, Myntri Shnong Ranikor ha ryngkat ka jingïadonlang kiwei de ki riew rangbah, ki longkmie longkpa bad kumjuh ruh ki nongïoh bynta na kane ka MLA Scheme.
Nongstoiñ, Nohprah, 7: Ka Proseshon Eucharist kaba la pynbeit da ka Nongstoiñ Diocese, kan long ha ka 11 tarik mynta u bnai ha New Nongstoiñ.
Ha u kyrwoh ba la phah mynta ka sngi da u bah Nerius Syiemlieh Chairman ka Organising Committee Divine Saviour Parish Nonbah, la ong ba ha katei ka jingïaseng Proseshon Eukharist u Rev Fr Anselm Nonglang Administrator jong ka Nongstoiñ Diocese, un long u kongsan bad u nongkñia ba rangbah ha ka Mass Bakhuid.
La ong ruh ba ha katei ka jingïaseng yn pdiang kylluid ïa baroh ki parabangeit kiba kwah ban wan.
Ka jaka ban pynlong ïa ka jingïaseng kan long ha ka jaka ba don ka Ïingmane kyntang bah bad yn buh ruh da ki giant screen, khnang ba baroh kiba wan ha katei ka jingïaseng kin ïohi.
La ong ruh ba ka jingrwai step kan sdang ha ka por 9.
30 bad ka Mass Bakhuid kan sdang ha ka por 10 baje.
Ka Organizing Committee ka la bthah ïa baroh kiba wan jingïaseng ba kito kiba sah hajan jong ka Ïingmane, ba kim dei ban wanrah kali khnang ban lait na ka jingkhapngiah.
Nangta ki jaka pynïeng kali na ka bynta ki kali jong ki Lyngdoh (Phadar), ki sister bad ki Invitees kiba wan na jngai, kin sangeh ha phyllaw jong ka St.
Joseph ha Tiehsaw, ki kali kiba wan na Nongkhlaw, Mairang, Kynshi, Markasa, Mawthong, Shillong Archdiocese bad Jowai Diocese kin ïeng ha New Nongstoiñ Market Complex, Mandiwat steshon Shillong bad shilynter ka rud surok naduh Petrol pump haduh khmat Ïingmane Presbyterian New Nongstoiñ.
Ki kali kiba wan na Nonghyllam, Munai, Mawkyrwat, Mawpat, Rangblang kin ieng ha shilynter ka surok naduh jan jingkieng bah Khrik Lyngkhoi, haduh ka jaka jong ka Kongheh Mil Nongrum sha surok IB PWD bad naduh Nonbah haduh lad jong ka ophis jong u Syiem ka hima Nongstoiñ bad haduh stand taxi Pyndengrei.
Ki kali kiba wan na Shallang, Umdang, Umwahlang, Sonapahar, Nongjri, Riangdim, Mawlangdep bad Mawkhlam, kin ieng naduh stand taxi Civil haduh khlieh ïew Nongstoiñ, na pyrshah ka skul Lyngngam ter ter haduh ophis jong ka Soil.
Ki kali kba wan na ki thaiñ Rambrai haduh Mawrusyiar kin ïeng ha madan phutbol Tiehsaw ter ter haduh St Joseph Hospital.
Ki kali kiba wan na ki thaiñ Pyndengrei kin ïeng ha surok ban leit sha ophis DC ter ter haduh lad ban leit sha Mawïong Pyndengrei.
Ha katei ka sngi, ka jingïaid Proseshon kan sdang ha ka por 1 baje bad ka rukom ïaid kan sdang kumne da ka kynhun ki khynnah duwan bad ka diengphna hajan skul bah Edren bud sa ka St Peter’s Band, Parish Nonghyllam, Parish Munai, Parish Riangdim Parish Shallang, Parish Maweit Parish Nongjri Parish Umdang Parish, Mawpat Parish Nongkhlaw, Parish Mawkyrwat, Parish Sonapahar bad Parish Mawthong.
Ha katei ka sngi kin don ruh ki dukan sha bad dukan ja ha khlieh ïew, ha lad skul St Xavier, ha Nonbah jaka ïeng taxi kamai, ha Shiliang Nonbah, harud surok Mawkyrwat, ha madan Mandiwat steshon Shillong bad hajan Market Complex New Nongstoiñ.
La pyntip ruh ba ha katei ka sngi yn ym shah ïano ïano ban die ïa ki kynja jingbam, ki tiar, ne ki dur naduh ophis District Council haduh ïimgmane bad naduh Children park haduh ïingmane.
Kumjuh ruh ym shah ban die jingdie ha shilynter ka surok ba ïaid proseshon.
Nalor kata ka Organsing Committee ka la kyrpad jur ïa baroh ki kali kiba wan sha katei ka jingïaseng proseshon, ba kim dei ban pynblock ha surok hynrei kin ïaid beit tang na ka lain kaba ki dei ban ïaid, khnang ba kan ym pynthut ïa ki para bangeit kiba leit sha ka jingïaseng kynthei jong ka KJP Synod Synod Sepngi ka ban long ha ka Balang Presbyterian Mawliehdeiñ.
Jowai, Nohprah 07: Ka ophis jong u District Sports Officer (DSO) ka West Jaintia Hills District kan sa pynlong ïa ka jingai jinghikai ha ki kam ïalehkai sport (Athletic) ïa kaba la tip kum ka Winter Coaching Camp na ka bynta ki khynnah shynrang bad kynthei kiba don ha ka rta kaba 13 haduh 16 snem.
Ïa kane ka jingai jinghikai yn pynlong ha ka taiew kaba nyngkong jong u Kyllalyngkot 2023.
Ha kaba ïadei bad kane na ka liang jong u DSO ula kyntu ïa baroh ki rang bad thei ïalehkai jong ka District West Jaiñtia Hills ba kin wan ban pynrung kyrteng ïalade ha ka ophis jong u ha Jowai ha ki por ba long trei.
Ka tarik kaba khadduh ban pdiang ia ka jingpynrung kyrteng kan long ha ka 22/12/2022.
Ka jingkheiñ snem kan long naduh ka 1st July, 2007 shaneng.
Baroh kiba wan pynrung kyrteng ki dei ban wanrah lang bad ka Xerox copy jong ka Birth Certificate jong ki.
Nongpoh, Nohprah 07: Ban tehlakam ïa ki bar jylla ba wan trei bylla beaiñ hapoh ka Shnong Pahamsyiem khlem da biang ki kot ki sla kaba lah ruh ban buh jingma ïa ka shnong ka thaw, ka Federation of Khasi Jaintia & Garo People FKJGP Pahamsyiem Unit mynta ak sngi ka la pynlong ïa ka jingkhynra Labour License ïa ki bar jylla kiba wan trei bylla beain ha kiba bun ki kam trei bylla hapoh ka Shnong Pahamsyiem, Ri Bhoi District.
Haba leit ban khynra ïa ki Labour License ïa ki bar jylla, la ïalam da u Samla Banbuddien Suting kum u President bad la ïa don ryngkat ruh u Samla Bornky Mawphlang, Secretary, Jeffrey Lyngdoh, Vice President, Samla Pyntngen Nongshli, Assistant Secretary ha ryngkat kiwei kiwei ki dkhot ka seng.
Haba kren sha ki lad Pathai khubor, U Samla Banbuddien Suting, President FKJGP Pahamsyiem Unit, u la ong ba kane ka jingleit ban khynra ïaki Labour License ka long ban pynshisha ba kitei ki bar jylla kiba wan trei bylla ki la ïaid neem katkum ki kyndon aiñ haba ki wan trei bylla sha kane ka Shnong kum ki bar jylla kiba wan na kiwei ki jylla.
U la ong ruh ba ka seng ka la shim ïa kane ka sienjam ka dei hadien ba ka la ioh jingtip ba bun ki bar jylla ki la wan rung mon ban bsuh khlieh ha ki kam trei bylla khlem kano kano ka jingteh jingkhum bad dei halor kane ka nongrim ka seng ka la pynlong ïa kane ka jingkhynra Labour License bad kaba sngewsih ka long ba ha kane ka jingkhynra Labour License bun na kitei ki bar jylla kim don satia wat ïa ka Labour License.
Shuh shuh, u la bynrap ruh da kaba ong, halor kane ka jingbym biang kot biang sla kitei ki bar jylla, ka seng ka la ai por shitaiew ïa kito ki bar jylla ki bym lah ban pynbiang ïaki kot ba kin wanrah ïaki kot ki sla ki ba biang bad lada kim lah ban pynbiang ïa ki kot ki sla ka seng kan sa shim da kiwei pat ki sienjam kiba tyngeh pyrshah ïa kine ki bar jylla kiba wan trei bylla beaiñ sha kane ka jylla jongngi, u la bynrap.
Nongpoh, Nohprah 07: Ka kynhun Mawbyrsiew kawei naki kynhun ki samla naka thaiñ Umsning kala rai ban pynlong da ka ‘1st Miss Umsning Constituency Cum Mini Fete’ ha Umsning Nongthymmai da ka jingthmu ban pynmih pisa ïaka shnong bad kumjuh ka sports club ha katei ka shnong kaba don shibun ki jingthmu ban ai ka jingshakri na ka bynta ban kyntiew ïa ka imalang ka sahlang.
Haba kren sha ki lad pathai khubor mynta ka sngi ha Umsning ,u Samla Binestar Kylla haka jingdonlang ki nongïalam katei ka kynhun naduh u Samla Bregie Sun Organising Secretary, Samla P Dkhar Working President bad u Samla George Dkhar, u la ong ba ïa katei ka tamasa yn pynlong haka 9 bad 10 tarik mynta u bnai ha Umsning Nongthymmai, bad ha katei ka jingïakop thei bhabriew yn shah tang ïaki nongshong shnong jong ka Umsning Constituency bad ka nongjop kan ioh rah ïaka song pisa kaba 20 hajar bad ioh ruh ban leit shim bynta ei sha ka Meghalaya Face 2023 ban sa long ha nongbah Shillong, nalor kiwei kiwei ki khusnam.
Ki nongïalam kila pyntip ruh ba kin don shibun ki jingpynbyrngia naduh ka ka jingïakop pynri riam ki heprit kiba hapoh 10 snem ka rta, slow bicycle race, mawpoint, penalty shootout, ki nongput nongtem naduh ka kynhun Colors, Jlawdohtir, DJ Cube DJ Meban bad kiwei kiwei ki ban pynshong shit ha katei ka sngi.
Namarkata naka liang ki nongïalam katei ka kynhun kila kyrpad ïaki paidbah ban wan sakhi ha katei ka sngi khnang ba katei ka program kan long kaba ïaid beit bad seisoh bad kaba long ruh shi bynta ka rynsan ban sei madan ïa ki sap ki phong ki khun samla kiba don hapoh ka Umsning Constituency.
Nongpoh, Nohprah 07: Ka Seng Hynniewtrep Integrated Territorial Organization (HITO), Ri Bhoi District mynta ka sgi ka la pynher syndon da ka jingthoh sha ka bor sysnhar district Ri Bhoi na ka bynta ban pyrshah ïa kawei na ka Company ba la tip kum ka Indradhanush Gas Grid Limited, kaba dei ka Kompany kaba thmu ban pyntrei ïa ka project ban pynpoi Gas lyngba ki Pipe line ba ïaid lyngba na Ri Bhoi sha kiwei kiwei ki jylla hapoh ka thaiñ Shatei Lam Mihngi ka ri India.
Ka daw kaba la pynlong kumba la pynpaw ha katei ka jingthoh ba la ujor sha ka ophis u Deputy Commissioner ka Ri Bhoi bad sha u ADM ba peit ïa ka tnad Revenue, ka dei halor ka nongrim ba katei ka Company ka la shu wan ban pyntrei ïa katei ka project khlem da ioh bor da ki bor shnong bad ki bor Raid, ha kaba ïa ka kam ban tih ïa ki pipe line la shu leh sop sop khlem da tip ki paidbah.
Ka seng ka la urjor ruh hadien ba ka la lap ba kane ka Company ka la wan pyntreikam ïa ka project ban tih ïa ki Pipe line ban pynpoi gas khlem da ïaid da ki bor shnong bad ki bor Raid bad ka la nud ban wan rah ïa ki JCB ban trei khlem da ioh NOC na ka bor shnong bad kawei na ka shnong kaba la mad ïa kane ka jingleh sop sop katei ka Company ka dei ka Shnong Mawbri.
Na ka liang ka seng ha katei ka shithi ujor, ka la buh jingkylli ruh sha ka bor synshar District ba kumno kane ka Company ka la nud ban pynïaid ïa ka kam khlem kano kano ka jingpynshai sha ki paidbah (Public Hearing) ha man la ki shnong ba shah ktah lada tih ïa kitei ka thliew ban pynïaid ïa ki Gas Pipe line bad kumba la pynpaw da ka seng katei ka Company ka la shu khot ban pynlong ïa ka Public hearing tang katto katne ngut ki trai jaka khlem da tip ki paidbah bad khlem da ioh jingpynshai na katei ka Company halor kane ka projek.
Ka seng ka la pyntip ruh ba dang ha ka 5 tarik u Nohprah 2022 ha ryngkat ki nongïalam shnong ka Shnong Mawbri bad ka seng ki la lap ba kane ka Company kala wan rah ïa ka JCB ban sdang ïa ka kam bad ban pynhap ïa ki Pipe Line ha Pynthor kba ha Mawbri khlem da tip ka shnong bad ki paidbah, ha kaba kane ka jingleh sop sop kane ka Company ka la pynbitar ïa ki paidbah bad wat ïa ki nongïalam ka seng.
Namar kata, na ka liang ka seng lyngba katei ka shithi ba ka la ujor sha ka bor synshar District ha ka ophis u Deputy Commissioner ka Ri Bhoi, ka la kyrpad ïa ka bor synshar District ba kan tuklar mardor ïa kine ki kam leh sop sop kane ka Company bad ka dawa ruh ba dei ban pynsangeh mardor ïa ka kam katba katei ka Company kam pat lah ban pynshai paidbah halor katei ka Projek bad ban ïaid katkum ki lynti ba dei ban ïaid kaba long kaba shai sha ki paidbah.
Shillong, Nohprah: Ka jingpynkhuid shnong jong ka Dorbar Shnong Lumshyiap kan long ha ka 12 tarik u Nohprah naduh ka por 8 baje mynstep haduh ban da dep.
U secretary ka Dorbar Shnong Lumshyiap, u Bah KP Phawa lyngba ka kyrwoh u la kyrpad ïa baroh ki nongshong shnong ban wan ïashim bynta ha katei ka jingpynkhuid shnong.
U la pynpaw ruh ba la bthah ïa baroh ki trai jaka bym shong bym sah hapoh ka shnong Lumshyiap ban wan ïakynduh ia u Rangbah Shnong ha ryngkat ki kot ki sla jong ki jaka ha shuwa katei ka sngi.
Ka Dorbar Shnong Mawlai Kynton Massar kan pynlong ka jingpynkhuid shnong ha ka 12 tarik mynta u bnai bad kan don ruh ka jingkhang shnong ha katei ka sngi bad ka por ba pynkhuid shnong.
Ha kajuh ka por la kyntu sha baroh kiba don jaka puta hapoh ka shnong Mawlai Kynton Massar ba kin wan iakynduh ia ki Rangbah Dong shwa katei ka sngi na ka bynta ki kam kiba iadei bad ka jingpynkhuid shnong.
Kane ka long katkum u kyrwoh lyngba u Bah KK Khongjoh, General Secretary ka Dorbar Shnong Mawlai Kynton Massar.
Khliehriat Nohprah 7: Ka Khasi Students Union Narpuh Circle ka ai ka jingkhublei ïa ka sokar MDA ba la lam khmat da u myntri rangbah ka jylla, u Conrad Sangma, kaba la pynurlong ïa ka C&RD Block ha Lumshnong Elaka Narpuh, kaba dei ka jingdawa kaba la slem bha ba la dawa da ki paidbah bad ka seng, ha kajuh ka por ka seng ka kyntu jur ïa ka sorkar ba kan pynkloi noh ban shna noh la ka jong ka ophis kaba dei na ka bynta ka C&RD Block, ym ban shu pyndonkam slem than da kane ka ophis kaba la mang na ka byntaban pynlong ïa ka Skill and Development Centre ka ban long ka jingmyntoi ïa ki paidbah khamtam kito kiba don sap.
“Mynta ngi dap da ka jingsngew kmen ba la lah ban pynurlong ïa kane ka C&RD Block ha Narpuh kaba long ka ophis kaba donkam bha jong ki paidbah ka ban wanrah ruh ïa ka roi ka kiew ha ka thain ban kyntiew ïa ka ïoh ka kot jong ki paidbah" pynpaw u General Secretary KSU Narpuh Circle, u samla Sanatomba Bamon"La ong ruh ba ïa katei ka ophis C&RD Block ba dang shu dep plie shen ha Lumshnong ka dei kaba la tei lyngba ka jingbei tyngka na ka District Mineral Funding Trust kaba la mang na ka bynta ka tnat Skill and Development ban kyntiew ïa kito ki briew kiba don sap bad kumjuh ruh ban kyntiew ïa ka ioh ka kot jong ki paidbah ka thaiñ, kane ka tnat Skill and Development kan ïarap ruh shibun ban kyntiew ïa ka iohkam iohjam jong ki samla jong ka thaiñ, kumta ka seng ka kyntu jur ïa ka sorkar ba ka dei ban shna noh kham kloi ïa ka ophis jong ka C&RD Blcok ha shnong Lumshnong, ym ban shu pyndonkam sah da katei ka ophis Skill and Development ha kajuh ka por ka seng ka kyntu ïa ka sorkar ba ka dei ban plie noh kloi ïa ka tei ka ophis Skill and Development kaba don ha Lumshnong kaba la dep shna ym ban shu shim kabu than da kaba pynlong ophis C&RD Block.
Na ka liang ka seng ka pynpaw ruh ïa ka jingsngew lyngngoh ïa ka jingbym pynbna eiei ïa ka mang tyngka kaba na ka bynta ban shna ïa ka ophis C&RD Blcok ha shnong Lumshnong, namar ha ka por ba u myntri rangbah ka jylla, u Conrad Sangba u wan ban plie ïa ka Wapung C&RD Blcok u la pynbna ruh ïa ka mang tyngka kaba T3 klur tyngka na ka bynta ban shna ïa ka ophis C&RD Block ha Wapung, hynrei ha Narpuh pat ym shym la pynbna satia ïa kano kano ka mang tyngka, halor kane ruh na ka liang ka seng ka buh ïa u kyrwoh sha ka sorkar da kaba ong “Ko sorkar wat ju ialehkai bad ki paidbah bad wat ai ba kane ka jingwan plie ïa ka ophis C&RD Blcok kan long tang kum ka shynrong lane ka rongphong kaba paw shabar, hynrei haba wan ban buh ophis da wanrah ruh bad ka mang tyngka kaba biang, wat ju wan ban lehkai bad ki paidbah kiba lui lui"Ha kaba ïadei bad ka ophis Block, ka KSU Narpuh Circle ka kwah ba ka sorkar ka dei ban da pynurlong bad ki kam ruh ban da shna ruh ïa ka ophis ym ban shu pynbna tang ïa ka mang tyngka kumba long ïa ka Wapung C&RD Block, u Conrad Sangma myn ha ka 16 tarik u nohprah 2021 ha ka por ba u wan plie ïa ka ophis C&RD Block u la pynbna ruh ïa ka mang tyngka kaba T 3 klur tyngka ban shna ïa ka ophis C&RD Block ha Wapung, phewse haduh mynta ym don eiei ruh bad khlem iohi dak eiei ruh ha kaba ïadei bad ka jingshna ophis Block ha Wapung.
Shillong, Nohprah : U Joint Director of Health Services (SS), Civil Hospital, Shillong, da kane u pyntip ba haduh mynta ym pat don ba wan kam ïa kawei ka metïap jong uwei u nongpang uba la khlad noh uba kyrteng u Lovely Wriang (45 snem rta), uba shong ba sah ha PAB Civil Hospital Shillong uba la wan shah sumar hapoh kane ka hospital ha ka 1 tarik mynta u bnai bad khlad noh ha ka 2 tarik Nohprah 2022.
Kumta la kyntu ïa kiba haïing hasem bad kiwei pat kiba don jingïadei bad une u briew ba la khlad noh ba kin wan shimti noh mardor ïa kane ka met kaba don hapoh ka jaka buh metïap jong ka hospital hapoh ka lai sngi shwa ban aiti sha ki bor ba dei khmih jong ka Shillong Municipal Board ba kin leh ïa kaba donkam.
Nongstoiñ, Nohprah, 7: U Deputy Commissioner ka West Khasi Hills u la pyntip ba ka 13 tarik u Nohprah (Sngi Hatmajai), 2022 kan dei ka sngi shuti.
Kumta baroh ki State Government bad Revenue offices, ki Court, ki jaka pule skul bad College kin khang ha katei ka sngi namar ba ka dei ka sngi U Sib Singh Syiem.
Shillong, Nohprah 07 : Ki nongïalam ka BJP Meghalaya ha ka sngi Balang ki la ïathuh ba shen kin sa leit shaduh Delhi ban kynduh ïa ki Myntri ba dei peit ban pyntikna ba ki eksam ïa khun kam kiba dei na bynta kane ka Jylla dei ban pynlong beit ha Meghalaya ym ban pynlong sha kiwei pat ki jylla.
Haba kren bad ki lad pathai khubor, na ka liang u Vice President jong ka BJP youth wing hadien ka jingkynduh ïa ki bor pynïaid jong ka NEIGRIHMS, u Bah Wallam Khongwir u la ïathuh ba dang shen ki la ïohi ba ïa ki kam nos kaba dei ha NEIGRIHMS Hospital la thmu ban pynlong sha kiwei pat ki jylla bad kane ka la ktah bad buh jingeh haduh katta katta ïa ki samla wat haba katei ka jaka sumar ka don ha kane ka jylla.
“Na ka liang ka BJP ngi kyntu ïa ki bor pynïaid jong ka NEIGRIHMS bad ki kompeni kiba shim ïa ka kam ba kin pynbiang ïa ki nongtrei khnang ba ïa ki eksam kam dei ban leh beit ha kane ka jylla," u la bynrap biang.
Nalorkata, u ong, “Shen ngin sa leit sha Delhi ban ïa kren bad ki Myntri jong ka sorkar pdeng ban kyntu ïa ki eksam ïakhun kam ha ki tnad jong ka sorkar pdeng kiba don ha Meghalaya dei ban leh beit ha kane ka jylla.
"Haba bynrap lang, u MLA ka BJP na Shillong South, ba dei ruh u Myntri ka sorkar jylla, Bah Sanbor Shullai ula ïathuh ba hadien ba ka la mih katei ka jingpyrshang ban pynlong sha kiwei ki jylla ïa katei ka eksam, bun ki paidbah ki la ïaphone ban pynpaw ïa ka jingpyrshah.
U ong ruh ba ki kmie ki kpa bun kiba syier ban phah ïa ki khun kynthei ban leit ïakhun eksam shabar nalor ba ka don ruh ka jinglut jingsep.
Kumta ban pynsuk ïa ki samla ka jylla u Bah Sanbor u la ong ruh ba na ka liang ka sorkar jylla ka kloi ban pynbiang ïa ki jaka na ka bynta ban pynlong ïa ki eksam kam.
Ka Meghalaya High Court ba donburom ka la ai syndon da ka rai kaba biang ha ka por ba ih bha ban pynduh pyndam noh pyrshah ïa ka rai leh donbor bad bym shongnia ne shong nongrim jong ka Sorkar MDA halor ka jingïashim bynta ki nonghikai bym dei Sorkar (Govt.
Aided Proffessors/Lecturers/Teachers) ha ki kam paidbah.
Kane ka rai jong ka Kashari ba heh duh jong ka jylla Meghalaya ym tang ba ka pynkhie im bad ai mynsiem biang ïa ki nonghikai bym dei Sorkar hynrei ka dei ruh ka rai kaba la pynim biang ïa ka hok bad ka jingang nud ban shakri ne trei jong ki nonghikai ban ai lem ki jinghikai, ki jingpynsngewthuh paidbah ha ka kam saiñ hima-sima baroh.
Shwa ban mih kane, ka Sorkar MDA ba la lamkhmat da ka party NPP, baroh ki nonghikai bym dei Sorkar (Govt.
Aided Colleges/Schools) ki lah ban shim bynta laitluid ha ki kam politik katba ki mon ha ki party bapher bapher.
Naduh ka por ba long Chief Minister u (L) Capt.
William A.
Sangma, u (L) Darwin D.
Pugh, u (L) Brington Buhai Lyngdoh, u (L) Purno Agitok Sangma, u Salseng C Marak, u (L) Dr.
Flinder Anderson Khonglam, u Dr.
DD Lapang, (L) J.
D Rymbai, (L)Dr.
Donkupar Roy, u Dr.
Mukul Sangma bad kiwei kiwei kim ju pynwit lane pynthut satia ïa ki nonghikai ba kin ïadon bynta ha ki kam saiñpyrthei.
Mar ïa shimti kane ka Sorkar MDA ha u snem 2018 hapoh ka jingïalam jong u Conrad K.
Sangma jong ka NPP, la sdang ban bishni bad pihuiñ da kaba teh ba khum da ki kyndon ba eh pyrshah ïa ki nonghikai bym dei Sorkar.
Ym tang ba ki shun thlong mluh thlong sying ïa ki nonghikai hynrei ki da leh sat ruh ïa ki da kaba pyndik bad pynslem kai ïa ka tulop jong ki haduh ban pynthiah miet syndon ha surok Secretariat bad wat ban siat tiar Gas ruh ïa ki nonghikai kiba pli.
Ym tang katta, u Chief Minister bad u Deputy Chief Minister leilei jong kane ka Sorkar MDA ki la kren kop sarong lypa ïa ki nonghikai ba kim lah shuh ban pyllait ba kin shim bynta ha ka kam saiñpyrthei bad lada ki kwah, ki ai jingmut pylleiñ pylleiñ ban leit sha ka Ingkashar.
Dei tang kane ka Sorkar kaba shan khmat eh ïa ki nonghikai ha ki kyrdan bapher bapher.
Kane ka rai jong ka Meghalaya High Court ba donburom ban pynduh pyndam noh pyrshah ïa ki jingkwah rhah jong kine ki nongïalam ka Sorkar MDA ïa ki nonghikai bad ban ailad biang ïa ki ba kin ïa don bynta laitluid biang ha ki kam saiñpyrthei kumba mynshwa katkum ka jingsngewtynnad jong ki la dei ban ai ka jingïaroh bad jingsngewnguh sngewburom shi katdei eh.
Kito ki kynhun jong ki Nonghikai College kiba la rai kut khlem kyntiang dien ban ïakhun pyrshah ïa kum katei ka rai donbor bad ban beiñ ruh dei ban ai ka jingïaroh bad ka jingpyrto junom la junom.
Hynrei, dang don bun bah ki jingdonkam ba dei hok ba ki nonghikai bym dei Sorkar ki dei ban ïoh.
Lada ka sorkar kam shah shkor ne leh bym suidñiew, imat, donkam shisha ïa ka Iingkashari ba kan tuklar lem sa ïa kiwei kiwei ki Hok ba ki nonghikai ki dei ban ïoh kum ka bai nong jong ka jingshakri hok jong ki ban ai jingstad ïa ki samla pule haduh ba kin da nang da stad ha ki kyrdan bapher bapher.
Shillong, Nohprah, 07: Ka Sur Ka Bri U Hynniewtrep (KSKBUH) ha ka Sngi Thohdieng ka la jied ïa u Bah Donboklang Kharlyngdoh ban shimti kum u Chairman ba thymmai jong kane ka kynhun hadien ba u Chairman barim u Bah Sylvester Kurbah u la khladnoh na kane ka sla pyrthei.
Ha ka jingïakren bad ki lad pathai khubor, u Bah Dondonbok Kharlyngdoh u la ïathuh ba kane ka jingjied thymmai ïa u Chairman ka long ban pynkhlaiñ ïa kane ka khynhun bad ruh ban buddien ha kaba ïadei bad ka jingdawa ïa ka hok jong u Bah Cherishtarfield Thangkhiew uba la shah siat ïap ha ki Pulit ha ka jingleit khynra ïa ka iingsah jong u ha Mawlai Kynton Massar ha ka step synñia jong ka 13 tarik u Nailar, 2021.
Ha kaba ïadei bad kane, u Bah Kharlyngdoh u la ïathuh ba naduh ka 8 tarik u Nohprah, 2022 kane ka kynhun kan sa pynlong ïa ki jingïalang ha ki shnong bapher bapher jong ka shnong Mawlai ha kaba ïa ka jingïalang yn sdang shwa n aka shnong mawlai Kynton Massar.
Shuh shuh u la ong ruh lada ka Sorkar Jylla ka dang pynslem ban pynshitom ïa ki Pulit kiba donkti ban siat ïap ïa u Bah Cherish, kane ka kynhun kan pynlong noh da ka jingïaid paidbah ha nongbah Shillong.
Tura, Nohprah, 07: Ka tnad ka koit ka khiah lyngba ka Meghalaya Health Systems StrengtheningProject (MHSSP) da ka jingïatrei lang bad ka TechEagle ka la plie ïa ka jaka pynher drone kaba nyngkong eh ban leit sam dawai sha ki paidbah ha Jengjal Sub-Divsional Hospital.
Ïa utei u dron kit dawai la pyllait paidbah da u Myntri ka tnad, James K Sangma ha kaba utei u drone ba rah dawai u la kiew suin ha ka sien kaba nyngkong eh na Jengjal Sub-Division ha ryngkat ka jingsakhi lang ki heh na ka World Bank, ki doktor bad ki heh na ka tnad ka Koit ka Khiah bad kiwei kiwei.
Ha katei ka sngi, utei u drone un leit ban pynhap dawai sha ka jaka kaba jngai kumba 36kilometer kata ha Pedaldoba kaba la shimpor kumba 30 minit ei ei.
Ki dawai ban ai jingïada ïa ka jingim kum ki dawai shah dait miaw dait ksew (anti – Rabies) bad shah puh bseiñ la lah ban pynurlong da utei u drone, kaba la pynlong ïa ka rilum ban sakhi ïa ka sngi kaba kyrpang tam ha ka liang ka tnad ka Koit ka Khiah khamtam haba u lah pat ban wanphai biang ha ka por mynmiet sha ka jaka dem kaba don ha Jengjal.
“Kane jingpyndonkam ïa u drone kadei ka jingsdang jong ka jingkylla ha ka liang ka koit ka khiah," ong u Myntri ka Koit ka Khiah ha katei ka sngi.
U Myntri u la ïathuh ruh ba ha shwa kane, ka ju shim kumba lai kynta ne palat da ïaid da ka kali ban leit buh dawai hynrei da u drone pat ka shimpor tang kumba 30 minit.
“Ngi buh ka thong ban pynstet shuh shuh ïa ka jingpynpoi ïa ki tiar ai jingsumar ïa kaba ngi kyrmen ba ngin lah ban leh da ka jingïarap jong ka World Bank," u la ong.
Shillong, Nohprah, 07: Ka tnat Elaka jong ka Khasi Hills Autonomous District Council (KHADC) ka la phah jingtip sha ka Ophis jong ka Hima Mylliem ban pyntip ba ka la pdiang ïa ka shithi iehnohkam jong u Pa’iem Latho M.
Syiem uba la shah sospon halor ki jingshah ujor.
U Executive Member ka tnat Elaka jong ka KHADC u Bah Jambor War ha ka jingïakren bad u Mawphor lyngba ka telephone u la ïathuh ba ka District Council ka ladep phah ïa ka jingpyntip (Notification) sha ka Ophis jong ka Hima Mylliem hadien ba u Pa’iem Latho M.
Syiem u la phah ïa ka shithi iehnoh kam naduh ka 10 tarik, Naiwieng, 2022 bad aidaw ba u la don ha ka rta kaba la noh, nangta ba um shym don shuh ha ka met kaba Koit ka Khiah.
Dang ha ka Lah Sngi U Blei u Bah Jambor War ha ka jingïakren bad ki lad pathai khubor ong ba ka daw kaba kongsan ba ka Executive Committee lyngba ka tnat Elaka ka la shim ïa ka rai ban pynlong noh ïa ka elekshon ka long hadien ba ka tnat Elaka ka la pdiang ïa ka shithi iehnohkam jong u Pa’iem Latho.
Ka Ingbishar Meghalaya High Court ha ka hukum ba la pynmih ha u Risaw, ka la bthah ïa ka KHADC ban pyndep ïa kane ka kam hapoh 3 bnai.
Shillong, Nohprah 07 : Ka FKJGJP ha ka sngi Balang ka la kyntu ïa ka sorkar jylla ba thung da ka BSNL na ka bynta ban pyntreikam noh ïa ka AIS : 140 vehicle tracking project ha Meghalaya.
Haba kren bad ki lad pathai khubor hadien ka jingkynduh ïa u Symbud Myntri Rangbah ka jylla, Bah Prestone Tynsong na ka liang u President ka seng Bah Dundee C Khongsit u la ong, “Ngi la ai jingmut ban thung da ka BSNL lyngba ka jaka treikam jong ka, kaba don ha Shillong ban pyntreikam ïa ka AIS:140 project jong ka jylla.
Shuh shuh u ong ba ka seng ka la ïoh jingtip ba ka sorkar India ka la bthah ïa ka sorkar jylla ban don noh la ka jong ka jingtreikam haman ki jylla bad mang pisa ruh lyngba ka Nirbhaya na ka bynta ban pyntreikam ïa katei.
U la ong ruh ba ka sorkar Meghalaya ka la ïoh ïa ka mang pisa kaba 10.
4 klur na bynta ban don ïa ka state command control system kaba dei na ka bynta ban pyntyllun ïa ka kam na bynta ar snem.
U ong ruh ba kane ka projek ruh kadei kaba donkam bha namar kadei na bynta ka jingshngaiñ jong ki paidbah kiba leit ba wan ha ka jylla namar kadei beit da ka thong ban ai jingshngaiñ khamtam eh ïa ki kynthei ha kaba kan ïarap ban ïoh kem ïa ki runar bad ki nongpynkheiñ aiñ.
Shuh shuh u la ong ruh ba lada don ki jingjia tyngkhuh kali lane ki jingshah thombor ïa ki nongshong kali khamtam ki kynthei, u budam jingma ba la buh un ai jingtip sha ka police station kaba don hajan eh bad ruh ïa ki tnad ba dei peit ïa ka aiñ ban ai ïa ki jingïarap ba kyrkieh.
“Kane ka projek kan ai jingtip lut sha ki pulit ha kano ka jaka don ka jingjia bad ruh ka transport department bad Tnad Kampohiing kan lah ban ïakhun ban pynduna ïa ki kam pyntriem ha ka jylla," u la ong.
Katkum ka jingong jong u, kane hi kan dei kawei na ki lad ïohkam ïohjam na bynta ki samla ka jylla.
Ha kajuh ka sngi, ka Seng ka la dawa ruh na u Symbud Myntri Rangbah ban don noh da ki karkhana shna jingbam ïa ki jingri ha ki jaka kiba long pdeng ha ka jylla.
Katkum ka jingong jong u, kumba 80 persen na ki jingdonkam ban pynheh ïa ka kam ri sniang ri syiar la hap ban wanrah beit na shabar jylla kum naduh Haryana, Punjab, Uttar Pradesh bad na kiwei ki jylla.
Shillong, Nohprah, 07: U President ka People’s Democratic Front (PDF) Bah Gavin M.
Mylliem, u la pyntip ba ka Party kan sdang ban khot aplikeshon na ka bynta ki kyrtong kiba kwah ban aireng ha ka elekshon sha ka Ïingdorbar Thawaiñ ka Jylla naduh ka 12 tarik u Nohprah, 2022.
U la ong ba ka Party kam kwah eh ban shu ïa bun ngut ki kyrtong hynrei ka kwah ïa ki kyrtong kiba biang bad kiba don ïa ka lad ban jop.
Ha ka jingïakren bad ki lad pathai khubor, u Bah Gavin Mylliem uba long ruh u MLA ka Sohra Constituency u la ong ba shen ruh ka Party kan sa pyllait noh ruh ïa ka thup ba nyngkong jong ki kyrtong ki ban ïa aireng ha ka elekshon.
Ha kaba ïadei bad ki arngut ki MLA ka Party ba kynthup ïa u MLA jong ka Mylliem Constituency u Bah Hamletson Dohling bad u MLA jong ka Umsning Constituency u Bah Jason S Mawlong kiba la khreh ban ïakhun noh na kiwei pat ki party, u Bah Gavin u la ong ba kim pat phah jingpyntip eiei hynrei ki Zonal Committee ha kine ki Constituency ki dang treikam.
U la ong ba ym lah ban len ba kiwei ki party ki la pyrshang dohïap ban khring ïa ki kyrtong kiba don bha ka lad ban jop hynrei kum ki MLA ki hap ban sngewthuh bad ban skhem ka nongrim haba ïasnoh sha kano kano ka Party.
Sohra, Nohprah 07: Kum shi bynta ban wanrah ïa ka jingieid bad jingñiewkor ïa ka spah mariang bad ki jingthaw jingshna khamtam eh ïa ki jingkieng jri kiba u longshuwa u la ai pateng sha ki longdien ka shnong Tyrna, Tyrna Elaka ha ka sngi Balang ka la plie ïa ka tamasa 2nd Living Roots Festival ba ar sngi bad kaba yn pynkut ha ka sngi Palei ha ka shong Tyrna ha ka kaba u Lamphang ka Ïing Dorbar Thaw Aiñ ka jylla u Bah Metbah Lyngdoh la wan shim bynta kum u kongsan ha ryngkat ka jingsynran lang u MLA ka thaiñ u Bah Balajied Kupar Synrem, u MDC ka thaiñ u Bah Teiñwell Dkhar bad kiwei kiwei ki nongshah khot sngewbha.
Kane ka jingpynlong ïa kane ka Festival ka long shi bynta ban pynkynmaw ïa ki pateng ba mynta ban long kiba phikir ïa ki jingai ka mariang bad ki matti kiba u longshuwa u la ai pateng ïa ki longdien khmatm eh ïa ki jingkieng jri kiba la lah wat ban khring ïa ki nongjngohkai pyrthei na sha kiwei pat ki bynta ba jngai jong ka pyrthei ong u Bah B Marbaniang u Chairman ka Tourism Management Committeejong ka Dorbar Shnong Tyrna Elaka Tyrna Sirdarship kaba dei ka komiti ba pynïaid ïa kane ka tamasa, ha ka jingkren maitphang jong u.
Haba kren ha kane ka sngi, u Bah Metbah Lyngdoh u la ong ba kum ki long mynta ka dei ka kamram jong ngi ban ïada ban ban kham pynbha pynjanai ïa kane ka jingkieng jri kaba ngi la ïoh pateng.
U la ong ba ka jingdon kane ka jingkieng ym tang ba ka lah ban pun lynti na shiliang ka wah sha shiliang wah hynrei ka lah ban wanlam ïa ki nongjngohkai pyrthei kiba wanrah pat ïa ka jingïoh kamai ïa ki trai shnong bad ki shnong kiba marjan.
“Lada ngi shna ïa kawei ka jingkieng kaba da ka dewbilat ha ka jaka ka jingkieng jri yn ym don satia uwei ruh uban wan jngoh ïa kata ka jingkieng, hynrei ka jingdon kane ka jingkieng jri ka la lah ban khring ïa shibun bah ki nongjngohkai pyrthei ym tang na ka jylla bad na ka ri hynrei wat na shabar ruh, namarkata, ka dei ka deiti jong ngi ki longdien ban ïada bad kham pynbha shuh shuh ïa ki," kyntu u Bah Metbah.
Haba kren kum u riew rangbah uba la kham san ka rta uba la ïohi ïa ka jingïapher tang ha kine ki sanphew snem tam kiba la leit, u bah Teiñwell u la ong ba ka jinglong ka mariang ha ka thaiñ ka la pher bak lybak lada nujor tang ha ki khyndiat phew snem kiba la leit ha kaba ha ki por kiba kham mynshuwa ki sim ki doh ki bun byllai katba mynta tang ka syrngiew jong ki ym ïohi shuh.
“Dang ha ki khyndiat phew snem lada ngi shong kali ban leit sha Sohra na shnong Mawlong ngin kynduh ïa ki mrad khlaw ba bunjait naduh ka skei, ki khla bad ki jait mrad ba bunjait lada phi ïaid lei da ka kjat sha ki khlaw ki btap ynnai ïa ong, hynrei mynta tang ka syrngiew jong ki phin ym ïohi shuh bad kane ka jingbeh spah lei ban tih ban khlong lut ïa ki jingai ka mariang ka long kaei kaei kaba nga i tieng ïoh kan kylla ri shyiap tang ha ki khyndiat snem ban wan," ong u Bah Teiñwell.
Shuh shuh u la bynrap, “Ha ki thaiñ war Mawlong lei ka jingbeh spah than ka pynlong ban tih ban khlong ïa ki maw bad ki lum ki wah bad ka jingdon ki pajwa thang shun ki briew kim map shuh wat ban khet bad pynkyllon ïa ki dieng jri ban ïoh dieng ban thang shun ha ki pajwa bad lada kane ka bteng kumne nga itieng ïoh ba tang hapoh sanphew snem kane ka ri war jong ngi kan kylla ri shyiap noh," kren bynñiaw u Bah Teiñwell bad bynrap, “Kane ka jingkren kam dei ba nga bishni ïa kito kiba trei ïa kane ka kam hynrei ba lada ngi leh khlempyrkhat shuh ïa ka mariang ka long ka jingma ba khraw ym tang ïa ka mariang hynrei khamtam ïa ngi ki khun bynriew.
"U Bah Balajied Kupar Synrem ha ka jingkren jong u u la ai ka jingïaroh ïa ka sienjam kaba ka shnong ka la shim ban wanrah ïa ka jingsngewthuh ïa ka jingdonkam ban ïada bad pynneh pynsah bad na ka liang jong u u la ai ka jingkular ba un ai ka jingikyrshan ym tang ha kane ka kynti hynrei ha ki snem kiban dang wan ruh.
Ha kane ka sngi kum ka dak ka jingplie ïa kane ka tamasa u Bah Metbah Lyngdoh u la pynher ïa ka Panur.
Lah ban sakhi ba kane ka tamasa ka long ruh kaba kham pher ha kaba na ka liang ka komiti kaba pynlong kam shym la pyndonkam satia da ki plastik hynrei tang da ki jingai beit ka mariang naduh ki dara bad ki dukan ba la shna, ki jingpynitynnad ïa ka sawdong sawkun ka madan bad kiwei kiwei kiba la shna na bynta kane ka tamasa.
Shillong, Nohprah, 07: U President ka UDP u Bah Metbah Lyngdoh um shym la kren shai satia lada dei ba ka UDP kan wan ha ka bor hadien ka elekshon ha u 2023 kan pynlong jingtohkit ne em halor ki jingkynnoh ba ki jyllei ki jyrsieh bamsap ha kane ka sorkar ba mynta khnang ban lap ïa ki jingshisha baroh.
Haba ki nongthoh khubor ki la kylli lada dei ba ka UDP ka wan ha ka bor kan pynlong jingtohkit ne em halor ki jingshah kynnoh bamsap kiba jur bha jong ka sorkar MDA ha kaba ïadei bad ki jingpyntrei ïa kiba bun bah ki skhim, u Bah Metbah um shym la jubab shai la kan leh ne em kumta ka UDP hynrei u la shu pynphai ktien, “Kaei kaba mih ha ki kot khubor kam dei kaba shisha baroh khoit bad ngam kwah ruh ban ong eiei namar ngam ju shu ngeit lymmuh kat kaba ki thoh kat haduh ba ngan da wad ïa ka jingshisha," u la ong.
Haba kylli biang la u idei ne em ban tohkit halor ki kam bamsap, “Naduh kaba sdang hi ngi ju dawa ban don ka jingtohkit haba don kino kino ki khep kiba ngi ïohi ba ki don ki jingkynnoh bamsap kiba i shongnia," u la pynphai ktien.
Shillong, Nohprah, 07: Ka Sur Ka Bri U Hynñiewtrep ha ka sngi Ba-ar ka la leit ban ïa kynduh bad u Secretary jong ka tnat kam poh ïing ka sorkar jylla u Bah CVD Diengdoh ban bud diren halor ka ejahar kaba ki la ujor pyrshah ïa ki pulit kiba la siat ïap ïa u Bah Cheristerfield Thangkhiew ha ka 13 Nailar 2021 bad kumjuh ban bud dien ïa ki sienjam kiba ka sorkar ka la shim ïa ki pulit kiba donkti ban siat ïap ïa u Bah Che kat kum ka jinglap ka Judical Enquiry kaba la thung da ka sorkar.
Haba kren sha ki lad pathai khubor hadien ba la dep ïakynduh bad u Bah CVD Diengdoh, u Bah Thomas Passah u nongïalam ka KSBUH u la ïathuh ba kat kum ka jingong une u ophisar ka sorkar kat haduh mynta kine ki pulit ka Tactital Team-I kiba hap ai jingpynshai sha ka tnat kim pat shym la ai jubab satia hynrei ki pan por pynban na ka sorkar,“Na kaei kaba la jia ngi sngeewthuh biang biang ba kane ka jingleh ka sorkar ka dei beit tang ban pynslem khnang ïa ka jingïoh bishar bahok u Bah Che bad ban pyllait ïa ki pulit kiba siat ïap na ka jingshah pynshitom," u la ong.
U la ong ruh ba na ka liang ka kynhun kan bteng ban buddien haduh ban da ïoh ïa ka hok jong u Bah Che.
Shillong, Nohprah 07 : Ki arngut ki rangbah ba shah siat ha ki pulit Assam ha ka 22tarik Naiwieng ha Mukroh, ki la kham ïohbor mynta ha ka jingsumar ha NEIGRIHMS Hospital bad katkum ka jingïathuh ki doktor shen kin sa ïoh ban leit phai iing noh.
Ïa kane la pyntip da ki bor pynïaid jong ka NEIGRIHMS ha u Myntri ka sorkar jylla, Bah Sanbor Shullai uba la leit jngoh ïa kitei ki arngut ki rangbah ba tip kum u Bah E Samaiang bad Bah C Nartiang.
“La pyntip ïanga ba uwei na ki, un sa ïoh ban leit phai iing noh katba uwei pat un dang hap ban shah sumar shwa,"ong u Bah Sanbor haba kren bad ki lad pathai khubor.
Haba pyntip ba hadien ba u la ïoh jingtip ba kitei ki rangbah ki dei na ka longiing ba duk nalor ba ki ngat sa ha katei ka apot, kumta um lah ban shu sngap kumto hynrei ban leit noh jingïarap lang katto katne na bynta jong ki.
Watla na ka liang ka sorkar ka la rai ban siew lut ïa ka bai sumar na ka bynta jong ki, hynrei na ka liang u Bah Sanbor pat u la ong ba kitei ki arngut ruh ki dei hok ban ïoh ia ka jingkyrshan pisa na ka sorkar.
“Lashai ngan sa kren bad u Myntri Rangbah ba kine ki arngut ruh ki dei ban ïoh lang ïa ka jingkyrshan pisa na ka sorkar nalor ba kidei na ki longiing ba duk," u la ong.
Ha kane ka jingleit la synran ia u Myntri da ki nongïalam ka BJP kynthup ïa u Bah Wallam Khongwir bad Bah Tobias Marak, ki nongpynïaid ka hospital bad u Medical Superintendent ka NEIGRIHMS, u Dr.
C Daniella uba la batai ïa ka jinglong ka koit ka khiah jong kitei ki ar ngut.
Shillong, Nohprah 07 : U President ka KSU, Bah Lambokstarwell Marngar ha ka sngi Balang u la kyntu ïa ka sorkar jylla ba ka dei ban ai bor pura ha ki Border Outpost (BOP) ban ai ka jingïada ïa ki paidbah ba sah ha khappud kumjuh ïa ki jaka puta jong ki ha shi lynter ka khappud bad ka Assam.
“Nga kyntu ïa ka sorkar jlla ba kan ai bor pura ïa ki BOP ba kin ïada ïa ki paidbah jongngi bad ruh ïa ka jaka puta namar ka sorkar Assam ka ai bor ha ki bor pahara jong ka ha ki jaka khappud," u la ong haba kren ha ka jingïalang kynmaw burom ïa ka lyngkhuh sngi ïap u President barim ka KSU, Bah Bull N Lyngdoh hynne ka sngi.
Katei ka jingkren jong u, kadei hadien ba ka sorkar jylla ka la rai ban tei da ki BOP ha kylleng ki jaka ba don ki jingma hadien ba san ngut ki nongshong shnong ka Mukroh ki la kyllon ïap ha ka jingsiat ki pulit Assam ha ka 22tarik u Naiwieng mynta u snem.
Katkum ka jingong jong u, ki pulit Meghalaya ki la hap ban her krad ryngkat bad ki paidbah ha katei ka jingjia ha Mukroh namar la phah pahara ïa ki ha khappud khlem kano kano ka jingbthah ba tikna bad ruh da ka jingtieng ïoh shah pynshitom kylla lada ki leh ei ei ban ïada ïa ki paidbah.
U la ong ruh, “Kaei ka jingmut ban ai tiar ïaleh ïa ki ban ïada ïa ki paidbah hynrei ha kajuh ka por pat ki khang ba kim dei satia wat ban siat tang uwei u kylli.
"U ong ruh ba ka sorkar jylla kadei ban pyntikna ba baroh ki BOP ki la ïoh pura ïa ka jingbun briew ban ïada na kino kino ki jingwan kyntur pud biang jong ka Assam.
“Ka sorkar jylla kadei ban kyndit ba ka thong jong ka sorkar Assam hi ka long ban wanrah ïa ka jingsngew syier ha ki nongshong shnong jong ki khnang ba kin phet bad iehnoh ïa ki jaka puta," u la bynrap biang.
Haba ïadei bad ka jingpynslem ban thaw ïa ka jingtohkit CBI ha katei ka jingjia ha Mukroh, utei u heh KSU u la ong,"Lada ka sorkar jylla ka kwah ban pynïoh ïa ka jingbishar kaba hok na bynta kitei ki longïing kiba duh ïa ki bahaïing ha sem ha Mukroh ba Langpih, kadei ban pyntikna ba kan don ka jingtohkit kaba khuid bad kaba shai khnang ba kito kiba donkti kin ym ïoh ban ïaid laitluid hynrei ban ngat ha ka jingshah pynshitom katkum ki kyndon ka aiñ.
"Utei u heh ka KSU u la pynpaw ruh ka jingsngewdiaw halor ka jingslem jong ka sorkar ban pyntreikam noh ïa ka Inner Line Permit ha ka jylla bad ruh ban ai jingithuh noh ïa ka Ktien Khasi bad Garo ha ka Khyrnit kaba Phra.
Nalorkata, u la kyntu ruh ïa ka sorkar pdeng ba kan kiar na kaba leh arsap haba ïadei bad ka jingkhot ïakren ïasuk bad ka HNLC.
Katei ka jingkren jong u ka wan hadien ba ka special court jong ka National Investigation Agency, Shillong kaba la khot hajir ïa ki nongïalam ka HNLC ha kapor ba ka jingïakren iasuk hapdeng ka sorkar bad katei ka kynhun ka dang iaid.
Shillong, Nohprah, 07: U National Vice President ka NPP uba long ruh u Symbud Myntri Rangbah u bah Prestone Tynsong u la ong ba ka NPP ka long kaba la pynkhreh bha ban leit sha ka election MLA 2023 bad ka kyrmen skhem ba kan ïoh ban synshar marwei ha u 2023 ha Meghalaya namar kan jop beit palat ïa ka 32 constituency.
“Ngi la long kiba la pynkhreh bad long kiba la kloi ban ïakhun ïa ka election.
Hadien ka election 2023 ngin sa thaw ïa ka sorkar tang ka NPP" ong u bah Prestone.
Halor ki jingkylli ula ong ka election ha Meghalaya ka pher bha kumta ym ïohi ba kiwei ki party kin long ka jingma ïa ka NPP bad ka NPP kan long ka jingma ïakiwei namar hangne hi ki paidbah ki phai ruh sha u kyrtong uba ki tip ba u lah ban ai ka jingshakri hok ïa ki.
“Nga la ju kren na ka por sha ka por ba ka election ha kanek a jylla ka pher bha namar haba ki paidbah ki rai ban jied ki jied ïa u kyrtong uba ki ieit bad ithuh, uba lah ban shakri, uba don ka jingïadei bad ki bad khamtam eh uba ki sngewjan.
Kumta hangne hi ka party ka wan kham hadien namar haba ki paidbah ki rai ban jied ia u kyrtong ki jied ïa u ne ka briew ba ki ieit bad shaniah," pynkut u bah Prestone.
Shillong, Nohprah, 07: Ka Sorkar Jylla ka la kurup noh ïa ki Bank Account jong u Bah GK Ïangrai, u Heh Pulit uba la shah kem halor ka jingshah kynnoh ba u donkti ban bam klop ïa ka pisa ba la mang ban shna ïa ka NERS PSAP ha Sadar Police Station Complex, Shillong.
Ïa kane la pyntip hakhmat ka Iingkashari Meghalaya High Court haba shong bishar ïa ka PIL halor kane ka kam.
Ka Sorkar Jylla ka la pyntip ba u Bah G.
K.
Ïangrai u don mynta hapoh ka Judicial Custody bad la ai jingbit ruh ban ujor sa ar tylli ki jingujor pyrshah ïa u.
Ka Sorkar ka la pyntip ruh ïa ka Ingbishar Meghalaya High Court ba ki Bank Account jong u Bah Ïangrai ladep ban kurup bad la buh ruh ïa ka jingkyrpad katkum ka kyndon 105 jong ka Criminal Procedure Code hakhmat jong u Session Judge.
La khmihlynti ruh ba yn sa ai ïa ka jingpynshitom pyrshah ïa u.
Ka Iingbishar ka la buh sngi ban shong bishar biang ïa kane ka kam ha ka 9 tarik Lber 2023.
Ha ka 2 tarik, Naiwieng, ki Pulit CID ki la kem ïa u Bah GK Ïangrai uba bat ïa ka kyrdan Commandant jong ka SF-10 Battalion halor ka jingkynnoh ba u donkti ha ka jingbam klop ïa ka pisa ba la mang ban tei ïa ka NERS-PSAP ha Sadar Police Station.
U Bah Ïangrai, uba long long u Assistant Inspector General of Police (Administration), barim u la shah kem na ingsah na jong u kaba don ha Shyiap, Golflink, hadien ka jingkhynra jong ki Pulit.
Tang hadien ba la shahkem u la ngat ha ka jingshah sospon na ka kam.
U Inspector General of Police (IGP) CID, Meghalaya u Bah O.
Pasi ha u kyrwoh u la ong ba ïa ka case la rejistar ha ka 28 tarik, Risaw, katkum ka jingkynnoh ba u Bah GK Ïangrai u donkti ban bam klop ïa ka pisa ha kaba shna ïa ka NERS PSAP ha Sadar PS Complex.
“Ha ka jingtohkit, ha ka 02/11/2022, la pynlong ïa ka jingkhynra ha kiba bun jaka kata, ha Lumshyiap, Chanmari, Upper Golf Links, Shillong-1, Official Quarter ha Golf Links bad ha Farm House, Rtiang, Umsning, Ribhoi hadien ba ka jingpynmih Warrant da ka Ingkashari u Special Judge (PC Act), Shillong," ong u Bah Pasi.
“Ha ka jingkhynra, la ïoh kurup bun ki kot ki sla, ka pisa bad ïa u Bah Ïangrai la kem.
Ka jingtohkit pyrshah ïa u ka dang ïai bteng," u la bynrap.
Shillong, Nohprah 08 : Ka Selection Committe jong ka Meghalaya Cricket Association ka la jied ïa ki 15 ngut ki rangïalehkai kiban ïalehkai ha ka lympung Ranji Trophy.
La pynbna ruh ïa hynriew ngut ki rangïaleh-kai pynap da ka MCA.
Ka Meghalaya kan ïakhun nyngkong pyrshah ïa ka Mizoram ha Nadiad, Gujarat, naduh ka 13 tarik Nohprah.
U Punit Singh Bisht (Guest professional) un ïalam ïa ka kynhun kum u kapten katba u Dippu Ch Sangma un long kum u vice captain.
Ka jingkilan met pynkhreh na bynta katei ka lympung ka la sdang ha ka Mangaldai, Assam, ha ka 5 Nohprah bad kin mih na la ka jong ka jylla ha ka 10 tarik Nohprah.
Tang ki 15 ngut ki rangïalehkai kiba la shah jied kin ïoh ban leit mihkhmat ïa ka Jylla sha Gujarat, katba ki rangïalehkai pynap kin hap ban wanphai noh sha la ka jong ka jylla.
Ki rangïalehkai ka Meghalaya ki kynthup u Kishan Lyngdoh, Bamanbha Shangpliang, Sylvester Mylliempdah, Dippu Ch Sangma (V-C), Lerry Sangma, Tarique Anwar Siddique, Raj Biswa, Abhishek Kumar, Akash Kumar Choudhary, Arbin Singh, Md Nafees Siddique, Lakhan Singh, Swarajeet Das, Punit Bisht (C), Rajesh BishnoiKi rangïalehkai pynap ki kynthup u Manish K Rai, Junjun Sangma, Shaisngi Lyngdoh, Rohit Shah, Pringsang Sangma, Sanvert B KurkalangKi support staff, u Dheeraj Jadhav (head coach), Moisten Ch Marak (assistant coach), Himmat Singh (trainer), Surojit Biswas (physio), Raju D Sangma (manager).
Ka Meghalaya kan ïakhun ïa ka Mizoram ha ka 10 tarik Nohprah, Sikkim 20 Nohprah ha nongbah Shillong, Bihar 27 tarik Nohprah (Shillong), ïa ka Arunachal Pradesh ha ka 3 tarik Kyllalyngkot ha Anand bad khatduh ïa ka Manipur ha ka 10 tarik Kyllalyngkot ha nongbah Shillong.
Ka jingiathnum shaphang ka dheng kali kadei kaba man ka minit man ka kynta bad man ka sngi bad baroh shisnem khamtam lei lei tang shu lait na 3Mer ia kiba wan na sha ki thain Sohra bad ki thain West Khasi Hills, South West bad Eastern West Khais Hills kynthup lang ia kiba wan na ki thain Pynursla.
Kane ka apot kaba ju ktah bad pynsniew mynsiem ia baroh ki nongleit nongwan ka ktah ruh wat ia kiba wan na ki thaiñ Ri Bhoi tang shu poi ha ki thaiñ Mawiong bad Mawlai.
Nalorkata kaba kham ktah bad pynsyrtom eh kadei ia kito kiba wan na ki thaiñ Smit bad Mawryngkneng namar ki kali kiba leit sha Shillong ki hap ban mad ia ka dheng kali kaba jur bha ha ki thain Laitkor, Nongthymmai bad haduh ki thaiñ Laitumkhrah.
Kadei ka jingshisha ban weng ïa ka dheng kali ha ka nongbah Shillong kadei ka kam ka bym don lynti shuh da kumwei pat lada ka sorkar kam nud ban shim da ki lad ki lynti kiba kham tyngeh.
Ki don bun ki lad ki lynti lada ka sorkar ka don shisha ïa ka jingthmu ban ïakhun da kaba tyngeh ïa katei ka dheng kali kaba la long ka jingkhñium bad ka jingbitar lut ïa ki nongleit nongwan kiba wan na kylleng ki bynta jong ka jylla ban poi sha ka nongbah.
Kumban shu ai nuksa hangne, ki don bun ki skul kiba don ha pdeng bah jong ka sorkar Shillong khamtam lei lei kum ha ki bynta jong ka Laitumkhrah.
Kumta lada dei ba ka sorkar ka kwah shisha ban weng ïa ka dheng kali ka la dei ban bthah beit ïa man la ki skul ba kin don noh da ki bos ba leit shaw ne leit buh skul namar la kumno kumno kawei kawei ka bos ka lah ban kit haduh 30 ne 40 ngut ki khynnah skul bad lada jia ba don 500 ngut ki khynnah skul kamut donkam kumba 7 ne 8 tylli ki bos heh, katba lada jia ba wan da ki kali lajong kumba ju leh baroh shi katta na bynta 500 ngut ki khynnah skul kin don beit haduh kumba 450 – 500 tylli ki kali.
Kawei pat ka mat kadei ka jingdheng palat ka lynti ban leit sha khyndailad lane shaduh sha Motphran.
Na bynta kitei ki bynta, la sngewdei ban ai jingmut ba ka sorkar kan pynshlur noh ïa ki paidbah ba kin pyndonkam noh da ki bicycle ter ter naduh ki bynta jong ka IGP, Ophis DC ter ter shaduh Khyndailad bad Motphran.
Ka la dei ruh ban ailad pat katto katne ki kali ban leit buh tïar ne leit shaw ïa kito ki briew ba thied jingthied shibun lane ka lah ban buh da ka por ïa ki kali ban ïaid.
Lehse da kaba leh kumta ym tang ba ka jingitynnad ka sawdong sawkun kan wanphai biang hynrei kan pynlong biang sa shisien pat ïa ka nongbah Shillong kaba lait ym tang na ka jingjur ki jingsawa naka jingbun ki kali hynrei wat na ka tdem bad kiwei kiwei.
Haba phai pat sha ki bynta jongka Iewduh, katei kadei ka mat kaba kham jwat khyndiat namar naduh ba mih ki jingjia ha Them -iewmawlong, ki kali kim lah shuh ban ïaid lyngba katei ka jaka bad kane ka la dei shi bynta jong ka dheng kali ha katei ka jaka.
Ka por ka dawa ruh ba ka sorkar ka la dei ban pyrshang noh da ki lad ki lynti kumno ban wanrah noh da ki fly-over ha kito ki jaka ba kham jur ka dheng kali khamtam eh ha ki jaka ba kham long pdeng kum ha ki bynta jong ka Barik, Jingkieng Mawlai bad ruh wat ha ki bynta jong ka Umshyrpi.
Kaba kham pynisih eh kadei ba ha ki por ba don ka dheng kali, wat ki ambulance ba ïaid ruh ki shem jingeh ban ïoh rung napdeng.
Na ka liang ka sorkar kam dei shuh ban pynslem hynrei ka la dei ban buh kham bun ki jaka pynïeng kali kiba kham kylluid bad ruh ban kham pynheh ïa ka surok kumba ka sdang mynta ban pynheh noh ïa ka surok na Shillong sha Dawki khnang ba ka leit ka wan jong ki paidbah kan kylluid lang ym tang ha nongbah Shillong hynrei kan long beit ryntih ha baroh kawei ka jylla.
Kawei pat kaba lah ban pyllait na ka dheng kali ka long ban don noh kiwei ki kynja iew ba kham heh kum kiba don ha Khyndailad ha kiwei pat ki bynta jong ka New Shillong lane ka Shillong ba thymmai.
Lehse da kaba leh kumta ka jingiakhun ka la kham suk Shibun.
Mawkyrwat, Nohprah, 08: Ka Sohkhyllam Sports Club ha ryngkat ka jingïatreilang bad Ka Nehru Yuva Kendra Sangathan (NYKS), Nongstoiñ ka la ïoh ban rakhe ïa ka sngi ba kyrpang ka International Volunteers Day 2022, ha ka sngi nyngkong jong ka taïew ka 05 tarik u Nohprah, 2022 ha Sohkyllam Resource Centre, South West Khasi Hills District.
U Resource Person ha kane ka program u dei u bah Josterland Jyrwa uba dei u nonghikai jong ka Sohkhyllam Presbyterian L.
P.
School ha kajuh ka por u dei ruh u General Secretary jong ka Seng Samla Shnong Sohkhyllam.
U Resource Person ha ka jingkren jong u ula pynshai halor ka phangpdeng jong kane ka program kaba ong, “Solidarity Through Volunteering" da kaba ula kyntu ïa ki samla ba ki dei ban don ka jingkitkhlieh na ka bynta ka ri bad ka jaidbynriew baroh kawei ban wanrah ka jingkylla na ka bynta ka bha ka miat ka shongsuk shongsaiñ bad ban ïaleh ban rad dyngkhong ïa ki jingsniew kum u drugs, ka kyiad bad kiwei kiwei bad u la ong ba ki dei ban sdang nyngkong na ki shnong ki thaw.
Kawei pat, u la khot bad wer bad ïa ki para samla ba ki dei ban long kum kita ki shipai da kaba kin dei ban don ka mynsiem trei mon sngewbha khlem da khmih lynti ban ïoh-nong lane ïoh pisa.
U la ong ba ki dei ban trei hok, trei smat bad trei da ka mynsiem.
Ha kane ka programme la ïoh jingkren na u Biangbor Pyrkhat Nongsiang u la ong ba ki samla ki dei ka lawei na ka bynta ka ri bad ka jaidbynriew u ong ba ki samla kiba khlaiñ bad kiba stad ki dei ki samla kiba wanrah ïa ka jingkylla ha baroh ki liang.
Ula ong ruh ba kum ki samla haba don kino kino ki program ngi dei ban ïa shimkhia bad ka donkam ka jingïalong kawei bad ka jingïañiewkor bad burom mar kylliang.
La ïoh ruh ka jingkren na u General Secretary jong ka Sports Club ha kaba ula ai khublei ïa ka ophis jong ka Nehru Yuva Kendra Sangathan kaba dei ka Ministry of Youths Affairs & Sports Govt of India kaba la ju ai jingïarap ïa ka Sports Club na ka por sha ka por la ka long ha ka liang ki sports material bad ka fund lyngba ka jingpynlong ïa ki program bapher bapher naduh ki snem ba lah dep haduh mynta.
Ha ka jingkren jong u, ula ong ka kane ka dei ka sngi kyrpang kaba dei ka International Volunteer Day ka dei ïa ki samla ban kynmaw burom ïa kum kane ka sngi khamtam ïa kito ki samla kiba long ki nongïalam kiba stad bad bashlur kiba treimon sngewbha kiba la noh synñiang ha ki kam jong ki la ka long ha ka shnong ka thaw, ha ka Seng Samla Shnong bad ha ka Sports Club ruh kumjuh kiba la wanrah ka roi ka par ha baroh ki liang.
Shuh shuh u la ong ba kum ki samla ki dei ban don ka jingïalong kawei bad ki dei ban mih shakhmat ban ïalam ïa kiwei khnang ba ki longdien mandien kin pyrto bad kin kynmaw ïa ki kam ba ki leh ha ka pateng ban wan.
Ha kane ka sngi la ïadonlang ryngkat naduh u General Secretary jong ka Sohkyllam Sport Club, ki rangbah jong ka Shnong, ki nongkitkam jong ka Seng Samla Shnong bad ki National Youth Volunteers jong ka Nehru Yuva Kendra Sangathan, Nongstoiñ.
Ha kane ka program la ïoh ruh ban pynlong ïa ka Cleaning Drive ha kaba la ïashimbynta da baroh kiba wan attend da kaba la ïoh ban pynkhuid ïa ki ñiut bad tam ïa ki plastik naduh ïa ka phyllaw jong ka Resource Center haduh ka surok PWD naduh ka surok Nongtepdieng haduh ka surok Phot Japung.
Shillong: Ka Khasi Students’ Union (KSU) Wahkaliar Unit, ka la ïoh ban leit ai da ka jingthoh ha u Executive Engineer jong ka tnat PWD (Roads), Sohra Division ban ujor halor ka jingjot rathai jong ka surok baroh shilynter naduh Wahshari-Khliehshnong, Sohra shaduh ka shnong Laitduh, Sohra kaba jngai kumba 7 Kms.
Ha ka dorkhas, ka seng ka la dawa na ka tnat PWD (Roads) ba ka dei ban maramot ne pynbha noh mardor ïa kane ka surok khnang ban pynsuk ïa ka leit ka wan jong ki paidbah kiba ju pyndonkam ïa kane ka surok.
Kum ban shu bynrap khyndiat, ïa kane ka surok na Wahshari-Khlieh-shnong, Sohra shaduh ka shnong Laitduh ym shym la maramot ne pynbha mynta la bun bun snem bad kumba long mynta, kane ka surok ka la jot bad sniew haduh katta katta bad kam i ïadei dur shuh ban ong ba ka dei ka surok ïaid kali bad na kane ka jinglong jingman jong kane ka surok ka la buh jingeh shikatdei ïa ki paidbah kiba leit ba wan lyngba kane ka surok bad khamtam eh ïa ki khynnah skul bad kumjuh ruh ïa kiba pang ba shitom.
Kane ka surok kadei ruh kawei na ki surok kaba ïalam sha ki katto katne ki jaka jngohkai ba pawnam ha ka thaiñ Sohra, kum ka Kshaid Daiñthlen, Wei Sawdong bad kiwei kiwei.
Na ka daw jong ka jingsniew palat jong ka surok ka pynlong ruh ïa ki nongjngohkai pyrthei ba na kylleng ki jaka ba kin ym leit shuh sha kitei ki jaka ba itynnad bad kane ka la pynhiar shikatdei eh ïa ka ïoh ka kot bad ka kamai kajih jong ki briew kiba ju imja kpoh na ka kam jngohkai pyrthei ha kane ka thaiñ.
Ka PWD (Roads) Sohra Division, ka la ai ïa ka jubab ha kaba ïadei bad ka shithi kaba la phah na ka liang jong ka seng bad ha kane ka jubab na ka liang jong ka PWD (Roads) Sohra Division, ka la ong ba ïa ka jingpynbha bad maramot ïa kane ka surok yn sa pynrung lyngba ka skhim PMGSY.
Ka Seng ka kyntu jur ïa ka tnat PWD (Roads) jong ka sorkar jylla ba kan shimkhia khamkloi ban maramot pynbha noh ïa kane ka surok khnang ba kan pynsuk ïa ki nongkeit nongwan kiba ju pyndonkam ïa kane ka surok manla ka sngi.
Nongstoiñ, Nohprah 8: Hadien ka jingmih khubor ha u Mawphor ha ka sngi balang halor ka jingthmu ban lilam ïa ka Inspection Bungalow jong ka tnad PWD sha ki riew shimet, ki nongïalam bad dkhot jong ki saw tylli ki sengbhalang kiba kynthup ïa ka WKSU, UHM, MYF bad WYF ka West Khasi Hills District, ki la pynpaw ka jingsngew lyngngoh haba ïohi ha ka kot khubor Mawphor kaba la mih ha ka ka 7 tarik, kaba la thoh shaphang ka jingthmu ban ai wai noh ïa katei ka IB PWD ha ki riew shimet.
Ki saw tylli ki seng ha ka sngi palei ki la leit ban ïakynduh ïa u EE ka tnad PWD ban pan jingshai ba hato kane ka dei kaba shisha ne kumno.
Ha ka jingshisha, ka PWD lada ka kwah ban pynïaid ïa kane ka IB, ka dei ban ïaid katkum ki lynti da kaba khot tender ban pyllait paidbah ïa ka legal tender bidding system ha ki kot khubor bapher bapher kiba don ha ka Jylla.
“Na ka liang jong ngi ki kynhun ki sengbhalang ngi dawa na ka office ban pynsangeh mardor kat bym pat shai halor kane ka kam.
Ngi dawa na u Executive Engineer ba u dei ban pynshai halor ki nongrim ba balei ban ai wai sha ki riew shimet ïa katei ka IB PWD".
“Na ka liang u Engineer u la kren shai hakhmat jong ngi ki nongïalam sengbhalang ba um tip ei ei halor kane, namar u khlem pat ïoh jingtip ei ei haduh mynta.
Hynrei la sngewthuh ba ban ïa u Executive Engineer u ba dei tang u rit u ria ha ka tnad PWD, kham tip bha u Chief Engineer.
Namar, dei ma u ba batai bad pynïaid kumno ban leh.
Hynrei, ngi kum ki kynhun jong ki saw seng ngi buh ki jingdawa na ka office ban pynshai, mynno la pyllait advertisement ha ki kot khubor la ka long ha ki regional news paper ne local news paper".
“Na kaei ka daw la hap ban ai wai noh ïa ka IB PWD ha ki riew shimet, haba ka dei hok ka jingdon jingem jong ka sorkar.
Hato katno la ai wai ïa kane ka IB PWD la ka dei man u bnai lane ha ka shi snem bad balei khlem da khot da ka legal tender halor kane ka kam.
Kawei pat ka long da lada u EE bad u CE kim ïatreilang kamut ba ka don ka jingbym sngewthuh jingmut hapdeng jong ki", ong ka kyrwoh na ki nongïalam jong ki saw seng.
“Ka long kaba lyngngoh ba baroh shikatta lada pynïaid hi da ki tnad sorkar kum ka IB Soil nangta ka Circuit House, kine baroh ki ïaid beit bad ryntih.
Ka jingkylli ka long balei ka tnad PWD ka mut ban shu pynlong private property ïa ka jingdon jingem jong ka tnad sorkar", buh jingkylli ki saw seng.
Nongstoiñ, Nohprah 8: Kum shi bynta jong ka jingpynkhreh ïa ka election ka ban long ha u snem ban wan, u Dr.
Mul Sangma Myntri Rangbah barim ka jylla u ba long ruh u nongïalam jong ka liang pyrshah ha ka Ïingdorbar Thaw Aiñ ka jylla, mynta ka sngi palei ka 8 tarik Nohprah u la hiar sha Nongstoiñ ban plie ïa ka ophis treikam jong ka Nongstoiñ Block Trinamool Congress kaba don ha Nondeiñ.
Ha kane ka sngi la synran lang ïa u Dr.
Mukul Sangma da u bah Charles Pyngrope State President All India Trinamool Congress Meghalaya, u bah George B Lyngdoh MLA ka Umroi constituency, u bah James Lyngdoh Vice president ka AITC Meghalaya, u bah Macmillan Kharbani President ka Nongstoiñ Block Trinammol Congress u ban sa ïakhun ha kane ka election ban wan, u bah Justin G Momin president ka Mawshynrut Block Trinamool Congress u ba dei ruh u kyrtong u ban ïakhun ha ka election ban wan, bah Fernandes Dkhar kyrtong ka Trinamool Congress na ka Rambrai Jyrngam, ki riew rangbah bad ki paitbah kiba la wan na ki kylleng jong ka Nongstoiñ Constituency.
U bah Macmillan Kharbani haba kren ha ka jingïalang, u la pynkynmaw ba ha u snem 2010 ma u ryngkat bad ki paralok ki la leit ban ïakynduh ïa u Dr.
Mukul Sangma, na ka bynta ba un ïarap ban pynbha ïa ka surok bad lyngba ka jingtrei shitom jong u la lah ban pynïoh ïa ka surok National Highway na Shillong sha Tura kaba la pynsuk ïa ki paitbah ha ka leit ka wan.
U la ong ba kiba bun ki paitbah ki ju ong balei ba ka TMC ka wan ban buh kyrtong ha Nongstoiñ, hynrei katei ka jingong jong ki ka dei namar ba kim pat tip ïa ki nongrim treikam jong ka TMC.
U la pynshai ba ka TMC kadei ka party kaba ïeng na ka bynta u ba duk bad u paitbah ba im jynjar.
Ym dei tang katta hynrei ka TMC ka don ïa ka thong ban ïaleh pyrshah ïa ka jingsynshar donbor ha ka jylla, kaba la sdang naduh u snem 2018, kat haduh ba katba nang mih ki sngi ki paitbah ki nang jynjar bad sohsat, namar kat shaba phai la ka long ha ka kamai kajih, ka khaïi ka pateng ka thungkam thungjam bad kiwei kiwei la bat bor tang da kita ki high level.
Dei halor katei ka nongrim ba ka TMC ka hap ban ïeng pyrshah ban pynduh syndon ïa katei ka jingsynshar.
U bah George B Lyngdoh MLA ka Umroi, haba ai jingkren u la ther tyngeh ïa ka sorkar bad u Myntri Rangbah halor ka jingpynsepei ïa ka skhim umbam umdih, namar ba ha ki shnong ki don tang ki kor hynrei ka um pat kam poi.
U la ther tyngeh ruh halor ka jingsam sniang jong u Myntri Rangbah namar ba bun ki sniang ki shu ïap ei.
U la ther ba ka ishu ne jingkular ka NPP ka long ban plie suk khlem jingwit u dewiong, hynrei haduh mynta hato la plie bad kamai laitluid u dewiong ï.
Ha Nongstoiñ lei lei ishu thymmai ka NPP ka long sa ka ishu land bill.
U Dr.
Mukul Sangma, u la ong ba ha ki snem ba mynshuwa bun ki nongshong shnong ka West Khasi Hills, ki mad jingeh haduh katta katta bad ha ka por ba u long kum u Myntri Rangbah, u la shimkhia kumno ban pynïoh ïa ki surok bad dei ha ka por jong u, ba ka sorkar ka la mang pisa na ka bynta ban shna ïa ka National Highway na Shillong sha Tura, ka surok na Nongstoiñ Rambrai haduh Kyrshai, Nongstoiñ-Wahkaji, Riangdo Athiabari bad bun kiwei kiwei pat ki surok kiba la dep trei bad ki bym pat dep.
U la pynkynmaw ruh ba ka National Highway Shillong-Tura kadei ka surok kaba kongsan kaba la pynsuk shisha ïa ka leit ka wan jong ki paitbah.
Nalor kata u la ther tyngeh ïa ka sorkar MDA halor ka jingleh bym suidñiew ïa ki nonghikai kat haduh ba ki hap ban mih sha surok ban ïakhih pyrshah ïa ka sorkar.
U la pynkynmaw ruh ba ha ki snem ba mynshuwa ha ka por ba u (L) bah Hopingstone Lyngdoh u dang long u MLA, ki paitbah ka Nongstoiñ ki im suk im saiñ namar u dei u nongïalam u ba stad, u ba shlur bad u ba trei hok ïa ka kam na ka bynta ki paitbah, hynrei naduh u snem 2018 ki paitbah jong ka Nongstoiñ bad ka jylla baroh kawei ki mad tang ki jingeh suda.
U la ong ruh ba ka dei ka sien ba nyngkong ba kum u myntri Rangbah barim ka jylla, kat shaba u leit u ïoh sngew beit tang ïa ka jingïakren shaphang kita ki high level bad ka la pynlyngngoh ïa u namar um ju ïohsngew baroh shi katta.
U la kyntu ïa ki paitbah ba kin long kiba stad bad kiba sian ban jied ïa ki nongmikhmat ha u 2023, namar lada ki bakla kin sa babe kham palat ban kaei kaba ki la dep babe mynta.
Jowai Nohprah 08: Ha ki ar snem kiba la dep na ka daw jong ka Covid 19 (Corona virus) ka Parish Jowai kam shym la lah ban pynlong ïa ka Proseshon Iukharist kumba ju long shisien shisnem, ha kane ka snem 2022, ka Proseshson Iukharist jong ka Parish Jowai kan long ha kane ka 11 tarik mynta u bnai (11/12/2022), ha sor Jowai.
U Phadar Hilarius Lamare Parish Priest ka Parish Jowai, u ong ba ka jingpynkhreh ïa kane ka Iukharist Proseshon ka la ïaid shait shait da ki jingduwai pynkhreh (Tridum) bad mynta ka sngi ki paidriewngeit ka sor Jowai kila ïa mih paidbah hynne ka sngi (08/12/2022) ban pynkhreh ïa ka jingïaid beit ïaid ryntih jong kane ka Proseshon Iukharist.
Ha ka 11 tarik shwa ban ïaid ïa ka Proseshon Iukharist hapoh ka sor Jowai, ha ka por 10 baje porstep (10.
00 AM) yn don ka jingkñia Mass Iukharist, ha kaba u Phadar Ferdinand Dkhar Diocesan Administrator ka Jowai Diocese un long u Nongkñia Rangbah duh ha ka jingïasynran lang kiwei de ki Phadar (Lyngdohsohblei) na ki Parish bapher bapher jong ka Jowai Diocese bad kiwei de ki Phadar (Lyngdohsohblei) ki ban wan na ka Jylla-ñiam bah Shillong (Archdiocese Shillong) bad na ka Diocese Nongstoiñ.
Ka Proseshon Iukharist kan sdang thik ha ka por kumba shibaje shiteng nohphaisngi.
Ki Phadar ka Parish Jowai bad ki paidriewngeit ka Parish, ki khot sngewbha ïa ki para bangeit na ki Parish bapher bapher ba kin ïa wan shim bynta ha kane ka Proseshon Iukharist ka Parish Jowai.
Nongpoh, Nohprah 08: Kum ka jingpynkhreh ban pdiang ïaka jinglehkmen Khristmas kaba dei ka sngi jong ka jingwan long briew u khyllung Jisu sha kane ka pyrthei, ka FKJGP Tyrso Circle mynta ka sngi kala sdang ïaka lympung ïalehkai 1st FKJGP Christmas Cup Football Tournament 2022 ha madan ïalehkai ka shnong Tyrso.
Ïa katei ka lympung la wan ban plie pyrda da u Bah Arkin Khonglam Sports Secretary ka FKJGP sengkmie kum u kongsan, haka jingdonlang u Bah Hilary Shadap President ka FKJGP Tyrso Circle lem bad kiwei kiwei ki riew rangbah bad ki dkhot jong ka FKJGP.
Haba phai sha katei ka jingïakhun plie pyrda ha katei ka sngi, ka jingïaleh kala long hapdeng ka Mawrathud SC pyrshah ïaka Nangiaikiew SC ha kaba ka jingïalehkai kala long kaba itynnad bad shongshit ha kaba baroh ar kynhun kila pyni ïala ki jong ki sap ki phong, hynrei hapdeng ka jingïakhun kaba jur ka Mawrathud SC kala ioh ban pynkhih nyngkong ïaka jar haka minit kaba 20 hynrei haduh ba kut ka kylla miet ka Nangiaikiew SC kam shym la lah shuh ban pynphai.
Nongpoh, Nohprah 08: Kum ka jingai mynsiem bad ka jingpynshlur ïaki rang bad thei ïalehkai na Ri-Bhoi District kiba la leit ban shim bynta bad khur takma naka 2 North East Olympic Games 2022 kaba dang shu dep shen ha Nongbah Shillong, ka Synjuk ki Rangbah Shnong, Ri-Bhoi District kan sa pynlong da ka jingpynkup burom ba kyrpang ïaki rang bad thei ïalehkai ka Ri-Bhoi District haka 10 tarik mynta u bnai ha ïing Dorbar, Nongpoh.
Haba phah ïaka kyrwoh naka liang u Bah PB Sylliang Secretary ka Synjuk u la ong ba ïa katei ka jingpynkup burom yn sdang naduh ka por 11 baje mynstep, ba kum ka Synjuk ka dap da ka jingsngewkmen kaba khraw ha kaba ki samla na ka dong Ri-Bhoi kiba la leit ban mihkhmat sha katei ka lympung kila ioh ban khur takma haki jingïalehkai bapher bapher kaba long ka jingsarong ïaka district bad ka jylla baroh kawei, bad katei ka jingpynkup burom ka long kum ka jing ai mynsiem ïaki ba kin dang pynkhreh bha shuh shuh ha kiwei pat ki jingïalehkai kiba kham heh.
Kumta naka liang ka Synjuk ka kyrpad ïa baroh ki samla kynthei bad shynrang kiba la khur takma na katei ka lympung ïalehkai ba kin wan ha katei ka sngi ban pdiang ruh ïaka jingshah pynkup burom naka Synjuk.
Khliehriat nohprah 8: Ka ïingbishar jong ka Meghalaya High Court ha ka hukum ba la pynmih dang shen ka la pynngat ïa u Superintendent of Police jong ka East Jaiñtia Hills District hapoh ki kyndon jong ka ‘Rule of Contempt kaba na ka daw ba ka dang don ka jingbteng jong ka jingtih bad jingkhaiï beaiñ ïa u dewiong hapoh ka district, la pynmih ïa kane ka hukum lyngba ka Full Bench jong ka ïing kashari kaba la long katkum ka kaiphot ba la phah da u Deputy Commissioner ka East Jaiñtia Hills District ha kaba ïadei bad ka jingma kaba ap ïa ka krem Liat Prah, kaba don ha East Jaiñtia Hills District kaba na ka daw ka jingtih dewïong ha ka thaiñ.
Katkum ka kaiphot na u Deputy Commissioner, la pynpaw ba ka don ka jingpyrshang ban tih beaiñ ïa u dewïong da kaba pyndonkam ruh ïa ki tiar pynbthei kaba buh jingma ïa ka krem Liatprah kaba don ha Shnongrim, East Jaiñtia Hills District, na ka liang u Deputy Commissioner u la hukum ïa ki majistor ba kin pynlong ïa ka jingleit jurip kaba khah khah bad la pynjari ruh ïa ki kyndon 144 CrPC Criminal Procedure Code 1973 ha ka thaiñ.
Katkum ka hukum kaba la wan na ka ïingbishar, la pynpaw ruh ba wat hapdeng ka jingmana ba la mana da ka National Green Tribunal ba la mana ban tih bad khaïi beaiñ ïa u dewïong ba la kubur ruh da ka iingkashari, hynrei ka jingtih beaiñ ïa u dewïong ka dang bteng, kaba lah ban don ruh ka jingïadon bynta lang ka sorkar bad wat ka jingpynshlur ruh’Katkum ka kaiphot ba la wan na u justice Katakey u la pynpaw ba hashwa ka jing pynjari ïa ka hukum khang tih dewiong, u dewiong uba la dep tih lypa u don 8,90,670 MT ha East Jaiñtia Hills District, 3,86,253 MT ha West Khasi Hills District, 3,77,790 MT ha South Garo Hills District bad 2,99,545 MT ha South West Khasi Hills District, nalor u dewiong uba la dep thew uba don 19,54,259 MT hynrei dang don tam haduh 13 lak MT u dewiong uba khaïi tuh, ka ïingbishar kam don ka jingartatien ba u don u dewïong uba tam, ba la pynpaw da u Justice Katakey.
Ka ïingbishar ka la bthah ruh ba ha kaba ïadei bad u dewïong ba la dep tih lypa dei ban pynïaid kumba la dep rai.
Ha kaba ïadei bad ka Contempt case pyrshah ïa u Superintendent of Police, ka ïingbishar kan sa pynsngew ha kawei pat ka hearing kaba yn sa pynlong ha u bnai rymphang 2023.
Nongpoh, Naiweing 08: Ka Ïatreilang Village Organisation jong ka Shnong Nongdewsaw kaba hap hapoh ka NRLM Umsning C&RD Block, hynne ka sngi kala rakhe ïaka jingdap 1 snem jong ka Village Organisation haka lynti iaid jong kum ki kynhun jong ki longkmie ban ai ïaka jingshakri sha ka imlang ka sahlang khamtam ban kyrshan ïaki para longkmie.
Kum ban shu kdew hangne la seng ïaka Ïatreilang Village Organisation ha ka 8 tarik u Nohprah jong u snem 2021 bad haduh mynta kane ka VO ka kdup lang ïa 5 tylli ki SHG ha ryngkat bad ki 3 SHGs kiba kham kyrpang ki ba kynthup ïa 2 tylli ki SHGs jong ki Tymmen kiba ka kot sha ka 60 snem bad kawei ka SHG jong ki briew kiba don ïaka jingduna haki dkhot met bad katei ka VO ka la noh synñiang shibun ki kam haka imlang ka sahlang naduh ban wanrha ka khuid ka suba ïaka shnong ka thaw, ban weng ïaki kam sniew kam smeh bad kiwei kiweiHa kane ka sngi lehkmen jong ka jingdap 1 snem jong ka VO lawan ban ïadon bynta lang da u Bah Jayson S Mawlong MLA ka Umsning, Macdalyne S Mawlong MDC Umsning, BDO jong ka Umsning C&RD Block, U Raja Brahma, Bah AB Warjri rangbah shnong ka Nongdewsaw, ka kong Sonia Lapang President ka Iatreilang VO, ki dkhot jong ka VO bad SHGs, ki dkhot bad ki khun samla jong ka Shnong Nongdewsaw bad kiwei kiwei ki riew rangbah.
Haba kren ha katei ka sngi naka liang u Bah Jason S Mawlong MLA ka Umsning u la pynpaw ka jingsngewkmen kaba khraw ba ki longkmie ha bun tylli ki shnong kila sdang ban kiew shaphrang lyngba ka jingthaw ïaki VO bad SHGs ban trei bad kyrshan para longkmie khamtam ban ieng hala ki jong ki kjat.
U la ong ruh ba kum ki longkmie nalor ka kam kaba ki trei ki don ruh ka bynta kaba khraw haka imlang ka sahlang naduh ban pynduhjait ïaki kam sniew kam smeh hapoh shnong, ban peit ïaka iing ka sem bad khamtam ka jingthaw ïaki SHG ka long kum ka jingkyrshan ïaki longkmie haka shnong bad kyntu ruh ïaki longkmie ha katei ka shnong ba kin don ka jingïatylli naka bynta ka jingkiew shaphrang jong ka shnong bad ki liang baroh.
Jowai, Nohprah 08: U Deputy Chief Minister ka sorkar jylla uba dei peit ïa ka tnad PWD (Roads) u bah Prestone Tynsong mynta ka sngi ula wan ban plie ïa ki hynniew (tylli ki mawnongrim jong ki kam pynroi bapher paber hapoh ka 2-Jowai Constituency haka jingïalang ba la pynlong ha madan Mihmyntdu West Jaiñtia Hills District.
Ha kane kane ka sngi la wan ban ïadonlang naduh u myntri jong ka tnad kam pynroi sor u ma Sniawbhalang Dhar, u MLA ka thaiñ u ma Wailadmiki Shylla, u CEM ka JHADC ma Thombor Shiwat, u Waheh Shnong ka Mihmyntdu u ma Abul Phawa nalor kiwei de kiba la shah khot sngewbha ha ryngkat ki paidbah nongshong shnong.
Ha kane ka sngi na ka liang u bah B.
W Phira Superintending Engineer PWD (R) Jowai Circle Jowai ula pynsngew ïa ka jingmang pisa na ka bynta kine ki kam pynroi kiba kynthup ïa ka jingshna pynbha ïa ka surok hapoh ka sor Jowai lyngba ka jingiarap ka World Bank MITP haka jingjrong kaba 33.
00 km kaba 28 klur, ka Internal Roads ha Mihmyntdu ha ka jingjrong kaba 6.
677 km hapoh ka RIDF-XXVII kaba kot 5 klur, ka jingshna ïa ka jingkieng ba pynïasoh na KNB sha Thomas Jones College kaba 80 lak, ka jingshna ïa u surok PWD ha Sabah Muswang ha ka jingjrong kaba 2.
779 km kaba 2 klur , ka jingshnapynheh ïa u suroh Demthring-Sohmynting-Moodymmai Road ha ka jingjrong kaba 22.
30 km kaba kot 45 klur, ka jingshna pynbha ïa u surok shnong (Internal Village Road) ha Niriang ha ka jingjrong kaba 2.
08 km kaba 1 klur tam, ka jingshan ïa u surok PWD na Madan Thadlaskeiñ sha Mission Aitnar haduh Mutong kynthuh ïa ki kynroh ki nala um kaba kot 2 klur tam baroh kine ki kam pynroi kila poi sha ka Rs.
84, 14,37,000/- tyngka.
Na ka liang u kongsan bah Prestone Tynsong ula ai ka jingïaroh ïa u MLA ka thaiñ da kaba ong ïa ki kyntien ngi ki briew “ngi peit tang nabar, hynrei kaba napoh dei ka jingïalam jong u Blei" kumta ka donkam ïaki khun samla ban ïohi ïa ka jingkylla dur jong ka Constituency hapoh ka jylla.
U buh ka jingkyntu ïa ki paidbah nongthep vote jong ka jylla ba ki dei ban pynshong nongrim bha ïa uno uno u briew uba lah ban ai ka jingshakri kaba bha tam ïa ka Constituency, namar kumba long mynta tang kine ki kam pynroi ba wanroh u MLA kiba poi sha ka 260 klur eiei bad ki dei ruh ban pyndep ïa ki ha ka snem 2024.
Hapoh ka jingïalam ula ong u Conrad K Sangma kila pyrshang ban wanrah ïa ki kam pynroi bapher bapaher hapoh ka jylla, khamtam ïa ka sor Jowai bad u kyrmen ba jingitynnad jong ka sor Jowai ka urlong tang ha kine ki kyndien snem.
Ula kynthoh ïa u nongialam ka liang pyrshah u Mukul Sangma da kaba ong kat ki kam ba bha kiba kane ka sorkar ka leh hynrei ula pynpaw beit ïa ka jingpyrshah bad kaba lait, kumta u kyntu ïa ki paidbah ba ki dei ban bishar iï ka kam ym ïa ki social Media namar ha ka social media kiba bun hi kaba lait ban ïa kaba dei.
Ula ïathuh ha ka jingïaid lynti ki don shibun ki jingeh ba kane ka sorkar ka ïakynduh kiba kynthuh naduh ka jingjia Ichamti, ka CAB, ka Them motor, ka thma Covid-19 bad kane ka sorkar kala ïakhun tyngeh ban pynbeit ïa kine kiba long ki jingkyrkhu ïa ki paidbah ka jylla hi baroh kawei.
U bah Prestone ula pyntip ha kaba ïadei bad ka Phase-1 jong ka jingpynbeit pud kila don shibun ki jingeh bad ki jingshah kynnoh ïa ki nongïalam naduh u Conrad Sangma bad ma u ruh kymjuh, hynrei u na ka liang jong u ula pynsngew “ba um tieng wat lada um don shñiuh hynrei u shñiuh jong u un ïeng, kine baroh dei tang ban leh ïa kaba dei ong u bah Prestone.
U kyrmen ba ïa kane ka Phase II jong ka jingpynbeit pud ka sorkar yn leh da ka jingïasngewthuh jingmut lang hapdeng ki ar jylla ha kaba yn don kyndiat khynsoit ka Plus bad ka Minus da ka jingïahun lang na baroh arliang.
Shuh shuh ula pynsngew hadien jong ka sorkar bala dep ki don beit kita ki kyntien kiba ong Status Quo bad ynda ula pynkylla Khasi ka long “habneng ruh em ha khyndew ruh em", bad kine kiba sah ha Border ki shem jingeh hynrei mynta kane ka sorkar kam kren shuh ïa kane ka Status Quo hynrei ka ïaid shakhmat ban pynbeit ïa u pud u sam.
U ma Wailad ha ka jingkren ula ong u surok u long u budlum jong ka roi ka par bad kaba sngewkmen kum u nongmihkhmat ula lah ban pynthymmai lut ïa baroh ki surok hapoh ka Constituency bad kane ka long ka jingmyntoi kaba khraw eh.
Ula pynbna ïa kiwei de ki project ha kaba ïadei bad u surok By pass na Khliehtyrshi haduh Treïongriang kaba la kot sha ka 93 klur tyngka bad ïa u surok na Treïongriang haduh Pynthor ïa uba la dep ban pyntrei, kumjuh ïa u surok By-Pass na Thadlaskeiñ haduh soomer uba la sniew shaba palat hynrei ka sorkar kala dep mang pisa haduh 14 klur ban pynbha pynmiat bad ka kam kan sdang noh nalor kiwei de ki kam pynroi ban shan surok.
“Kine baroh dei lyngba ka jingïarap jong u myntri ba dei khmih ïa kane ka tnad u bah Prestone Tynsong bad kumjuh ïa kane jingïalam ba stad jong ka sorkar MDA la pynsngew u ma Wailad.
U ma Sniawbha ula ong ba kine ki maw ba la pynïeng ha kane ka sngi kim long tang kumne hynrei ki don napdeng kine ki project kiba la dep, ki don ruh kiba dang treikam mynta.
Halor kane ula ai jingïaroh ïa u MLA ma Wailadmiki Shylla ula la trei shitom ban wanroh ïa ki kam pynroi bapher bapher.
Ula ai jingïaroh ruh halor ka jingshemphang jong u MLA uba la don jingmut ban wanrah pynban da ka Mini Secretariat ha nongbha Jowai bad ka jingpynbna Smart Town ïa ka Jowai, ula pynsngew ruh ïa ki kam sahteng kiba la dep ban pynurlong hapoh ka Jowai.
Shuh shuh ula pynsngew ba dei tang kane ka sorkar kaba lah ban wanrah ïa ki kam pynroi ha baroh ki liang kaba ym duna da ki spah klur tam tyngka ha manla ki Constituency hapoh ka jylla.
Ha ka juh ka por u pan ka jingkyrshan na ki paidbah ba kin ai jingkyrshan biang sa shisien ïa ka sorkar MDA ha kane ka Election ban wan jong ka snem 2023.
Nongstoiñ, Rymphang, 23: “U bah Andrew Charles Gare u dei u kyrtong ka Indian National Congress u ban ai reng na ka 34-Mawshynrut (ST), u dei u briew u ba dang don ha ka case POCSO section 9 (k)10 POCSO.
Ïa kane ka case ka dang don ha kti jong u Special Judge (POCSO) West Khasi Hills, Nongstoiñ.
Kumta halor katei ka case na ka liang ka ka party Congress na ka District Congress Committee West Khasi Hills bad ka 34-Mawshynrut Block Congress Committee, ka la ïakynduh ïa ki Advocate ne ki Lawyers jong ngi, kumta ki la batai ïa shai ïa ngi ba katba ka Ïingbishar ne ka Court kam pat ai rai pynrem ïano ïano ruh, ki dang don hok ban ïa leh ïa kano kano ka election ruh", ong ka kyrwoh khubor ba phah da ka BCC Mawshynrut, Bah Break Lyngkhoi Vice President ka 34-Mawshynrut Block Congress Committee.
Ka kyrwoh ka ong ruh, “Halor katei ka nongrim, ka party Congress na District Congress Committee bad ka Block Congress Committee, West khasi Hills bad ka party Congress baroh kawei, ka lai I bit I biang ban pynïaleh na ka party INC na ka 34-Mawshynrut Constituency ïa u Bah Andrew Charles Gare.
Ha kaba ïa dei bad ka jingpynmih khubor ba la kham slem jong ngi, ngi pan map na phi ki bor jong ka Aiñ bad na phi ruh ki paitbah Nongshong shnong baroh kawei jong ka 34-Mawshynrut, ka District West Khasi Hills bad ka state Meghalaya.
".
Nongstoiñ, Rymphang 23: Ki nongïalam jong ka Hynñiewtrep Youth Council ki la hiar sha Nongstoiñ ban pynshai sha ki paitbah, ba ha kane ka election ka ban long ha ka 27 tarik, shuwa ba kin mih na ki ïing jong ki ban leit thep ïa ka vote, ki dei ban da pyrkhat bad puson namar lada ki bakla ha kane ka kynti, ka jingbabe bad ka jingtim kan long ïa ka pateng ban wan.
Lah ban kdew hangne ba ha ki taïew ba la dep ka HYC ka la leit kylleng ki jaka ban pynshai paidbah.
Ka la pan jingbit ruh na ka shnong New Nongstoiñ ban pynlong ïa ka jingïalang paitbah ha ïew, hynrei la ong ba ka dorbar shnong kam shah satia.
Kane ka dei kaba la ong da u bah Wanteibok Lyngdoh general secretary ka HYC West Khasi Hills.
“Katei ka jingbym ai jingbit jong ka dorbar shnong New Nongstoiñ ïa ka seng HYC ban pynlong jingïalang ha ïew, ka la pynsuba jur ba ka lah ban don kaei re kaei sha lyndet jong ki nongïalam shnong bad katei ka jingsuba ka la paw pyrthei mynta ka sngi, na ka jingsaphriang jong ki kyntien kiba mih na ki nongkyrshan ka NPP, kaba la kynthoh ïa ki nongïalam ka HYC sengkmie ba ki dei ki ksew", ong u samla Wantei Lyngdoh.
Halor katei ka jingkynnoh kaba la sapahriang sted bha ha ki Social media, u bah Robertjune Kharjahrin u la kren bad pynshai nyngkong eh da kaba ong ba katei ka jingkynthoh ïa ki nongïalam ka HYC ba ki dei ki ksew, ka dei ka bym lah ban pdiang ha ka imlang sahlang.
Ha ka jingïalang kaba la long ha Ladweitang, u bah Kharjahrin haba pynshai paitbah u la ong ba ha kine ki san snem ba la dep, ha ka jingsynshar jong ka sorkar MDA ba la ïalam da ka NPP, ki paitbah ki la shah kheiñ kum ki ksew kumba la kynthoh da uwei na ki dkhot ka NPP na Nongstoñ.
Nalor kata ki la mad ïa ki jingeh kiba bun jait namar ka jingbakla ki paitbah ban jied ïa ki nongmihkhmat ha u 2018.
U la ong ruh ba ym lah ban len ba ki nongmihkhmat kiba don ha ka sorkar MDA kim dei satia ki nongïalam, hynrei ki dei ki nonglilam ïa ka khyndew ka shyiap khamtam ha West Khasi Hills ha kaba ïa ki 12 tylli ki shnong kiba hap ha ka hima Nonglang Sirdarship, la die lilam sha ka Assam ha ka por ba ki ar ngut ki Myntri Rangbah ki la ïasoi ïa ka soskular pynbeit pud.
Halor katei ka jingleh ki paitbah ka hima Nonglang lem bad ki nongïalam jong ki sengbhalang ki hap ban ai da ka mokutduma shaduh Supreme Court.
U la ong ruh ba na ka bynta ban saiñ dur ïa ka lawei ka jong ki khun ki kti, ka shong ha ngi ki kmie ki kpa bad ha kane ka kynti lada bakla ban jied ïa ki nongmihkhmat, kam myntoi shuh ban babe hadien.
U la buh jingkylli ruh ba hato ïa ka ophis u Deputy Commissioner jog ka West Khasi Hills kam dei kaba la don naduh mynshuwa ? hato ka National Highway Shillong Tura ka dang don mynta?.
Hato ki skul bad ki college ki dang don mynta ne ki la don lypa naduh mynshuwa.
U la ong ruh ba ka jingkam jong u MLA ka Nongstoiñ ba u la pynïoh surok, ka dei tang kum kaba shu pushara na jrong, namar ba baroh ki surok ha West Khasi Hills ki dei kiba la dep trei lypa naduh ka sorkar ba mynshuwa ym kane ka sorkar MDA hynrei katta ruh ki dang sngew sarong.
Utei u nongïalam ka seng u la ong ruh ba ka long jingjah burom kaba khraw ïa kane ka sorkar kaba mynta, namar dang ha ka sngi palei u Amit Shah Myntri kam pohïing ka sorkar pdeng, u la ther tyngeh da kaba ong ba ka jylla Meghglaya ka dei ka jylla kaba wan ba nyngkong ha ka jingbam-sap na baroh ki jylla ka thaiñ shatei lam mihgi.
Ka dei ruh ka jylla kaba wan ha trai duh ha ka liang ka pule puthi hato ki paitbah ki dang sngew dei ban jied ïa ka sorkar kaba kum kata?.
Nongstoiñ, Rymphang, 23: “Na ka liang jong ngi ka BJP lada ngi wan ha ka bor sorkar, ngin wanrah ïa ki lad ïoh kam ïoh jam bad kyntiew ïa ka ïoh ka kot, da kaba ngin buh da kita ki stad ki riew shemphang kiba ïa dei bad ka kam khaïi pateng, da kaba ngin wanrah syndon ruh kumba 10 millian US dollar na ka bynta ban pynkhlaiñ ïa ka kamai kajih bad ban pynïoh kam ïoh jam ïa ki khun samla jong ngi," ong u kyrtong ka BJP na Nongstoiñ Constituency u Bah D.
Jyndiang.
“Bun ki kynnoh ïa ka party BJP ba ka dei ka party shit niam Hindu, hynrei nga ong ïa phi ba ka Party BJP kam long kumta.
Lada buaid niam tharai ka balang Khristan kam ïoh ban rung ha ka Jylla jong ngi.
Kumta nga kyrpad ïa ki paidbah ba kim dei ban shah ïalam bakla halor kane ka bynta," u la ong.
“Na ka liang ka party BJP lyngba ka Manifesto ngi kular kumba 200 klur tyngka sha baroh ki kynhun niam bapher bapher ba kin lah ban shna ïa ki jaka mane Blei.
Kampher kano kano ka kynhun niam ruh, hynrei baroh kin ïoh bynta lang lyngba kane ka mang tyngka ban shna ne pynbha ïa ki Ïingmane, khamtam por long jingïaseng Synod ne kiwei pat ki jingïaseng heh kumjuh", ong u Bah Dios.
“Ha ka 27 tarik ym dei ban shah pynbiej lane shah ïalam bakla, hynrei nion beit ha ka shap jong u syntiew lotus.
Wat ju sngap ïa kito kiba wan tyrwa 5000, 10000, 15000.
Na ka liang ka BJP ngim don pisa ban tyrwa, hynrei lada ki paidbah ki kyrshan, ngin thaw ki lad jingïarap lada ka long da kano kano ka lynti ruh kyrpang ïa kiba duk ba kyrduh", u la ong.
