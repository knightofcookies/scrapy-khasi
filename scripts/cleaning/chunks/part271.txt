Ngin sa sngap shwa ïa ka sur jong ki babun balang shwa ban ïaid shakhmat," u la ong.
U Myntri Rangbah u la ai ïa kane ka jingkynthoh halor ka jingai jingmut jong ka Seng Congress ban pynlong shwa ïa ka jing wad bniah halor ka jingrung kyrthep jong ki briew kiba nabar shapoh ka jylla Meghalaya hadien ba ka la mih ka jingpyrshah kaba jur na kiba bun balang halor ka jingtyrwa jong ka Sorkar ban wanrah ïa ka lynti Rel ha East Jaiñtia Hills District.
“Ha ka jingïakynduh ïa u Myntri ka tnat Rel, nga la ïathuh ïa u ba ki don ki jingpyrshah bad khlem da sngap shwa ïa ki jingsngew na kiba bun balang kam long satia kaba dei ba ngin shu leh da ka bor," u la ong.
Shuh shuh u Sangma u la ïathuh ba u Myntri ka tnat Railway u la pyntip ba ka don ka pisa ba la ai sha ka Jylla na ka bynta ban siew bai lutksan ha ka bai jaka bad kiwei kiwei ki bynta kiba dei halor kane ka projek.
“Hynrei nga la kren da kaba shai hakhmat jong u, ynda la bthah bad lada pynlong shwa ïa ka jingtih bniah nangta yn sa lah ban wanrah ïa ka lynti Rel ha kino kino ki bynta jong ka jylla bad lada ka Sorkar India ka angnud, ïa kane ka pisa yn pyndonkam ban shna ïa ka Lynti Rel sha ki jaka kiba kwah khnang ban pynmyntoi hi ïa ki paidbah bad ba ki paidbah ki kmen ban don ïa ka lynti Rel," u la ong bad bynrap, “u Myntri u la kmen ban ïohsngew ïa kane bad ong ruh ba ka jingpynkynriah noh ïa ka projek lynti Rel na Byrnihat-Shillong ha kaba ïadei bad ka jingpynlut pisa yn ai noh sha kiwei pat ki bynta jong ka jylla.
Dei na kane ka daw ba ngi hap ban ïasylok shwa bad kiwei kiwei ki thaiñ shwa ban pynkynriah noh ïa ka projek lynti rel sha kiwei ki bynta jongka jylla.
"Haba kylli, u Myntri Rangbah u la ong, “nga ladep ïakren bad ka Sorkar India bad ngin ym ïaid shakhmat ïa kane ka projek, hynei ngi plie ïa ka jingkhang ba ka Sorkar India kan ïasyllok bad ka Sorkar Jylla bad kiwei kiwei de ki thaiñ bad ban peit kumno ngin pyntreikam ïa ka pisa na ka bynta kane ka jingthmu.
".
Shillong, Naitung 20: U Myntri Rangbah ka jylla, Conrad K Sangma ha ka sngi Palei u la pynrem jur halor ka jingthombor ïa ka longrynieng jongki longkmie ha ka jylla Manipur.
Da kaba pynpaw ba katei ka jingjia kadei ka bym lah satia ban pdiang, u Myntri Rangbah u laong ba un sa thoh ruh sha u Myntri Rangbah ka Manipur bad ruh sha u Myntri Rangbahduh ka Ri kumjuh sha u Myntri Kampohiing ka Ri ba ki dei ban pynshitom tyngeh ïa kitei ki nongkam bymman.
“Kadei ka jingjia kaba ym sngewtynnad bad kam dei ruh ban jia kumta ka sorkar kadei ban pynshitom ïa baroh kito kiba donkti ha katei ka kam.
Nga ban biang ba kane kadei ka jingjia ka bym lah satia ban pdiang bad dei ban leh da kaba tyngeh ïa kito kiba donkti," u la ong haba kren bad ki lad pathai khubor ha kane ka sngi Palei.
Katei ka jingkren jong u Myntri Rangbah kadei hadien ka jingphriang ki video kiba pyni ïa ka jingshah thombor ki longkmie ha Manipur ha ki paidbah.
Shwa kane, u Myntri Rangbah u la pyntip ba u dep ruh ban thoh sha u Myntri Rangbahduh ka Ri bad ruh sha u Myntri Kampohiing shibnai mynshwa haba ïadei bad ka jinglong jingman ha katei ka jylla.
“Nga la thoh sha ki ym kum u Myntri Rangbah hynrei kum u nongïalam jong ka party," u la bynrap biang.
Shillong, Naitung 20 : Ka kynhun myntri jongka sorkar jylla ha ka sngi Palei ka la rai ban kyntiew noh ïa ka dor diesel da 50 naïa nangne shakhmat.
Haba pyntip ïa kane ha ki lad pathai khubor hadien ka jingïalang jong ka kynhun Myntri, u Myntri Rangbah ka jylla, Conrad K Sangma u la ïathuh ruh ba katei ka rai ba ki shim kadei hadien ba ki lap ba ka dor jong ka diesel ha Meghalaya bad Assam ka la ïapher bun bha.
Katkum ka jingïathuh jong u, ka dor diesel ha Guwahati ka long 90.
33 tyngka katba ha Khanapara, Ri Bhoi pat ka dor ka long 84.
10 tyngka shi litar, kaba mut ba ka dor ka la ïapher haduh 6.
23 tyngka shi litar tang hapdeng Khanapara bad Guwahati.
“Kumta, da kaba buh hakhmat na bynta ka jinglum khajna ha ka jylla, ngi la rai ban kyntiew noh ha ka kylla ba nyngkong da 50 naïa," u la ong haba kren bad ki lad pathai khubor.
Shuh shuh u ong ruh ba watla ka don ka jingpynkiew dor, kin buh hakhmat ba ka dor kam dei ban palat ban ïa ka dor ha ka ri baroh kawei.
U Myntri Rangbah u la ïathuh ruh ba haduh mynta ka Meghalaya ka dang dei kawei na ki jylla kaba tad tam ka dor petrol bad diesel ha ka ri baroh kawei.
Shuh shuh u la ïathuh ruh ba da kaba pynkiew 50 naïa ha ka shi litar ka jylla kan ïoh lum khajna tam haduh 5-6 klur tyngka ha ka shisnem.
Na ka liang u Myntri Rangbah u la pyntip ruh ba lada phai sha Shillong ka dor jong ka petrol ka long 85.
72 tyngka shi litar katba sha kiwei kiwei ki distrik ka ïapher khyndiat khynsoit eh katkum ka jaka.
Ha kajuh ka por u Myntri Rangbah u la pyntip ruh ba kawei pat ka rai ba ki shim ha katei ka sngi ka long ba ka jingsiew ïa ka khajna Value Added Tax (VAT) ba ki nongkhaii ki ju phah sha ka sorkar jylla dei ban phah noh hapoh 30 sngi ym shuh kumba ki ju phah mynshwa.
Da kaba ai nuksa, u Myntri Rangbah u ong ruh ba mynshwa ki nongkhaii kum ki petrol pum ki ju ïoh por haduh lai bnai ban siew ïa ka VAT sha ka sorkar kaba mut ba ki lah ban siew ïa katei ka khajna haduh ka sngi kaba 100 ban siew.
“Hynrei mynta ngi la pynduna ïa kane ka por bad ngi la buh noh tang 30 sngi ba kin siew ïa katei ka khajna," la bynrap shuh shuh u Myntri Rangbah.
U ong ruh ba katei kadei tang ka jingpynbeit pynryntih ïa ka jingtreikam bad kam don satia kano kanon ka jingpynkylla ïa ka dor hynrei tang ïa ka por ban siew.
New Delhi, Naitung 20: Baroh artylli ki ïingdorbar Parliament, kata ka Lok Sabha bad ka Rajya Sabha, ki la khynwin puk mynta ka sngi halor ka jingjia ha Manipur, khamtam lei lei halor ka video kaba la saphriang mynta ka sngi halor ka jingshah pynïaid lyngkhuit ki arngut ki kynthei ha ki rangbah.
Kane kadei ka jingjia kaba la jia ha ka 4 tarik u Jymmang mynta ka snem, kata shi sngi hadien ba la bthei ka jingïakulmar ha Manipur hapdeng ki Kuki bad ki Meitei.
Mar synsdang ka ïingdorbar, ki dkhot ka liang pyrshah ki la ïeng ban pyrta “Manipur.
Manipur.
ka ding ha Manipur ka klang, balei u Myntri Rangbah Duh u sngap jar jar".
Nyngkong ka jingïahylla, ka jingïapyrta ka la sdang ha Lok Sabha bad bud sa ka Rajya Sabha bad ki liang pyshah kim shym la ailad ïa u Shongknor ban pynïaid ïa kiwei kiwei ki kam ba la buh hakhmat ka ïingdorbar.
U Nongïalam ka Liang Pyrshah ha Rajya Sabha, u Mallikarjun Kharge, u la ong ba ki kynthei ha Manipur ki shah batbor, ki shah pynïaid lyngkhuit bad ki briew ki shah pynïap, balei u Myntri Rangbah, u Narendra Modi u sngap jar jar.
Hapdeng ka jingïahylla, ka jingïapyrta haduh ba ym sngewthuh sngewthaw shuh, u Myntri ka tnad Parliamentary Affairs, u Pralhad Joshi, u la ong ba ka sorkar ka long kaba kloi ban ïakren ïa kane ka jingjia ha Manipur, la ka long ha Lok Sabha ne ha Rajya Sabha.
U Joshi u la ong ruh ba ka jingjia ha Manipur kadei kaba ktah bha ïa ka jaidbynriew bad u Myntri korbar ri un sa ai ka jubab kaba shai bha halor kane.
U la kyntu ruh ïa ki Liang Pyrshah ba kin ailad ïa u Shongknor ba un buh ïa ka tarik ban ïakren ïa kane ka kam.
Hynrei ki Liang Pyrshah kim shym la sngap bad ki la bteng ban pynthut ïa ka jingïashong dorbar kaba la pynlong ïa ki Shongknor ha baroh artylli ki ïingdorbar ban pynsangeh noh shuwa ïa ka jingïashong dorbar na ka bynta mynta ka sngi, kaba long ka sngi ba sdang jong ka dorbar lyiur.
Lah ban kdew hangne ba ha kine ki sngi kiba ladep, kane ka video kaba la ring ha ka 4 tarik u Jymmang mynta ka snem halor ka jingshah pynïaid lyngkhuit ki arngut ki kynthei, ka la saphriang bad tang hapdeng khyndiat por, ka la wanrah ka jingbitar na kylleng kylleng ki jaka jong ka ri India bad wat shabar ri ruh.
Na ka liang ki Pulit Manipur kila ïathuh ba ki la kem saw ngut ki briew kiba donkti ha kane ka jingjia khamtam eh ïa kito kiba don lang ha kane ka video kiba ïaid najan jong kine ki Kynthei.
Ki khubor kiba la ïoh kiïathuh ruh ba kaba la pynlong ïa ki jaidbynriew Meitei ban bat bad pynïaid lyngkhuid ïa kine ki kynthei arngut, kadei lyngba ka fake video ne ka video ba shu thok kaba la kynnoh ba ka don ka jingshah thombor jong ki shnong ba shong ki Meitei ha ki Kuki bad ha kane ka jingshah thombor ki kynthei Meitei kila shah batbor ha ki Kuki.
Jowai, Naitung 22: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long mynta ka sngi saitjaiñ ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Luti Tuber Ialong kala pynbam haduh 9-1 kol ïa ka Tpeppale.
ïa kitei ki kol na ka Luti Tuber Ialong la thep da u Phrangki Dhar haka minit ba 4, u Leader Mulieh haka minit ba 18 & 45, u Fredrick Dhar haka minit ba 22, u Bankitbor Dhar haka minit ba 36, 60, 68 & 69 bad kawei ka kol ha ka minit ba 53 la kum thep bakla ïa ka.
Katba ïa ka shikol na ka Tpep-pale la kum thep bakla da u Ryngkat Dhar (own goal) ha ka minit ba 66.
Ha ka jingïakhun kaba ar kala poi sha ka jingïakhaid khlem da don kiba thep kol hapdeng ka Moodymmai pyrshah ïa ka Lumsliarsliar.
Ka jingïakhun ha ka sngi nyngkong 24 tarik kan long hapdeng ka Mookyrdup pyrshah ïa ka Unshangiar ha ka por 10 shiteng mynstep, katba ka Sohmynting Dongneiñ kan ïakhun pyrshah ïa ka Khliehmyntdu Neinchnong Mihmyntdu ha ka por 12 baje shiteng sngi.
Ka mariang ka dei ka paralok ba iajan tam bad u briew bad ym don mano mano ba lah ban im khlem ka mariang, kata ki dieng ki siej, ki jingthung jingtep, ka um, ka jingshai ka sngi bad ka lyer.
Ka pyrthei ka dei ka Planet kaba don ia ki jingdonkam jong ka jingim kat kum ka jingshem jong ki stad ne saiantis.
Kiwei pat ki planet ne ki metbneng kim long satia kiba bit naka bynta ka jingim jong u biew.
Ban lah ban im ha kiwei pat ki planet ne ki metbneng u briew u donkam ia ka lyer (Oxygen) bad ki jingbam kiba lah ban thung tang ha kane ka pyrthei.
Kumta ka mariang kaba khuid bad kaba lait na ki jingjakhlia ka long kaba donkam na ka bynta ban iarap ia u briew ban long uba koit ba khiah.
Hynrei katba nangmih ki sngi na ka bynta ka jingmyntoi shimet u briew hi u nangbam duh bad nang pynjot ia ka mariang bad kane ka wanrah ia jingduh nong ia u khun bynriew hi baroh lang.
Nalor jong ka jingpynneh ia ki dieng ki siej bad jingri jingsumar ka jingri khuid ia ki rud ki kiar ka long kaba donkam shibun.
Ka jingroi jong ka jingstad ha kine ki sngi ka iarap ia ki briew ba kin nang ban thaw ia ki lad ki lynti kumno ban ri khuid ia ka mariang.
Hynrei katta katba nangkiew ka jingnang jingstad katta ka jingleh khlem akor bad leh palat ia ka mariang ka nang iai jia ha kane ka ri India bad kane ka jylla jong ngi.
Haba ianujor bad kiwei pat ki ri ka pyrthei ka India ka dang dei kawei na ki ri kiba sahdien eh ha ka liang ka jingkhuid.
Hooid ym lah ban leh bad ka nongbah Shillong ka long kawei na ki nongbah kaba la ioh nam kum ka Scotland of the East, hynrei katba nangmih ki sngi kane ruh ka nanglip rong bad ka jingjakhlia ka nang kiew katba nangmih ki sngi.
Ki rud jong ka sor Shillong kum ka wah Umkhrah kawei na ki wah kaba pawnam ha ki sngi u mynbarim, mynta ka la kylla jong kawei na ki jaka bret jakhlia paidbah bad baroh ki jakhlia la pyntuid sha ka.
Kum kane ka jingeh ka jia ym satia tang kane ka nongbah Shillong, hynrei ha kiba bun ki thain nongkyndong ki wah ki kylla long ki nala radbah ha kaba baroh ki jakhlia la pyntuid sha ki.
Katno ka long kaba i tohmet ban iohi ba wat ki painkhana la pyntuid beit beit sah ki wah kiba mynnor ki long ki jaka saitjain bad ki jaka tongdoh jong ki myn barim.
La iohi ba ha ki dang shen ha ki snem ba la leit wat ka sorkar lyngba u Chief Secretary ka jylla ka la shim khia ban pynkhuid ia ka wah umkhrah.
Kane kam dei ban kut tang hangne, hynrei ka sorkar ka donkam ban shim ia ki lad ki lynti ban peit bad kyntiew ia kiba kum kine ki kam kiba iadei bad kaba ri ba sumar ia ka mariang.
Kumba la kdew haneng ba ka mariang kaba khuid ka long ka tyllong jong ka koit ka khiah, ka sorkar ka donkam ban shim ia ki lad ki lynti kiba khlian ban ai ia ka jingshimkhia (priority) na ka bynta ban sumar ia ka mariang.
Ka sorkar ka donkam ban pynioh ia ka tnad kaba kyrpang ban peit ia ka koit ka khiah lyngba ka mariang kaba khuid.
Ka long kaba donkam ban don ia ka tnad kaba kyrpang ban pynioh ia ka jingai jinghikai sha ki paidbah halor ka mariang bad ka koit ka khiah.
Ban wanrah ia ka jingjop halor kane ka phang ka sorkar ka donkam ban ioh ia ka jingiatreilang jong ki Dorbar Shnong bad ruh kiwei pat ki sengtrei mon sngewbha khnang ban long ka jingkieng sha ki paidbah khamtam ha ki thain nongkyndong.
Haduh kine ki sngi ki dang don shibun bah ki longiing ha ki thain nongkyndong ki bym don satia ia ki jaka leit bar ne ki painkhana kiba biang.
Ha ki jaka sor la iohi ba ki paidbah ki lah ban ioh ia ki trok bad kali kit nuit na ka bynta ban leit bret ia ki jakhlia sha ka jaka bret nuit ba la buh kyrpang, hynrei ha ki thain nongkyndong ki paidbah ki shu bret ia ki nuit bad ki jakhlia sha ki rud ki kiar wat ki painkhana la pyntuid sha ki wah bad ki rud nong.
Kane ka la long kawei na ki daw bah jong ka jingshah ktah jong ka koit ka khiah.
Ki paidbah ki don ia ka hok ban ioh ia ka jingkoit jingkhiah bad kane ka dei kawei na ka thong jong ka sorkar pdeng, hynrei lada ka sorkar jylla kam lah ban wanrah ne shimkhia ia kane ka jingdonkam ki paidbah kin ym lah satia ban ia ka mariang kaba koit ba khiah.
Ryngkat ka jingai jinghikai ka sorkar ka donkam ban pynioh ia ki lad iarap pisa na ka bynta ban pynlah ia ki paidbah ban ioh ia ki painkhana kiba paka ban lait na ka jingleit jakhlia ha ki jaka bymdei.
Ha kajuh ka por ki paidbah ki donkam ia ki jaka bret jakhlia kiba paka.
Ka jingai jinghikai ia ki nongyniaid shnong kan iarap ia ki ban buh ia ki ain bad ki kyndon ban khanglad ia ki paidbah ban bret kulmar ia ki jakhlia bad ri khuid ia ka mariang.
Shillong, Naitung 22: Ki thei jong ka Laitkor SC ryngkat bad ka Mawlai SC ki la ïoh ban ïatyngkhuh biang sa shi sien hadien ka final jong u snem 2022 da kaba khur namjop ha ki jingïakhun semifinal jong ka Shillong Sports Association’s Women’s League 2023 kaba la long ha SSA Stadium, First Ground, Polo, hynne ka Sngi Saitjaiñ.
Na ka liang jong ka Laitkor ka la hap ban wanphai da kaba tyngeh hadien ba shah lamkhmat da shi kol ban pynliem ïa ka Lumparing SC haduh 4-1 katba ka Mawlai ka la khur ïa ka namjop lyngba ka jingïashut ïa ka penalty da 4-2 pyrshah ïa ki thei ka PFR Football Academy hadien ba ki la ïakhaid da mar 1-1 wat hadien ka extra time.
Kumban shu pynkynmaw, la 29 tarik mynta u bnai, kine ki ar kynhun kin sa ïoh ban ïatyngkhuh biang sa shi sien kumba la long ha ka final jong u snem 2022, ïa kaba ka Mawlai ka la jop da 2-1 kol ha ka extra time.
Mynta ka final ruh yn sa pynlehkai ha SSA Stadium bad ka ban sdang ha ka por 3:30 baje janmiet.
Ka Catherine Kharkongor ka la ïoh ban pynkhihjar nyngkong na ka bynta ka Lumparing tang hadien ba la jam sha ka 15 minit.
Kane ka dei ruh ka kol kaba ar ba ka Laitkor (kaba la jop baroh lai sien ki jingïalehkai Group Stage mynta ka samoi) ka la shah thep ha kane ka samoi ba mynta.
Hadien ba la shah lamkhmat, ka Laitkor ka la sdang ban wanphai da kaba tyngeh, lyngba ka Nisilia Majaw kaba la lah ban lehkaibha ban shna ïa ki kabu bad kaba long ka jingma ïa ki bak jong ka Lumparing shuwa ba ka Iaraplang Nongrum (35’+2) kan sa ïoh ban pynïakhaid.
Ka Laitkor were ka la ïoh mynsiem bad bteng ban pynkhlaiñ ïa ka rukom lehkai ha ka kylla kaba ar, ban tehlakam ruh ïa kane ka jingïakhun.
Tang hadien katto katne minit ba la ïaid ka kylla miet, ka Majaw ka la ïoh ban ïarap pynbuh bol na ka bynta ka Iaraplang ban thep sa ïa ka kol kaba ar na ka bynta ka Laitkor bad ruh ba lamkhmat kylla ha ka 55th minit jong kane ka jingïakhun.
San minit hadien katei ka kol, ka Saralin Warlarpih (60′) ka la ïoh ban pynbud sa ïa ka kol kaba lai na ka bynta ka kynhun shuwa ba ka Iaraplang kan sa ïoh ban thep jlang ïa ka hat trick ha ka 64 minit.
Hadien kane, ka Lumparing ka la sdang ban ïoh tehlakam biang ïa ka bol haduh kaba kut jong ka minit, hynrei ka por ka lyngkot eh bad ka Laitkor, ka la pyneh triang ban jop da 4-1kol.
Ka thei ïalehkai kaba la ïoh khyrwit ïa ka Hat-trick, ka Iaraplang ka ïoh ban khur ïa ka khusnam Player of the Match.
Haba phai sha kawei dei ka jingïakhun semi final hapdeng ki thei ka Mawlai pyrshah ïa ka PFR, kaba la long shisha ka jingïakhun kaba mar ïabam bad dei satang ka tiebreaker kaba la lah ban pynïakhlad ïa ka Mawlai bad ka PFR.
Ka kynhun ba bat ïa ka burom kum ka lahduh ka la sdang ïa kane ka samoi khlem jingsalia hynrei ka la ïakynduh mawsiang hakhmat ka PFR, kaba la pynpaw ïa ka sap bad ka dei kawei na ki kynhun na ka thup jong ki saw kynhun ba wan hakhmat.
Ha kane ka jingïakhun, baroh ar kynhun ki la ïoh markylliang ki kabu ban pynkhihjar bad ruh ïoh ban thep mar kawei shuwa ban kut ka kylla step.
Dei ka Mawlai lyngba ka Marbarin Nongrum ha ka minit ba 19′ kaba la pynlong ïa ka kynhun ban ïoh lamkhmat da shi kol ïa ka PFR.
Hynrei watla kata ruh, ka PFR ka la ïoh ïa ka kabu lyngba ka free-kick kham pajih na ka kol, hynrei kane kam shym la long ka jingthut na ka bynta ka Betsheba Kharsyntiew (22′) kaba la shut beit shapoh kol jlang lyngba kane ka free kick kaba la pynïakhaid ïa kane ka jingïakhun da mar 1 kol.
Watla ki la don katto katne ki kabu na baroh arliang mamla hynrei ym shym la don satia ba lah ban pynkhihjar kaba la ïalam ïa kine ban jam sha ka jingïashut tie breaker.
Bad dei ha ka tie breaker ba ki thei ka Mawlai ki la lah ban jop da 4-2, bad ïa ka namtam ha kane ka jingïalehkai (Player of the Match) la khur da ka Marbarin.
Ka jingïakhun na ka bynta ka namlahduh kan long ha ka 29 tarik.
Khliehriat naitung 22: Na ka liang u Awanish Kumar Mishra uba dei u Director of Mines Safety -Guwahati Region, Guwahatiat Star Cement Limited ha ka 13 tarik mynta u bnai u la khot pynlong ïa ka prokram aijinghikai na ka bynta ki nongpyniaid bad ki nongkhmih ïa ki nongtrei hapoh ki par khyndew (mines) kumjuh na ka bynta ka jingshngaiñ jong ki nongtih par ha ka jingïalang kaba la long ha Lumshnong, East Jaiñtia Hills.
Ha kane ka prokram kaba la neh lai kynta la wan ïashim bynta da ki heh na ka tnat Mining jong ki kompeni bapher bapher kum ka Dalmia Cement, Topcem, Barak Valley Cement limited, Hill Cement na East Jaiñtia Hills District bad kiwei kiwei.
ïa kane ka prokram la wan plie bad aijingpynshai halor ki jingkitkhlieh bad halor ka bynta jong ki nongkhmih jong ki nongtrei hapoh ki par khyndew lyngba u A.
K Mishra.
Nalor kata u la pynshai ruh halor kiba bun ki lad jingïada kiba katkum ka juk, ka jingpyntreikam ïa ki SOP bad halor ki jingdonkam jong ki nongtrei par, kata da kaba kyntu ruh ïa ki nongpynïaid ïa ki parkhyndew ba kin khmih halor ka jingshngaiñ jong ki par kiba ki pyntrei.
Na ka liang ka kompeni State Cement ruh ka la wan ban ïashim bynt lang ha kane ka prokram.
Na ka liang u Mishra u la ai ruh ka jingkhublei ïa baroh kiba la wan ban ïashim bynta ha kane ka prokram bad pyrto ruh ïa ka Star Cement Limited halor ka jingai ïa ka jingïatreilang na ka bynta ban pynlong ïa ka workshop hapoh ka jaka jong ka State Cement.
Katba ïa ka jingkren ai khublei la ïoh na u D.
V Ramanayya, HOD-Mines Star Cement Limited.
Jowai, Naitung 22: Ka All Jaiñtia Muster Roll Workers & Labour Union, East Jaiñtia Hills District Unit, kala pyntip ban pynlong ïa ka Dorbar bah jong ki nongtrei nongsngi (Muster Roll) kiba trei ha ki tnad sorkar bapher bapher hapoh ka East Jaiñtia Hills District, Khliehriat ka ban long haka 24/07/2023 haka por 10:00 baje mynstep ha Khliehriat West Community hall.
Kumta, ka seng ka khot ya baroh kiba trei nongsngi (Muster Roll) ha ki shnat treikam ka PHE, Agriculture, Horticulture, Forest, Soil, Education, PWD (Roads & Building), Health ba kin wan khnang khnang sha kane ka jingïalang na ka bynta ban ïakren bniah halor ki kam ba dang sah teng kiba ki shnat treikam ka sorkar kim pat pyntreikam nalor ba la don lypa ki hukum ba ka sorkar ka pynmih na ki por sha ki por na ka bynta ki ba trei nongsngi.
Kane ka long katkum ka khubor ba la phah da u General Secretary AJMW&LU, CEC Jowai ma Dapherborn N Suchiang bad ka kong Banaras Dhar General Secretary AJMW&LU, East Jaiñtia Hills District Unit.
Nongstoiñ, Naitung 22: Ha u snem ba la dep ka sorkar ka la kular ban shna noh ïa ka surok na Nonglang sha Mawrok, hynrei haduh mynta ym pat ïohi dak ei ei ong u bah Phransis Wanniang uwei na ki riew rangbah na ka shnong Kyndongei.
U bah Wanniang haba ïakren bad u nongthoh khubor, u la ong ba na ka bynta katei ka surok, ka sorkar ka la phah ruh ïa ki briew ba kin leit sorbe bad la ïoh jingtip ruh ba ka phase ba nyngkong ba la dep ban sorbe ka dei kumba shiphew kilomitar kata na Nonglang sha madan Umit.
Nalor kata u la ong ruh ba ki la don kiba ïathuh ha u ba la dep mang pisa ruh kumba arphew klur tam na ka bynta ban shna ïa katei ka surok, hynrei ym tip balei ba ka sorkar ka la shu sngap jar jar haduh mynta.
U bah Wanniang u la ong ruh ba ha ka jingshisha katei ka surok ka dei kaba donkam haduh katta katta, namar na Rambrai sha Mawrok ka la don ka surok PMGSY bad lada la don sa ka surok na Nonglang sha Mawrok, ka la long ka jingmyntoi kaba khraw ïa ki paitbah ha ka leit ka wan ka kit ka bah.
Kumba long mynta ki nongshong shnong naduh Nonglang Langja, Kyndongei, Mawkapiah, Kyrdum, Umwahlang, Mawsikar haduh Langpih, ki don kiba haïing hasem ha Mawrok, Rambrai, Mawkhiat haduh Mawdoh.
Hynrei haba ki leit donkam ki hap ban leit shuwa sha Nongstoiñ sha hiar sha Rambrai, Mawrok, Mawkhiat haduh Rynñiaw, ha kaba ka jingjngai na Nonglang sha Mawrok lyngba ka Nongstoiñ bad Rambrai ka la poi hynriew phew lai kilomitar.
Katba lada don surok Nonglang sha Mawrok pat ka jingjngai ka long tang kumba khat lai kilomitar ei ei.
Kumta ka sorkar ka la dei ban pyrkhat lem na ka bynta ka jingmyntoi jong ki paitbah.
Nongpoh, Naitung 22: Ka seng HITO, Byrnihat Circle kala buh syndon da ka jingmaham kaba tyngeh bad leit pynsangeh ïaka jingtih khyndew jong ka karkhana jong uwei u Marwari bala tip kyrteng kum u Utam Zunzunwala haka shnong Umjojwa, Narbong kaba la pynthud shi katdei ïaka leit ka wan jong ki paidbah ha katei ka shnong.
Halor katei ka jingleh khlem akor jong utei u Marwari wat hadien ka jingud jingnam jong ki paidbah naka liang ka seng kala leit buh syndon da ka signboard ba ym bit ban tih khyndew ha katei ka jaka bad ruh ban buh ka jingujor sha u Deputy Commis sioner ka Ri-bhoi district ban shimkhia ïaka jingeh jong ki paidbah naka jingleh khlem akor utei u Marwari.
Na ka liang u Samla Kapil Kurbah President ka seng HITO Byrnihat Circle u la pynpaw ba kum ka seng ka dap da ka jingsngewkhia kaba jur halor ka jingleh donbor jong utei u Marwari wat hadien ka jingujor bad ka jingud jong ki paidbah, kaba ki paidbah ki shem jingeh wat ban leit ban wan namar ka jingktieh shaba palat bad kyrpad ruh sha ki bor district ba kim shimkhia mardor pyrshah ïaka jingpynthud utei u Marwari ïaka leit ka wan ki paidbah nongshong shnong.
Nongstoiñ, Naitung 22: Ka thaiñ Rambrai ka dei ka thaiñ kaba dang donkam shibun bah ki kam pynroi la ka long ha ka pule puthi, ki surok, ka koit ka khiah bad kiwei kiwei.
Hynrei kaba bynta kaba donkam tam kaba ki paidbah ki don kam kyrkieh ka dei ki jaka sumar kiba biang.
Kum ban pynkynmaw ba ha ka shnong Rambrai, ka la don kawei ka Primary Health Centre.
Hynrei kumba ka long haduh mynta ki tiar ki tar na ka bynta ban sumar ïa kiba pang ba shitom bad wat ki jingthiah ruh kim pat biang satia.
Ha kaba ïadei bad katei ka jaka sumar, na ka liang ki nongïalam shnong ka thaiñ haba ïakren bad u nongthoh khubor, ki la ong ba ki la I donkam haduh katta katta ba ka sorkar kan kyntiew kyrdan noh ïa katei ka Primary Health Centre sha ka Community Health Centre.
Namar naduh Mawphansyiar, Rambrai, Mawthir haduh Kyrshai nangta haduh ki thaiñ Synia, Mawdoh lem bad kiwei kiwei ki shnong kiba jngai bha ym pat don satia ki jaka sumar.
Ki nongialam shnong ki la ïathuh ruh ba san snem mynshuwa, na ka liang ki nongialam ka Federation of Khasi Jaintia & Garo People Rambrai Circle, ki la leit jurip ia ka jingtreikam ha katei ka jaka sumar bad ki la ïoh ban ïakren bad u Doctor, ha kaba u ong ba lada kheiñ ïa ka jingdon briew ha baroh ki shnong ha ka thaiñ kiba hap hapoh ka jingpeit jong u, ki la palat ia ka ar phew hajar ngut ki nongpang.
Haba kaba ïadei bad katei ka jaka sumar, la ïoh jingtip ruh ba naduh ki snem kiba la dep ka sorkar ka la pynkhreh shait shait ban kyntiew kyrdan noh ïa katei ka PHC sha ka CHC.
Ka la pyrshang ban wad jaka ban tei ïa ka CHC bad ka la dep ïoh ha kaba ka la dep pynkhreh lut nadong shadong, hynrei ym pat ïoh jingtip satia la ka sorkar ka la dep mang pisa ne em ha kaba ïadei bad ka jinglut jingsep na ka bynta ban tei ïa ka CHC.
Nongpoh, Naitung 21: Kum uwei na u Samla na ka jylla Madhya Pradesh bad uba dei ruh u nonghikai ba la iehnoh kam na ka kam nonghikai ban pyndep ïa ka jingangnud jong u, u Samla Mehul Lakhani tang hapoh 2 snem u la lah ban poi haduh 18 tylli ki jylla ka Ri India tang da kaba ïaid da ka Cycle halor ka jingangnud jong u ban wan rah ka jingkylla ha ka ri India kaba hakhmat eh ka long ban ïalap halor ka koit ka khiah jong ki nongshong shnong ka ri India.
Une u Samla Mehul Lakhani u dei na ka jylla Madhya Pradesh ha kaba u la sdang ïa kane ka kam ban ñiah Cycle naduh ka 21 tarik u Jylliew 2021 hadien ba u la iehnoh kam noh kum u nonghikai ha Madhya Pradesh, ha kaba u la shim ruh ka rai ban shang kylleng ka ri India ban ïalap halor ki jingangnud jong u ban wan rah jingkylla hapoh ka ri India.
Haba la ioh ban ïa kren mynta ka sngi, naduh katei ka tarik kaba u la mih na Madhya Pradesh u la dep ban wan poi haduh 18 tylli ki jylla ka ri India ba ka jingïaid lynti ka la kot sha ka 42,000 Kilometers bad ki jylla kiba u la dep ban ïaid suwari ki kynthup ïa ka jylla Madhya Pradesh, Maharashtra, Goa, Gujarat, Daman Deep, Rajasthan, Uttar Pradesh, Chhattisgarh, Odisha, Jharkhand, West Bengal, Assam, Arunachal Pradesh, Nagaland, Manipur, Tripura, Mizoram, Meghalaya bad mynta na ka jylla Meghalaya u thmu ban ïaid pat sha ki bynta jong ki jylla ba hap ha ka North India.
U la ïathuh ruh ka daw kaba la pynlong ïa u ban shim ïa kane ka bynta kum u nongñiah Cycle ban ïaid kylleng ki jylla ka ri India, ka dei namar ba u angnud ban ki nongshong shnong ka ri India ki dei ban sngewthuh ïa ka dor jong ka jingkoit jingkhiah, ka jingkordor ban ïada ïa ka mei mariang bad kumjuh ruh ban pynneh pynsah ïa ki riti ki dustur bad ban tip ïa ki jingkhraw jong ka ri India naduh hyndai hynthai (Glorious history of India).
U la ïathuh ruh ha ka jingwan poi ha ka jylla Meghalaya, u la ioh lad ban leit iuh kjat ka ïingsah jong u Lat ka jylla, ka Meghalaya High Court, ka Meghalaya Legislative Assembly, ka State Museum bad ki skul bapher bapher hapoh ka jylla Meghalaya ban pynpaw ka thong kaba u la wan shang kylleng ki jylla tang da ka Cycle.
“Haba nga ïaid kylleng ki jylla ka ri India, na la ioh lad ruh ban ïa kynduh ki myntri sorkar ka sorkar pdeng, ki heh sorkar bapher bapher bad nga la leit iuh kjat ruh ha ki skulbah bapher bapher ka ri India bad tang ha kane ka jingïaid lynti ba 2 snem nga la ioh lad ruh ban thung haduh 5000 tynrai ki dieng shi bynta ban pynneh pynsah ïa ka mei mariang" ong u Samla Mehul Lakhani bad la tip ruh kum u Mehul Bharat Yatri.
Nalor shibun ki jingangnud kiba u la ïaid lynti kum uta u nongniah Cycle, u Mehul Lakhani, u la kren ruh halor ka jinglong jingman hapoh ka jylla Manipur, ha kaba u kyntu jur naduh ka sorkar Manipur bad ruh ka sorkar kmie ba kin shim ïa ki lad ki lynti ban pynkut noh ïa katei ka jingïaumsnam hapoh katei ka jylla.
U la ong ruh kum ki samla ngi dei ban trei na ka bynta ban pynkhlaiñ ïa ka ri baieit jongngi, da kaba wan rah ïa ka jingumsnam kan nym wan rah jingmyntoi, hynrei kan pynjah burom ïa ka jylla bad ka ri bad khamtam ka jingïapynïap, ka jingïapynjot ïa ki ing ki sem, ki ophis sorkar kane ka pynduhnong shibun bad ka wan rah ruh shibun ki jingduhnong kaba ktah ïa ka jylla bad ka ri hi baroh kawei, u la bynrap.
Shuh shuh, haba wan poi mynta ka sngi ha Nongpoh, ïa une u samla pdiang burom ruh da ka Kong Marian Maring, kaba dei kawei na ka longkmie ha Ri Bhoi, ha kaba ki la pynkup burom ïa une u samla bad ai mynsiem ruh halor ka thong kaba u angnud ban wan rah jingkylla ha ka ri India bad na ka liang ka Kong Marian Maring ka la kner ruh ïa ki lad jingïap kum ka bam ka dih bad ka jaka sah shipor shuwa ba un mih ban leit phai sha ki bynta jong ka North India.
Shillong, Naitung, 22: U Myntri Rangbah ka jylla u Conrad K.
Sangma ryngkat ka jingdon lang jong u Myntri ka tnat Jngohkai Pyrthei u Bah Paul Lyngdoh u la ai khusnam “Ateliers Meghalaya Awards" sha ki hynñiew ngut ki nongshna jingshna na kylleng ka jylla Meghalaya.
Haba kren ha kane ka sngi, u Conrad ula ong, ba kane ka khusnam ‘Ateliers Meghalaya Award’ ba la sdang naduh 2021 ka dei na ka bynta kyrshan bad ban ithuh ïa ki nongshna jingshna, ki nongthaiñ jingthaiñ bad kiwei kiwei de kum shi bynta ban kyntiew ïa ka ïoh ka kot jong ki paidbah ha man la ki shnong jong ka jylla.
U Conrad ula ïathuh ba ka project ‘Ateliers Meghalaya Award’ lyngba ka Meghalayan Age Project kan long ruh ka lynti ïa ki nongshna jingshna na kylleng ka jylla ban pyninam ïa la ki tiar ki tar ba ki shna bad kum juh ruh ban pynpoi ïa ki mar jong ki sha ki ïew bapher bapher.
Shillong, Naitung 22 : Ka Jaintia National Council ha ka sngi Saitjaiñ ka la dawa na ka sorkar jylla ba kan pyndep noh ïa ka jingkular jong ka da kaba tei noh ïa ka mini secretariat ha Jowai.
Katkum ka kyrwoh ba la phah da u nongpyllait khubor ka Seng, Bah Mebanteilang Sukhlaiñ u la ong ba ïa ka mini secretariat ha Jowai dei ban tei noh thik kum kaba la tyrwa da ka sorkar ha Tura, West Garo Hills District.
U la pynkynmaw ruh ba ka sorkar ka la dep ban buh ïa u mawnongrim na ka bynta ban tei ïa ka mini secretariat ha Jowai ha u Nohprah jong u snem ba la dep hynrei haduh mynta ym pat paw dak ei ei ruh.
Utei u nongïalam ka seng u la buh jingkylli ruh ba imat ka jingwan buh ïa utei u mawnongrim hato kadei tang na ka bynta ka ishu elekshon.
Katei ka jingdawa jong ki nongïalam ka seng ka la mih hadien ka jingkren jong u Myntri Rangbah ba ka jingtei ai ka Mini Secretariat ha Tura kadei shi bynta jongka jingïaid shakhmat ban pynurlong.
Halorkane, u Sukhlain u la ong ba ka rilum Jaintia kadei kawei naki thain kaba pynmih bun bha ka khajna hynrei kaba sngewsih ka long ba kadei pat ka thain kaba shah iehbein tam kaba paw ba ka sorkar ka shu shim hynrei kam ju ai.
U la buh jingkylli ruh halor ka jingpynslem jong ka sorkar ban pyndep ïa ka Ïawmusiang market complex kaba la sahteng naduh u snem 2006.
Ki nongrep ki dei ki briew kiba trei shitom bad minot bha ha ki kam rep ki jong ki.
Ki khie dangstep phyrngab ban pyndep shibun ki kamram, ban pynbiang ïa ki jingdonkam baroh la ka dei ha ka kam ri jingri- ban bsa sniang,ai bam syiar, ne ban pynbiang ki kam ki jam ha iing ha sem shwa ba kin leit sha ki lyngkha ki bri ki jong ki.
Ki nongrep naduh ba sdang snem ki khreh ka trei ka ktah, ka puh ka dain la ha pynthor ban rep phan bud sa ka rep kba, ne ha lum ban rep riewhadem,phan,piskot bad ban rep bun jait ki jhur ki jhep.
Kumne ki trei shitom, ki pynlut ïa ka por jong ki baroh shi snem ha la ki kam ki jam bad kiba bun ki nongrep ki shongthait tang ha ka por tlang ynda la dep shoh kba.
Da ka jingtrei shitom jong ki, ki ïoh ban kheit ïa u soh bad da kumne ki lah ban pynbiang ïa ki jingdonkam ha iing ha sem.
Hooid ki nongrep ki ïoh ban kheit shibun bah ki mar rep jong ki naduh u kba, phan, riewhadem ki jhur, ki soh-ki pai ba bun jait hynrei ynda la leit die pat ïa kine ki mar rep sha iew, kiba bun ki nongrep jong ngi kim ïoh ïa ka dor kaba biang, ka dor ba kin ïohnong katkum ka jingtrei shitom ba la pynlut.
Kane shisha ka pyndiaw bad pynrit mynsiem shibun ïa ki bad ngi shem ruh artad ba kiba bun ki nongrep jong ngi hi, ki dang duna bha ka jingnang jingtip ïa ka dor ka mur, ka khaii ka pateng shaphang ka kam rep.
Te dei ha kane ka nongrim ba nga kwah ban sam lem sha phi ki nongrep katto katne ki symboh jingtip ki jingai jingmut ba la pynwan dur da u riewstad E.
Jerome McCarthy, u Professor na ri Amerika ha ki snem 1960 ba u khot ki Marketing Mix ba la sot na ka kot jong u, “Basic Marketing: A Managerial Approach" khamtam eh ban ïoh jingshai kumno ban khaii pateng ha ka rep ka riang na bynta ki nongrep bad ki entrepreneur.
U mar rep/Product- U mar rep uba ngi mut ban khaii pateng kum u jhur ne u soh u dei ban don kine ki jinglong ha kata ka rukom ba ki nongbam kin khein kor ïa u.
Ka jinglong ba kyrpang ne ka jingmyntoi/Function -Ngi dei ban tip bniah shaphang u mar rep, ki jingmyntoi lada pyndonkam ne bam ïa u, khamtam kiba ïarap na ka bynta ka koit ka khiah.
Kumba ngi tip ba u kajor u ïarap bha na bynta ki khmat ba u don ïa ka jingbam Carotenoid Vitamin A.
U ïarap ban pynkoit ïa ki jingmong ha ka met bad ruh ban pynkhlaiñ ïa ka bor immunity ban ïaleh pyrshah ïa ka jingpang.
U krai ruh u dei uwei na ki jingrep ba lah rim bha ba ngi donkam ban tip khamtam eh ba u ïarap ban ïaleh pyrshah ïa ka jingpang duna snam ne anaemia, ka jingpang shini bad na bynta kito ba lah sngaid palat.
Kumjuh ruh u jhur broccoli, u ïarap na ka bynta ka jingpang prostrate cancer ba u don ïa ki jingbam sulforaphane.
Ka dur ka dar /Appearance-U mar rep ba phi die barabor u dei ban long uba khuid, uba heh uba pynibang ïa ki nongthied kum u soh plum ne u sying u dei ban long uba khuid ba pliah, ba ibang ka jingheh, itynnad ka rong bad uba koit ba khiah, u ba lait na ka jingpang.
Ka rukom song /Packaging- Katkum ka jinglong u mar rep haba phi leit die sha iew kum u jhur ne soh, ngi dei ban da song da thep bha, ban i khuid, ban lait na ka jingjakhlia bad khamtam eh ban ïoh ïa ka dor kaba heh.
Haba phi mut khaii ïa u mar rep khamtam leilei haba ki dei ki processed food product kum u achar lung siej ne u powder shynrai, ngi dei ban nang ka rukom song ïa u, ban pynitynnad ïa u.
Donkam ban don ruh la ka marka ne ka Brand name bad ka license la la ïoh na FSSAI khnang ba ki paidbah kin tip ïa u shynrai jong phi bad ruh ba kin shaniah ïa ki jingbam jong phi.
Ka jingshaniah ïa ki mar rep /Warranty-Haba phi leit die ïa ki jhur ne soh jong phi dei ban pynthikna ba ki mar rep jong phi ki dei kiba bha, kiba dang shu dep kheit shen ne fresh produces bad ym dei kiba la sah miet ne pyut.
Ki processed products kum ki fruit wine, ki achar, RTS juice dei ban pyni ne tah ïa ki expiry date, ki ingredients ba la pyndonkam ba ki briew kin tip bad kin shaniah ïa ki product jong phi.
Ka jingshakri /Service-Haba phi kwah ban khaii pateng kum u sying, u shynrai ne u syiar broiler ban long uta u supplier ngi dei ban buh barabor kata ka thong, ka jingmut ba phi dei ban long kiba lah ban pynbiang ïa u mar rep jong phi tista man la ka por sha ki nongkhaii ha iew ki hat lym kumta u nongkhaii um shaniah ïa phi.
Ka ktien bad ka kam ka dei ban ïa ïaid ryngkat ryngkat.
Kata ka mynsiem ban shakri, ka jingkitkhlieh ne ka jingshimkhia ïa ka kam dei ban don khnang ba u nongthied ha kano kano ka por ba u kylli na phi dei ban lah ban pynbiang mar ïa u.
Ka dor ka mur /Price-Ka dor-ka mur jong ki mar rep ka dei kawei kaba kongsan bha ha ka khaii ka pateng.
Ka dor ka ïalam lynti ïa u nongrep bad ka ai mynsiem shibun, ka pynphuh sam rkhie ïa ki khamtam leilei haba ki mar rep ba ki die ki heh dor ha iew ha hat.
Namar ha kaba kut kam don jingmut ban trei shitom, lada ngim ïoh ïa ka dor kaba biang,kaba ïohnong ha iew ha hat.
Ka jingïohnong /Profit Margins-U nongrep uba pynmih ïa ki mar rep kum u piskot, u kubi, sohsaw shwa ba un leit die sha iew dei ban da khein bniah nadong shadong ïa ka jinglut jingsep baroh naduh ka bai symbai, ka bai dawai sboh, ki dawai khniang ba pyndonkam, ka bai bylla ki nongtrei bad ïa lajong, kumjuh ruh ka bai kali na lyngkha sha iew kumta ter ter ban tip la ka dor ba nga mut ban die ka pynïohnong ne pynduhnong ïa phi.
Ka jinglah ban thied /Paying capacity-U nongrep haba u buh dor ïa uno uno u mar rep dei ban don kata ka jingsngewthuh kyllum ne common sense la u nongthied u dang biang ne em ïa ka dor ba la buh ban die.
Naduh basdang u nongrep u dei ban buh jingmut lypa ba u mar rep ba u pynmih u thmu ban shalan tang ha Shillong ne shabar jylla ba ngi khot Export.
Khamtam na bynta ki processed product kum ki shynrai powder, sohmrit ne ki umsoh dei ban song bunjait ki rukom song-ki barit, bapdeng bad baheh ba ki nongthied ha la i bor kin ïoh thied bad khamtam leilei na bynta ki customer kiba thymmai ba kin ïoh sdang mad.
Ka dor u mar rep jong phi kam dei ban duna than eh ïoh phi duhnong, ne rem than ïoh ym don ba thied.
Ka dei ban long kaba bit dor kaba u customer u dang lah ban thied bad um don ka jingeh ne ka jingsngewkhia.
Ka dor kaba ïa khaii lang/Price of the competitor-Haba ngi leit die jhur ne soh ha iew, ngi dei ban tip ba ym tang phi marwei ba phi leit die, dang don ruh kiwei ki nongrep ba wan die jhur ne soh sha iew.
Namarkata dei ban ïajan paralok, twad jingmut lang para nongdie khamtam eh ïa ka dor ba ki ïadie lang, ka dor ban ïohnong lang ba phi lah ban die khlem shem jingeh ha iew ha hat.
Ka jaka ban die/Place-Ka jaka ban die ïa ki mar rep ka dei kata kaba lah ban pynsuk bad pynaram ïa u nongthied khlem kano kano ka jingeh.
Ki Sngi Iew/ Weekly market-Ïa u mar rep rep jong phi, ban leit die sha ki iew shnong jong phi ne sha Iewduh ha sor Shillong namar ba ka iew ka dei kata ka jaka ba ki briew ki wan ban thied, ban siew ban pet ïa ki jingdonkam ha iing ha sem.
Ki dukan shnong- Lah ruh ban die ïa ki mar rep jong phi ha ki dukan shnong,ka lad kaba long khmat bha ha ka ïaid ka ieng, ka leit ka wan ba ki briew ki ïa rung ïa mih bha ha kato ka lad ne surok.
Ki iing briew/Home visit- Lah ruh ban leit tyrwa ha ki iing briew ïa ki jhur, ki mar rep jong phi ba ki briew kin tip ïa ki mar rep rep ba phi die.
Kum ki nongdie dud ba wan ai ha iing bad ki nongdie tung rymbai ba leit tyrwa ha man la ki jaka.
Die online/Online platform-Kum ha kane ka juk stad ba mynta, ïa u mar rep jong phi kum u sying, shynrai powder, khamtam ki processed product lah ruh ban die lyngba ki online platform lyngba ki social media -Facebook, youtube, whatts app.
Ka Amazon Kisan ba la pynmih da ka ICAR ryngkat ka jingïatreilang bad ka Amazon kan dei ruh kawei na ki online platform ha ka khaii ka pateng ba thymmai na bynta ki nongrep.
Ban pyntip paidbah/Promotion-Ïa u mar rep jong phi lada dei uba thymmai kum ki soh blue berries, ki soh kiwi, ki soh strawberry, fruit wine, jam, jelly ne u tit Oyster Mushroom khamtam lei lei ba dang duna kiba tip, lah ban pyntip paidbah ba phi rep ïa kine ki mar rep da kaba phi ïa shim bynta ha ki prokram sorkar kum ki Exhibition, ki Mela ba ki briew kin tip paidbah bad khamtam ba ki investor na bar jylla ruh kin sakhi ïa ki mar rep ki jong phi.
Ka social media ka dei kawei na ki platform ba ki nongrep ki lah ban pynsaphriang ïa ki mar rep jong ki kum ha Facebook, Youtube, Whatts app, twitter.
Ban pynmih bun jait ki jingbam/ Processing -Lait na kitei saw tylli ki mat ba kongsan ba la kdew haneng, nga kwah ban buh sa kane kawei ka mat ba ki nongrep ki dei ban pyrkhat thymmai noh bad kata ka dei ka Processing ne ban pynmih bun jait ki jingbam ha kino kino ki mar rep kiba don ka lad ka lynti.
Ka por ka la dei ba ki nongrep kim dei ban hun, ban shu pynmih ïa ki mar rep jong ki tang kiba ïoh kheit na ki kper jong ki kaba ki rep ne ki fresh produces.
Kum ïa u piskot ngi ïoh ban pyndonkam ïa u tang kum u jhur uba ngi shet jyngtah ha iing ha sem.
Ka la donkam ba ngin pyrkhat thymmai ba ngi dei ban shna bun jait ki jingbam na ki jhur kum na u piskot ngi lah ban shna kum u achar, ki jingbam khynnah ki sweet bad kumjuh na ki jingthung kum u krai ngi lah ban shna ki jingbam Khasi, ki jingbam biscuit, ki jingdih bad na u buckwheat jarain ngi lah ban shna jingbam ba bun jait kum ki noodles, biscuit bad ki Buckwheat pillow ba ïarap na bynta kito ba shitom ha u budlum ne Spine problem.
Kumba ngi tip ban kine ki jingthung U Krai bad Buckwheat ki don shibun ki jingbam vitamin, minerals kiba ïarap ïa ngi ban lait na shibun ki jingpang, kiba ai ïa ka met kaba koit ba khiah bad khamtam leilei ban lait na ka jingduhnong bad ka jingshah khniot dor ha iew ha hat.
Shillong, Jymmang, 31: Ki Pulit ka Anti-Narcotic Task Force, East Khasi Hills ha ka Sngi Balang ki la ïoh kem ïa kawei ka nongkhaii drok ïa kaba la tip kyrteng kum ka Aiyesha Khatoon ba ju khot sin ka Pahari na ISBT, Mawiong.
Na ka met jong ka Aiyesha Khatoon ki Pulit ki la ïoh ban kurup lai tylli ki synduk sabon ba la thep ïa u drok Heroin uba khia 37.
28 gram, kawei ka mobile phone.
Shillong, Jymmang, 31: Ka State Education Mission Authority of Meghalaya (SEMAM), Samagra Shiksha, ka Tnad Pule Puthi ka Jylla, ka la ïasoi soskular Memorandum of Understanding (MoU) bad ka National Institute of Open Schooling (NIOS) ban wad bad pynrung skul biang ïa ki Khynnah ba pep skul shiteng por hapoh ka Jylla.
Ka SEMAM bad ka NIOS ki la ïasoi ïa kane ka MoU ha ka 27 tarik Jymmang ha State Convention Centre, Shillong.
Kiba la ïadonlang ha kane ka sngi ïasoi soskular ki kynthup ïa u Director of School Education & Literacy (DSEL) bad State Project Director SEMAM, Samagra Shiksha u Swapnil Tembe lem bad u Chairperson ka NIOS Prof Saroj Sarma.
Lah ban kdew ba ïa mynta, ka Meghalaya ka don haduh 25 tylli ki NIOS Study Centre ha ki 5 tylli ki District ka Jylla- ka East Khasi Hills, West Jaintia Hills, Ri-Bhoi, East Garo Hills bad West Garo Hills districts.
Ka SEMAM ka la kyrpad ruh ïa ka NIOS ban nang pynbun ïa ka jingdon ki NIOS Study Centre ha ka Jylla khnang ba kin don lang ha kiwei pat ki District ki bym pat don Centre.
Ka State Project Office ka la shimkhia ruh ban pynsaphriang ïa ki khubor lyngba ki kot khubor, FM Radio bad pynlong ïa ki road show campaign bad ka 93.
5 red FM halor ka jingpynrung skul biang ïa ki khynnah ba la pep skul shiteng por, ban ïarap ban kyrshan ïa kine ki Khynnah kiba don hapdeng ka rta ba 16-19 snem tad haduh ka klas XII ba kin leit pule biang ha ki NIOS ha East Jaintia Hills bad Ri-Bhoi District.
La ong ba ïa kum kine ki juh ki prokram yn sa pynlong ruh ha kiwei kiwei ki District ba dang sah ban pynsaphriang ïa ka jingtip shaphang ka NIOS naba bun ki Khynnah ba pep skul shiteng por kim don jingtip satia ïa kane ka lad ban ïoh leit pule.
Shillong, Jymmang, 31: Ka Hynniewtrep Border Dispute Redressal Forum (HBDRF) ha ka sngi Balang ka la ujor sha u Chief Secretary ka Jylla u Bah Donald P.
Wahlang halor ka jingpakhang lynti jong ki Karbi ïa ki Khasi-Pnar kiba sah ha ki shnong kiba hap hapoh ka thaiñ Block-I.
Katkum ka jingïathuh jong u Chairman ka Forum u Bah Chandame Sungoh ba ki Karbi ki la pakhang ïa ka surok ha ka shnong Myn-i Umpawiang, kaba hap hapoh ka thaiñ Khanduli bad ha ka thaiñ Mukroh kaba mih sha Mookoilum Tibin bad Inghinlanso.
“Kane ka jingpakhang ki Karbi ïa ka surok ka long ban pynsyrtok ïa ki Khasi haduh ba kin pyndem hakhmat jong ki," ong u Chairman ka Forum ha ka jingïakren bad u nongthoh khubor.
“La shah tang ïa ki shnong kiba hap hapoh Assam ba la sah da ki Khasi ban leit sha ki jaka ïew, hynrei ki paidbah ka jylla Assam bad ki nongshong ïew ha Assam kim ju thied shuh ïa ki mar rep na ki Khasi.
Ki mar rep ba ki Khasi ki ju pynmih ki long kum ki jhur, ki syiar, ki sniang, u khaw bad kiwei kiwei.
Kane ka jingkyntait jong ki briew na Assam ban thied ïa ki mar rep ka la buh jingeh ïa ka ïoh ka kot jong ki Khasi ha kaba ki ïakynduh mawsiang wat tang ban thied ïa ki marbam ban pyndap ïa ki jingdonkam ba manla ka sngi ïa ka ing ka sem.
Nalor kata, ki Khasi ki ïakynduh jingeh haba leit wad jingsumar sha Hospital kiba don ha Assam na ka daw ka jingbym ïasngewthuh ha ka ktien ka thylliej," la ong u Bah Sungoh.
Ha ka dorkhas ba la phah sha u Chief Secretary ka Jylla, ka Forum ka la pyntip ïa ki jingjia ha kaba ki Karbi ki la wiang ding ïa ki iing trep bad hadien kata la ring video bad pynsaphriang ïa ki video da kaba tei pop kylla ïa ki shnong Khasi da ka jingthmu ban pynjah burom ïa ki Khasi kiba sah ha Block-I.
U la ïathuh ba ka la don ka jingïakynduh hapdeng ki Deputy Commissioner bad Superintendent of Police jong ka West Karbi Anglong bad ka West Jaiñtia Hills District hynrei kane ka jingïalang kam shym la lah satia ban weng ïa ki jingeh.
“Ka jingïalang kaba la long ha ka 23 tarik mynta u bnai kam shym la lah ban shim ïa ka rai namarba ki shnong jong ka Khanduli ki dang ap ïa ka shithi na ka Karbi Anglong Autonomous Council (KAAC) ban pynpra noh ïa ka khyrdop khrong khajna (Entry Tax Gate) ha Khanduli," la ïathuh u Bah Sungoh.
Une u nongïalam jong ka Forum u la pynpaw haba don kano kano ka sienjam ban ïapynbeit ïa kane ka jingïakynad kaba la neh da ki snem, ki Karbi ki ju mlien ban pynmih ïa ki jingkulmar.
“Ha u snem 1970-1971 bad 2002-2003 ka la don ka jingpyrshang ban ïakren pynbeit noh ïa ka jingïakajia pud, hynrei ki shnong Karbi ki la pynthuid kat haduh ba ki nongshong shnong Khasi ki la hap ban phet sha ka shnong Barato,"la ïathuh u Bah Sungoh.
Ka Forum ka la kyntu ïa u Chief Secretary ban tuklar lem halor kane kam mardor bad ban phah pynphai biang ïa ka Block-I sha ka Jylla Meghalaya.
Shillong, Jymmang, 31: Ki dkhot jong ka Hynñiewtrep Achik National Movement (HANM) Eastern West Khasi Hills District Unit ha ka step sngi Balang ki la sdang ïa ka jingïaid kjat ïa kaba la ai kyrteng kum ka “ïaid ehrngiew’ na ka shnong Mairang sha nongbah Shillong kum ka dak ban dawa ïa ka Sorkar Jylla ba ka dei ban khmih bniah bad ban pynbeit thymmai ïa ka Reservation Policy, 1972 bad ruh ban ai jingkyrshan ïa ka jingshah jingit ba khlem pud sngi jong u President ka Voice of the People Party (VPP) u Bah Ardent Miller Basaïawmoit ha parking lot, kaba don markhap bad ka ophis Additional Secretariat, Shillong.
Shwa ban sdang ïa kane ka jingïaid kjat ki dkhot ka HANM ki la pynlong ïa ka jingïalang kaba lyngkot hakhmat ka ing sah jong u MLA ka Mairang Constituency u Bah Metbah Lyngdoh kaba don ha ka shnong Manai.
La sakhi ruh katba ki dkhot jong ka seng ki la sdang ïa ka jingïaid kjat na Madan Mot Tirot shaduh ka jaka shah thngan jong u Bah Ardent ha ka jingjngai kaba long kumba 45 kilomitar, ki paidbah bad ki nongshong dukan ha shi lynter ka surok bah National Highway 44-E ki la mih ban peitkai ïa ka jingïaid kjat jong ki dkhot kane ka seng.
Khliehriat jymmang 31: Ki Waheh Shnong kina na ka thaiñ Narpuh, East Jaiñtia Hills District, ki ai ka jingkyrshan ba pura ïa u bah Ardent.
M.
Basa-iawmoit, uba ieng rangbah ban ïakhih pyrshah halor ka mat ban pynthymmai noh ïa ka bhah thungkam hapoh ka jylla, ka Reservation Policy kaba la i donkam shisha ban pynkylla noh katkum ka jingkylla ka por.
Ki Waheh Shnong kiba ai ka jingkyrshan ïa ka jingïakhi u bah Ardent, ki kynthup u Waheh Shnong Umkiang, u bah Lasting Pala, Waheh Shnong Dona Skur, u bah Jenisal Pohkyrnu, Waheh Shnong Pyrtakuna, u bah Love You Bareh, Waheh Shnong Kuliang, u bah Min Lamare, Waheh Shnong Borsara, u bah Sharai Lamare,Waheh Sonapyrdi, u bah Edimon LamareU Waheh Shnong Lumphyllut, u bah Fantin Pajat ,Waheh Shnong Ratacherra, u bah Pynkhlain Dhar, Waheh Shnong Dona Umbluh, Wol Tariang, Waheh Shnong Umstain, u bah Robi Suchiang bad u Waheh Shnong Lahalein, u bah Mit Dkhar, ki la kubur ruh ba kane ka jingïakhi ka long kaba don nongrim na ka bynta ka jingbha jong ka lawei ki khun ki kti jong baroh ki khun ka bri u Hynñiewtrep.
Kitei ki Waheh Shnong ki la pynpaw ruh ba ki la long kiba la khreh wat ban ïa mih ha kano kano ka por ruh bad ong ruh ba “Lada long kumno kumno ruh, ngin ai jingkyrshan pura ïa u Bah Ardent nangne shakhmat, ha kaba ïadei bad kane ka bhah thung kam thung jam hapoh ka jylla bad lada jia ban hap ban ïa mih ruh, ngin ïa mih paitbah ngi ruh ha kano kano ka por"Ha kajuh ka por, kitei ki Waheh Shnong napoh ka elaka Narpuh ki la pynpaw ruh ba kim don jingtip eiei halor ka jingpynmih khubor ka Synjuk Waheh Shnong Ri Jaiñtia, kumto kumba la paw ha ki pathai khubor bad ong ruh ba kim don satia kano kano ka jingmut ban pharia ïa ka jaitbynriew, hynrei ki kwah ba kum ka jaitbynriew dei ban ïa long shitylli lang kawei kumba ong ka ktien “Khynriam u Pnar u Bhoi u War, u dei u paid Khasi ba ïar".
Ha ka juh ka por, ki Waheh Chnong ka thaiñ Ïooksi Saphai, hadien ba ka Synjuk Ki Waheh Chnong Ri Jaiñtia haba ka ki la dawa bhah kyrpang da 20% na bynta ki Jaiñtia na ka State Job Reservation Policy.
Haba ïadei bad kane na ka liang ki Waheh Chnong ka thaiñ Ïooksi Saphai, ki la pynpaw ïa ka jingbym don jingtip eiei ïa katei ka jingdawa hynrei na ka liang jong ki ki ai ka jingkyrshan kaba pura ïa u Bah Ardent M Basaïawmoit ha kaba ïadei bad ka jingdawa ban pynthymmai ( Review) ïa ka State Job Reservation Policy.
“Kane kamdei shuh ka por jong ka jingïa sngewpher thaiñ, ne ka jingïapharia ïa ka Jaitbynriew, hynrei ka dei ka por jong ka jingïatylli naka bynta ban ïakhun ïa ki jingeh jong ka Jaitbynriew.
Ka kyrteng Jaiñtia kam dei ka kyrteng ka Jaitbynriew, hynrei ka dei tang ka kyrteng ka thaiñ, bad ngi dei ban sngewthuh ruh ba ha Jaiñtia la kynthup lang ïa baroh kiwei pat ki Jaitbynriew kum ki Biate, ki Karbi bad kiwei kiwei bad ngim lah ruh ban kyntait dalei lei ruh ïa ki kum ki Nong Jaiñtia ba pura," ong ka kyrwoh.
“Ngi la mad ïa ka jingshah pharia ha ki por ka sorkar Phareng ha kaba ki la pyndonkam ïa ka Divide and Rule Policy ne Phari bad Synshar na ka bynta ban pharia ïa ka Jaitbynriew.
Hynrei ka jingthmu jong u Phareng, kam lah ban pharia ïa ka Jaitbynriew namar ngi don ïa ka jingkhein kur kaba shkem bad kaba don nongrim namar ki Phareng kim lah ban pynïakhlad ïa ka jingïadei kur hapdeng ki Chalam na Pnar, ki Shabong na Khynriam bad ki Mukhim na War, nangta ki Laloo na Pnar, ki Lamin na War bad ki Diengdoh na Khynriam ruh ki dang dei shikur, bun kiwei kiwei ki Kur kiba na kylleng ki thaiñ ka Bri U Hynniewtrep kiba dang ïadei shikur.
Ym juh don koit ki kur na ki Jaitbynriew Biate kiba la shong la sah ha Jaiñtia Hills kiba dang ïadei shi kur bad ki Pnar, bad kumjuh ruh, ymjuh don koit ki kur na ka Jaitbynriew Karbi, kiba dang ïadei shikur bad ki Bhoi wat la ki sah makna hapoh ka Ri Bhoi District.
Kumta kum ka Jaitbynriew, ngim dei shuh ban pdiang ïa ka jingshah pharia ha ki Nongwei nongar kiba thmu ban pynïapher hapdeng jong ngi kum ka Jaitbynriew," u la bynrap.
“Khatduh khatwai ki Waheh Chnong ka thaiñ Ïooksi Saphai, ki la kitbok kitrwiang ruh ïa u Bah Ardent Miller Basaïawmoit ba un nang ïoh ïa ka met kaba shait ba khlaiñ bad kumjuh ruh ïa baroh ki paidbah ka Bri U Hynniewtrep hi, kyrmen ba kane ka jingdawa jong ka Jaitbynriew kan sa urlong khlempep shisien ka sngi da ka jingdon ryngkat U Blei ïa ngi kum ka Jaitbynriew," pynkut ka kyrwoh ba la soi kyrteng da u Nangaibormi Sutnga Waheh Chnong Umdeinlin Ïooksi, u Ma Leonard Rabon Waheh Chnong Ïooksi Kyanmynsar, u Ma Gino Synnah Waheh Chnong Saphai, u Ma Clement Pala Waheh Chnong Ïawthymmei, u Ma Watsing Papeng Waheh Chnong Nongryngkoh, u MaChesnal Manar Waheh Chnong Pohkseh.
u Ma Siworning Sayoo Waheh Chnong Madanrwai, u Ma Histokrist Pachiang Waheh Chnong Ïooksi Ïapkhla, u Ma Kyrshan Chullet Waheh Chnong Priang Ïooksi, u Ma Deilang Wahlang Waheh Chnong Sarhen, u Ma Hamran Lyngdoh Waheh Chnong Ïooksi Tongkiad.
Shillong, Jymmang 31: Ka jingïakhih shong shah thngan u Bah Ardent kaba la kynjoh sha ka sngi kaba kyndai ka la poi haduh u pud ba ki dotkor ki la hap ban ai drip ban ïada na kino kino ki jingma ha ka met jong u na ka daw ka jingtyrkhong ka met.
Kane ka jinghap ai drip ki dotor ka dei hadien ba ki la wan ban leh ïa ka eksamin kaba ki ju leh man la ka sngi bad ynda ki la eksamin ïa ka koit ka khiah jong u la lap ba ka met jong u ka tyrkhong kaba la pynlong pat ïa ki ban ai da ka drip Intravenous Fluid ban ïada na kino kino ki jingma na ka met na ka daw ka jingtyrkhong na ka daw ka jingshah thngan.
Kane ka jingai drip ki doktor ka long hadien 220 kynta ba u Bah Ardent u la sdang ïa ka jingshah thngan.
Kat kum ka tyllong khubor ba la ïohlum na ka tnat ka koit ka khiah ka la ong ba ha ka met u Bah Ardent ka jingdon ka shini bad ka mluh ka la duna bad lada u bteng ban shah thngan kan buh jingma ïa ka koit ka khiah jong u namar tang ka drip kan ym lah satia ban ïarap namar ka jingdonkam ka met kan ym lah satia ban pyndap.
Haba kren sha ki paidbah kiba ïalum ban sngap ïa ka jingpynbna na ki nongïalam ka VPP u Bah Ardent u la ong, “Hadien ba ka jingshah thngan ka la jam sha ka sngi kaba 9 bad lashai ka sngi kan kynjoh pura 9 sngi kum u briew nga sngewthuh ba ka don ka jingtlot ha ka met hynrei wat la katta da ka jingleh phylla u Blei kam don kano kano ka jingktah ïa ka koit ka khiah jong nga bad nga sngewnguh ïa u Blei uba dang ai bor ïa nga," u la ong.
U MLA ka Nongkrem uba dei ruh u President ka VPP u Bah Ardent M Basaïawmoit u la ba na ka liang jong u un ym pat mih na katei ka jaka ban leit phai noh sha ïing hadien ba ka sorkar ka la kular ban thung da ka expert committee ban peit biang ïa ka Reservation Policy.
Haba kren ha ka jingïalang ba lyngkot u Bah Ardent u la ong ba dei ka jingkyrshan u paidbah kaba la pynlong ïa ka sorkar kaba la pynpaw ba kan pdiang satia ïa ka jingdawa ban pynkylla ïa ka Reservation Policy, ‘hynrei ki la kular ban thung da kata ka komiti ba kyrpang bad na ka liang jong nga katba ym pat ïoh da ka jingthoh ba la thung ïa ka komiti ngan ym shah thngan’.
“Ngan ym leit phai ïing kum uba rem na kata ka daw nga la rai ban bteng ban shong shah thngan hangne bad na ka liang jong nga nga kyrpad ïa ki paidbah ba phim donkam ban pynshitom ïalade ban wan synran ïa nga hynrei ai ba tang ki katto katne kiba la buh kin synran ïa nga," u la bynrap.
U la ong ruh ba na ka liang jong u ha kine ki khyndiat sngi kiba la leit um shym la lah ban ïohthiah bha namar ka jingbun ki paidbah kiba wan synran ïa u sha kane ka jaka ba u shah tngan.
“Ki don kiba kylli la nga ïohthiah bha ne em bad nga jubab beit ba nga ïohthiah bha khnang ba ki paidbah kin ym syier mynsiem ha ka jingshisha nga dei u jait briew uba lada riew i jingsawa ba rit eh ruh nga la kyndit noh na ba thiah," u la ong.
U la ong ruh ba ka sorkar kam dei ban pynslem ïa ka jingpynbna ïa ka jimngthaw ïa kata ka komiti bad ba ka dei ban sngewthuh ïa ka jingsngew u paidbah.
“Ki nongsynshar kim dei ban shim sting ïa kane ka jingkwah u paidbah bad nga tip ba lada ngi kwah ban sei da ki lak ngut ki paidbah ban tawiar ïa ka jaka long jingïalang ruh ki don hynrei ngim kwah ban jied da kata ka lynti na kata ka daw kim dei ban lehkai bad u paidbah," u la ong.
“Kane ka jingïakhun kam dei ban long ka burom jong nga ne jong phi hynrei sha u Blei kumba la pynkynmaw ha ka Kitab Psalm ba 115," u la bynrap.
Shillong, Jylliew 01 : Ka Samla Airikmenlang Shabong kawei na ki thei ïalehkai ïakhun kti kaba la leit ban mihkhmat ïa ka Jylla ha ryngkat kiwei pat ki nongïalehkai, ka la ïoh ban khur haduh 3 tylli ki takma na ka 45th National Arm Wrestling Championship kaba la long ha Jammu and Kashmir.
Na katei ka lympung ka samla Airikmenlang Shabong ka la ïoh ban khur ïa ki lai tylli ki takma ba kynthup ar tylli ki takma Rupa na ka jingïakob ïakhun kti kamon bad kadiang (left bad right hand) ha ka kyrdan ba 50kg jong ki youth bad ïa ka takma Rnong ha ka jingïakob ïakhun kti kamon ha ka kyrdan jong ki senior.
Lyngba katei ka jingïoh ban khur ïa kitei ki lai tylli ki takma, ka samla Airikmenlang kaba dei ka khun jong ka Kong Serita Shabong ba shong ba sah ha Madanbitaw kaba hap ha Sohïong, EKHD, ka la shah jied ban leit mihkhmat ïa ka ri India ha ka World Championship ka ban sa long ha Kazakhstan ha u Risaw mynta u snem.
Ïa katei ka rysan ïakob ïakhun kti kaba la pynïaid da ka J&K Arm Wrestling Association ha ryngkat ka jingïatreilang bad ka Sports Council kaba la sdang ha ka 22 tarik la ïoh ban pynkut noh ha ka 2 tarik Jymmang 2023 ha Sher-0-Kashmit Indoor Stadium, Srinagar.
Ha katei ka lympung ki don kumba 600 ngut ki nongïalehkai kiba la ïashim bynta na kylleng ki jylla bad union territory.
Shillong, Jymmang 31 : Ka jingïalang jong baroh ki political party ba la khot da ka komiti halor Reservation Roster System ka la ïatai bun kynta bha ha kane ka sngi Balang ban ïathir sani halor katei ka mat kaba la khihwin bha ha ka jylla khamtam eh da ka jingshah thngan u nongïalam ka VPP, Bah Ardent Miller Basaïawmoit.
Haba kren bad ki lad pathai khubor hadien ka jingïalang, ka chairperson jong ka committee, Dr.
Ampareen Lyngdoh ka la ong ba hadien ka jingïathir bad ïatai, ka kamram jong ka komiti ka long ban phah pat ïa ka kaiphod sha ka sorkar.
Da kaba kubur ba ki don kiba pynpaw ba donkam ban don noh da ka Expert Committee, ka chairperson ka la ong, “La ailad ban ïa kren hapdeng ki political party halor ka state reservation policy.
Hynrei kane ka mat ka dang neh namar bun ki political party ki wan ban pynsngew tang da ka ktien khlem da don ki jingpynshisha.
"Shuh shuh ka ong ruh ba mynta kitei ki political party ki hap ban leit phai biang bad ban pynshisha ba lei ki kwah ban weng lane ban pynrung ïa kino kino ki kyntien hangtei bad ruh ban pynshisha balei ki kwah kumta.
“Lada phi kwah ïa kano kano ban weng ne pynrung thymmai ha ka Policy, phi hap ban pynksan katkum ka aiñ.
Baroh dei ban wallam da ka jingthoh," ka la bynrap biang.
Nalorkata, ka la ïathuh ruh ba ha katei ka jingïalang don ruh ki political party kiba kwah ban pynneh shwa kumba ka long (status quo) hynrei kim lah pat ban pynshisha balei donkam ïa ka ha kum kane ka por.
“Kumta, ngim lah ban shu lum lang ïa baroh ki jingïatai bad phah ïa ki sha ka sorkar hynrei donkam ïa ki political party ba kin wan bad ki jingthoh katkum ka aiñ halor ki bynta kiba ki kwah ban pynkylla, weng lane pynrung thymmai ha ka policy.
"Shwa kane, ka Chaiperson, ka la ong ruh ba jan baroh ki sngew ïahap ban don ïa ka expert committee, ka komiti kaban don lut ïa ki riewshemphang ha baroh ki liang kiba ïadei bad katei ka bynta.
La ïathuh ruh ba ka komiti ka ai por 15 sngi ïa ki political party ba kin pyndep ïa katei ka kam.
Ha kawei pat ka liang, ka la pynpaw ba ka jingïatai ha katei ka sngi ka long kaba seisoh.
Ka ong ruh ba hadien ba ki la ïoh pdiang ïa kitei ki jingai jingmut, kin sa phah pat sha ka sorkar bad ka sorkar pat kan sa bishar bniah bad shim ïa ka rai ha baroh kitei ki jingai jingmut kaba ki la phah.
Kawei pat ka rai kaba ka komiti ka shim ha katei ka sngi ka long ban ïa kynduh biang hadien lai taiew.
Shillong, Jymmang 31: Hadien ba ki lai ngut ki nongïalam jong ka VPP kiba la leit ïashim bynta ha ka All Party Meeting kila wan ïathuh ïa ka jingmih na ka jingïalang, u Bah Ardent Miller Basaïawmoit, President ka VPP u Bah Ardent Miller Basaïawmoit um pat hun da kaba ong, “Katba ngim pat ïoh da ka jingthoh ba ka Sorkar ka la thung da ka Expert Committee ban peit pynthymmai ïa ka Reservation Policy, ngam nym lait phai ïing satia", la ong u Bah Ardent hapdeng ka jingrisa ki paidah.
U la ong ba naduh ka sngi ba u sdang ban shah thngan bad pdiang ruh ïa ka jingpynbeit ka Party ba un shah thngan, u la ong ba katba ka sorkar kam pat mynjur ban review ïa ka Reservation Policy un nym weng ïa kane ka jingshah thngan.
“Kan shong ha ka sorkar, lada ka kwah ba ngan weng noh ïa kane ka jingshah thngan, kadei ban pynpoi kloi ïa ka jingthoh sha ngi ka Party", u la ong.
Ha shuwa jong kane, ki lai ngut ki nongïalam ka VPP kiba la leit ïashim bynta ha ka All Party Meeting ki long u Dr.
Ricky Syngkon, General Secretary ka Seng, Dr.
Batskhem Myrboh,Nongaiktien ka Seng bad u Bah Brightstar Marbañiang, MLA ka Mawlai, ki phong da ka sopti lieh ban leit ïashim bynta ha kane ka jingïalang.
Ka jingïalang hapoh ka jingpynïaid ka Ampareen Lyngdoh, ka la shim por haduh saw kynta badu Dr.
Ricky Syngkon, u la ïathuh ba ka daw ka jingslem jong ka jingïalang, dei namar bun ki kren kyllaiñ.
Katba na ka liang jong ka VPP pat ka kren shai beit ba dei ban pynbha ïa ka Reservation Policy bad thung da ka Expert Committee.
U Dr.
Ricky, u la ai khublei ruh ïa ki paidbah ka ri kiba la wan ai jingkyrshan ïa u Bah Ardent naduh ba u shong shah thngan naduh ka 23 tarik mynta u bnai.
Na ka liang u Bah Ardent haba ai jingkren sha ki paidbah, u la ong ba ka jingïakhun ïa ki mat jong ka jaidbynriew da ka jingïatylli lang kam pat kut, namar ki dang bun kiwei pat ki ki mat kiba ki paidbah kin hap ban ïeng tylli lang kawei kum ka jingïaleh pyrshah ïa ka jingbamsap bad kiwei kiwei de ki mat.
Kaba kham kongsan eh ka long ka jingïatylli ka jaidbynriew, ïa kaba ym dei da lei lei shuh ba shah ïalam bakla.
Ha shuwa ban leit ïashim bynta sha ka jingïalang, u Bah Adelbert Nongrum, MLA ka North Shillong, u la ïalam ïa ka jingïaduwai lang ryngkat ki hajar ngut ki paidbah kiba la ap kmang naduh ka por 1 baje mynsngi tad haduh ban da wai ka jingïalang ha ka por 6 baje janmiet.
Shillong, Jylliew 01: Ka Selsella Sports Association ka la bteng ka jingïaid lynti jong ka ha ka Meghalaya State League 2023 da kaba khlem shah rem ha kaba ka la khur jingjop biang da kaba pynliem kput da 8-3 kol pyrshah ïa ka Atong Matgrik ha ka Group D ha ka jingïalehkai hynne ka sngi Palei ha madan Chandmari Ground ha Tura.
Baroh lai tylli ki group ba la sakhi ka jingmih madan ha ka sngi Palei, ki dei ki jingïakhun kiba khatduh jong ki (final round), hynrei kam don kano kano ka jingshah knieh kyrdan ba nyngkong na baroh lai tylli ki jingïalehkai.
Ha kawei ka jingïalehkai, ka Mulait United ka la ïoh ban pynhiar mynsiem na ka samoi ïalehkai MSL mynta u 2023 da kaba pynliem da 6-1 ïa ka Rymbai Iawpynsing na ka Group B, katba na ka Group A ka Umkseh ka la ïakhun tyngeh hadien ba ka la shah thep kol ha kaba kut ka kylla step bad lah ban pynïakhaid da 2-2 pyrshah ïa ka Umrit.
Da ka jingjop ba mynta ka sngi, ka Selsella ka la kiew biang sha ka kyrdan kaba ar na ka Group D, kaba dei ka sien kaba ar ha kane ka tournament ha ryngkat ki lai tylli ki jingïakhaid.
U Saldih Momin marwei u la ïoh ban thep ïa ka hat-trick ha ka minit ïalehkai ba 31, 33 bad 45+2) bad ïarap ai thep shi kol ïa u Walseng Sangma ha ka jingïoh thep kol kaba nyngkong eh ha ka jingïalehkai kaba dang ïaid 4 minit.
Ïa ki saw tylli kiwei pat la ïoh ban thep da u Ramseng Sangma (22min), Tengsu Sangma (82min) bad u Sillingston Sangma u rangïalehkai ba mih madan kum u substitute u ïoh ban thep ar kol (85, 90min).
Ka Atong Matgrik ka la ïoh ban pynphai ïa ki lai kol lyngba u Walsrang Ch Sangma (35, 80min) bad na u Silash G Momin (48min), ha kaba u Silash G Momin u la ïoh ban thep kol hadien lai minit ba u la mih madan kum u substitute.
Ha ka jingïalehkai ha madan Kiang Nangbah Stadium ha Jowai, u Jas Chyrmang u la ïoh ban khyrwit ïa ka hat-trick ha ka minit ba 19, 49 bad 66, katba u Romarius Laban (63, 64) bad u Lency Swer (31) ki la ïo ban ïarap thep kol na ka bynta ka Mulait, kaba la kiew biang sha ka kyrdan kaba ar da kaba knieh na ka Ladthadlaboh da 12 point katba ka Ladthalaoh ka kamai 10 point.
Ïa ka shi kol na ka bynta ka Rymbai la ïoh ban thep da u rangïalehkai ba mih substitute u Rimitre Lyngdoh ha ka minit ïalehkai kaba la ïaid 55 minit.
Ha Shillong, u Daraplang Thangkhiew u la thep ïa ka shi kol ha ka miit ba 34 na ka bynta ka Umrit shuwa ba ka Umkseh ka ïoh ban pynïakhaid lyngba u Rilangstar Umdor (60min).
Ka Umrit ka la ïoh ban lamkhmat lyngba ka kol ba la thep da u Modesterson Matlai (80min).
Hynrei ka Umkseh ka la ïoh ban pynïakhaid lyngba ka kol ba la thep da u Rangkitbok Rani.
Baroh ar tylli ki team ki la pyndep ha ka MSL da kaba khur mar 5 point, ka Umkseh ha ka kyrdan kaba lai bad ka Umrit ha ka kyrdan ba saw na ka jingïapher thep kol (-5 la -13).
Nongstoiñ, Jylliew, 01: Ki paidbah nongshong shnong jong ka thaiñ Kyrshai ba kynthup ïa ka Nongumbah, Darephang, Nongspung bad kiwei kiwei ki dei ki shnong kiba don ha khappud bad ka jylla Assam, ha kaba ka shnong Kyrshai bad Nongspung ki dei kiba hap ha ka hima Rambrai katba ka Darephang bad ka Nongumbah, ki dei ki shnong kiba hap ha ka Raidmynsaw.
Hynrei haduh mynta ym pat don satia ki surok kiba biang naduh kitei ki thaiñ haduh Rambrai bad Langpih kiba dei ki Headquarter jong ki bad kiba peit ba khmih ïa ka synshar khaddar bad ka khia ka shon jong ki paidbah nongshong shnong.
U bah P.
Syiem uwei na ki riew rangbah na ka shnong Kyrshai haba ïakren bad u nongthoh khubor, u la ong ba ka jingbym don ïa ki surok kiba biang na katei ka thaiñ shaduh Rambrai bad Langpih, ka la buh jingeh haduh katta katta ïa ki paidbah haba ki donkam ban ïakynduh ïa ki nongsynshar hima haba ki donkam.
U la ong ruh ba naduh Kyrshai haduh Rambrai, ka la don ka surok ba ki trok kit dieng ki ju ïaid.
Hynrei ki lah ban ïaid tang ha ka por tlang bad ha ki por lyiur pat kim lah ban ïaid namar ki thiep kiba jrong bad kim lah ban kiew.
U la ong ruh ba u la ïoh jingtip ba ka sorkar ka la dep khot Tender ban pyntrei ïa ka surok na Nongstoiñ Rambrai haduh Kyrshai, hynrei u la ïoh jingtip ba ka jingpyntrei ka long tang 37 kilomitar katba ka jingjrong jong ka surok na Nongstoiñ haduh Kyrshai ka don kumba 70 kilomitar tam.
U bah Syiem u la ïathuh ruh ba na Kyrhsai haduh Langpih pat lada dei kiba khlaiñ ban ïaid kjat ka shim por san haduh Hynriew kynta.
U la ong ruh ba ka jingleh klet jong ka sorkar jylla ban pynpoi surok ha katei ka thaiñ naduh ki por ba mynshuwa, ka pynlong ïa ki paidbah nongshong shnong kiba don kham shakhmat ïa ka Kyrshai kata naduh ka Ïew Ukiam ter ter haduh Borjhar kiba don harud ka surok ban leit sha Chaygaon, ban kham sngew tynnad bad longtrai shnong ha Assam ban ïa kaba don ha Meghalaya, namar ki kham ïoh shibun ki jingmyntoi na Assam ha ki liang baroh.
U la ong ruh ba wat la katta ruh ki jingïarap na Meghalaya kum ka jingpyntrei ïa ka skhim MNREGS ki ïoh kumba ïoh kiwei.
U la ong ruh ba ki paidbah jong katei ka thaiñ haba ki donkam ban leit sha Nongstoiñ na ka bynta ki kam kiba ïadei ba ki ophis sorkar, ki hap ban leit haduh Chaygaon bad hiar sha Boko shaduh Hahim Athiabari haduh Riangdo bad ha kine ki sngi tang na Athiabari haduh Riangdo, ka shim por haduh saw kynta ïa ki kali ban ïaid namar ka jingsniew palat ka surok.
U la ong ba lada ka sorkar ka pyntrei ïa ka surok na Nongstoiñ shaduh Kyrshai ha ka jingjngai kaba tang 37 kilomitar, kam pat don jingmut satia bad kat haduh ba kan da pyntrei ïa kaba dang sah lei lei ym lah ban tip sa hadien katno phew snem kan lah ban pynurlong.
U la ong ba lada ka sorkar ka shimkhia ka la dei ban pan jingïarap na ka sorkar pdeng ban shna surok na Kyrshai shaduh Langpih, khnang ba ki paitbah kin lait na ka jingeh ba ki la mad ha baroh ki snem.
Mawkyrwat, Jylliew, 01: U Deputy Commissioner jong ka South West Khasi Hills District, Mawkyrwat u pyntip sha ki paid nongshong shnong ba ka Sorkar India ka la ai por ïa ka sorkar jylla ban pynbiang ryntih noh marmar ïa ki Aadhaar jong ki khyllung khynnah kiba dei ki nongïoh myntoi ïa ka Special Nutrition Programme Scheme ne ki skhim ai bam ïa ki khynnah kaba la long ka jingkyrkhu ïa ki khynnah rit kiba la ïoh ïa ki jingbam kiba tei ïa ki met ki phad jong ki lyngba katei ka skhim hynrei ki ban hap duh noh ïa kita ki jingmyntoi lada kim don ïa ka Aadhaar Card.
Kumta la ïa wer ïa ki kmie ki kpa jong ki hep kiba rit bad ruh ïa kiba la san ba kin shimkhia ban pynkhreh ïa ki khun jong ki ban leit mih sha ki jaka ba la buh kyrpang na ka bynta ban shna ïa ki Aadhaar Card bad lada ki khun jong ki lane ma ki kim don ïa ki Birth Certificate, ki briew kiba la buh da ka sorkar kin sa ïarap ban batai kumno ban leh, ban pynsuk ïa ki paidbah.
Ki nongshna Aadhaar ba la pynbeit na ka ophis DC kin sa wan ha ki shnong jong ki katkum ki program ba la shna kyrpang bad yn sa shna Aadhaar ïa ki bad ki khun rit jong ki.
Lah ruh ban kdew hangne ba ka Sorkar India ka la pynsangeh noh ïa ka pisa jong kito ki Job Card Holder kiba long ki nongbylla shispah sngi ki bym don ïa ka Aadhaar Card bad wat kito kiba don ïa ka Smart Card (MHIS) ruh mynta ki shem jynjar ban siew bai Hospital lada kim don ïa ka Aadhaar Card bad lada ki paidbah kim don lane kim pyndonkam ïa ki Aadhar card kin duh ïa kiwei ruh ki skhim jong ka Sorkar India ka ban long ka jingduh jingmyntoi kaba khraw.
Ha kine ki khyndiat sngi la ïohi ba ki samla pule ki la ai ka jingkyrshan kaba borbah ïa ka jingïakhih shah thngan ba la khot da u Bah Ardent Miller Basaïawmoit ban ïa khun na ka bynta ban pynbeit thymmai ïa ka Reservation Policy lane ka bhah thungkam thungjam.
Kane ka jingleit ai jingkyrshan jong ki kadei namar ki kwah ban ïohi ba ka lawei jong ki ban ïoh kam sorkar kan dei kaba phyrnai.
Ha kawei ka liang, lada kren ïa ka jingshisha watla kam dei kaba pynduh mynsiem hynrei kadei pat ka jingshisha ba ha kane ka juk mynta ban ïa khun ïa kawei ka kam sorkar kaba thylli da ki hajar ngut ki paidbah kiba wan ban ïakhun bad teng teng da ki phew hajar.
Kumta lada na bynta 10 tylli ki kam ba lait kiba aplai ki poi 10,000 ngut, kaba mut 9,990 ngut kin duh ïa katei ka kam.
Haba kumta shaei kin leit, hato kin shu bunkam tang ban aplai kam sorkar lane ki hap ban pyrkhat ïa kiwei pat ki lad ki lynti lane ki lad kamai kajih.
Kumta ha kane kum kane ka juk, ka sorkar ka la dei ban plie lad noh da kiwei pat ki jait kam kum ha kaba kyrshan ïa ki ban seng ïa ki kam lajong la ka long ki karkhana rit, nangta ban pynshlur ïa ki wat ban sdang noh da ki kam la jong la ka long ha ka rep ka riang, ka ri jingri bad wat ha kiwei ki kam.
Mynta kat sha ba leit la ïoh sngew ba ka sorkar ka pynshlur ban kyntiew kam jngohkai haoid na bynta kito kiba sah ha kito ki jaka ba don jaka jngohkai ka ïahap eh hynrei na bynta kiwei pat ki bym don kaei pat ka lynti.
La ïohi ruh mynta ba bun ki samla bym pat ïohkam ïohjam kim nud shuh wat ban ktah mohkhiew lane ka wait, kane kadei ka jingma kaba khraw bad kaba buh ha ka jingsyier ïa ka pateng kaban wan.
Dei ban sngewthuh ba ha nongkyndong ki heh ki san ki nang ki stad na kaba trei borbah ki kmie ki kpa ha u mohkhiew ym da kawei pat, hynrei lada ma ki pat ki isih lane kim nud ktah shuh kan buh ha ka jingma kaba khraw.
Ïa kum kine ki jingjia ruh ka sorkar ka la dei ban wanrah da kawei pat ka lynti lane da ki kor ki bor ban rep ban riang lane ri jingri.
Lehse ki samla ba la nang la stad kin ym ong shuh leit bat mohkhiew hynrei kin ong ba ki bat mashin ban rep ban riang.
Ym lah ban len ha kine ki sngi bun na ki samla pule ha ka jylla ki hap ban mad ïaka jingjynjar jong ka jingkyrduhkam kyrduhjam bad bun ruh na ki samla kiba la pyndep ïa ki kyndan bapher bapher ha ki kyndan pule bapher bapher ki hap ban shong khlem kam khlem jam.
Wat ki samla kiba la nang la stad ki la hap ban shu shong khlem kam namar ka jinghiran ka ïohkam ïohjam.
Katba nang mih ki snem ka jingjyllei ki samla kiba la nang la stad ka la nangjur.
Ka jinghiran ka ïohkam ïohjam ha kane ka Jylla ka long ruh namar ba ka Jylla kaba rit ka bym don satia ïa ki karkhana ai kam kumba long sha kiwei kiwei ki jylla ha kaba ki samla wadkam ki kham ïabeh ban trei ha ki Kompani namar ka jingsiew kaba heh watla ki hap ban trei shitom.
Lah ban ong, da ki hajar ngut ki samla na kane ka jylla kiba la hap ban jngai na la ïing tang namar ban leit wad jakpoh sha kiwei pat ki jylla namar ka jinghiran ka ïohkam ïohjam ha kane ka jylla.
Ka jingkylli ka mih hangne, hato ka sorkar jylla ka lah ban ban aikam aijam ïa baroh ki samla kiba la pyndep ïa ki kyrdan pule kiba kham shalor.
Lah ban ong ka long kaba eh ba ka sorkar kan lah ban ai kam ai jam namar ba ka jingroi jong ka jingbun paid ka la nangkiew katba nang mih ki sngi bad ki por.
Ynnai ïa kren lei lei ïa ka lawei jong ki khynnah pule kiba dang don ha ki skul ha kaba peit shi synpeit la iduh jingkyrmen, namar khamtam kum ha ka Nongbah Shillong bad wat ha ki jaka nongkyndong ruh ha kine ki sngi tang kawei ka skul pule ka la don da ki hajar ngut ki khynnah pule.
Ban ïakren lei lei ïa ki samla kiba la pyndep tang ïa ka degree ruh da ki phew hajar ngut ki dang don kiba shong khlem kam khlem jam ha kaba ka sorkar kam lah satia ban ai kam ai jam.
Lah ruh ban ong ba ka long shisha kaba shem jingeh ba baroh ki samla pule kin ïoh ïa ki kam sorkar kiba ha kine ki sngi tang ïa kawei ne ar tylli ki post ki nongthepkam ki la kot da ki hajar ngut.
Ka long pat kaba sngewsih ban ïoh sngew ne tip ba ka jylla jongngi ka dang duna ïa shibun ki samla kiba la pyndep ha kiwei pat ki kyrdan ha kaba dang don ki kam ba ki briew na ka jylla kim pat lah ban trei ha kaba la hap ban wan na ki briew kiba shabar ka jylla kaba buh ïa ka jingduh jingkyrmen ïa ki khun samla ka jylla.
Bun ruh na ki samla ki dang lehraiñ ruh ban trei ïa ki kam kiba kham poh namar ba ki don ka jingsngew ba ka kyrdan kaba ki pule kam ïahap shuh ïa ki kam barit baria.
Hynrei bunsien pat ki samla kim juh phohsniew da kaba trei ïa ki kamrit kam ria ruh ka long kawei na ki lad ban aikam ïa ki samla ba kin lah ban ieng hala ki jong ki kjat.
Ka jingkylli ka mih ruh hangne, balei ba ka jylla jongngi ka jyllei da ki mynder ha baroh ki bynta jong ka nongbah Shillong ne wat sha ki jaka nongkongdong, ka daw kaba kongsan ba bunsien ngi ki kum ki samla ngi don ka jinglehrain ban trei ïa ki kam rit kam ria.
Bunsien pat lada jyllei ki bar jylla ngi ïa ud bad ngi ïa kynshi kyneh ba ka sorkar kam shim khia ban ïada ïa ki mynder.
Nongstoiñ, Jylliew, 1: Da ka jingbitar, ki nongïalam sengbhalang bapher bapher ka West Khasi Hills ki la tur kynsan biang puk sha MCH Hospital Nongstoiñ ha ka sngi palei, hadien ba la ïoh jingtip ïa ka jingdon ka trok kaba thmu ban kit biang ïa ki tiar ki tar na kane ka jaka sumar bad ban pynpoi sha Civil Hospital Mawkyrwat.
Lah ban pynkynmaw ba ha ka 23 tarik baroh ki tiar ki tar kynthup ïa ki 50 tylli ki jingthiah, ki machine bapher bapher, la wan kit da ki ar tylli ki trok bad la dep rah noh ïa ki baroh sha Hospital kaba ha Mawkyrwat.
Hynne ka sngi pat sa kawei ka trok ka la ieng biang ha phyllaw ka MCH Hospital Nongstoiñ bad ki nongbylla ki dang bunkam ruh ban pynrung ïa ki x-ray machine shapoh ka trok.
Ki nongïalam sengbha-lang mar ïa poi ha katei ka jaka, ki la khang ban thep ïa ki tiar ha ka trok bad hadien katto katne la wan poi sa ki nongïalam seng longkmie, kiba la kyrshan ba ym dei ban ailad ban kit ïa ki tiar na kane ka Hospital.
Ym tang katta hynrei ki la phah thep biang ïa ki tiar shapoh Hospital bad ap haduh ban da wan poi syndon I DMHO.
Hadien katto katne jong ka jingap khrui da ki sengbhlang, la wan poi pat I DMHO I ba la pynpaw ba ka jingpynkit ïa ki tiar ki tar sha Mawkyrwat ka dei namar ha Mawkyrwat la dep don ne thung ïa ki nongtrei.
Kumta ka sorkar ka la phah shwa ïa ki tiar sha katei ka Hospital, katba ha Nongstoiñ ym pat sanction ne buh nongtrei haduh mynta.
Kumta la hap ban rah shwa sha Mawkyrwat ïa ki tiar.
Hynrei, ka jingbym ailad shuh da ki sengbhalang ban dang kit ïa ki tiar ba dang sah kum ki x-ray machine bad kiwei, na ka liang jong I DMHO I la ong ba hap pynsangeh shwa ban rah ïa ki tiar.
I la ong ban hap ai jingthoh shwa sha ki bor ba halor kane ka bynta bad ap ruh ïa ka hukum na ki bor ba halor.
Na ka liang ki nongïalam sengbhalang bad seng longkmie, ki la pynpaw ba da lei lei kim shah ban kit ïa ki tiar sha Mawkyrwat.
Ki la ong ba ha ka jingshisha ka Nongstoiñ ka la donkam ban plie noh bad thung noh ïa ki nongtrei ha kane ka jaka sumar, namar naduh u 2018 la dep ban pyndep ïa ka building.
Kumjuh ruh ïa ki tiar la dep ban wanrah bad kaba dang sah ka long ban thung nong ïa ki nongtrei.
Hynrei, shu kyndit kyndit leit rah pynban sha Mawkyrwat.
Lada ka Mawkyrwat ka donkam ïa ki tiar bad ba la dep don kita ki nongtrei, hato balei ka sorkar kam sanction noh mar mar ïa ki tiar ki tar na ka bynta ka South West Khasi Hills.
Hynrei ban shu pynkit pynban ïa ki tiar kiba dei hok jong ka MCH Hospital Nongstoiñ, ka dei kaei kaei kaba ki paidbah ka West Khasi Hills hi kim lah ban pdiang da lei lei.
Ki nongïalam sengbhalang ki dang ïai ap ruh ïa ka jingpynshai na ka sorkar, kumba ki la dep ai jingthoh ha u DC bad DMHO naduh ka sngi ba ar mynta ka taiew, ba kaei ka daw ba hap kit pynban ïa ki tiar kiba dei hok ha MCH Hospital Nongstoiñ.
Balei ym lah ban sanction noh ïa ki nongtrei ha kane ka jaka sumar.
Ka jingai por ka dang sah sa katto katne sngi bad lada ka sorkar bad ki bor ka tnad ka koit ka khiah, kim lah ban jubab, kim banse ban ïakhih da kaba tyngeh.
I Kong A.
K Kharsyntiew iwei na ki nongïalam seng longkmie, I la ong ba ha ka jingshisha ki paidbah ka District ki la ap khmih lynti ban plie noh ïa kane ka jaka sumar ïa ki longkmie ba ar met bad khunlung.
Hynrei, kine ki akor ban shu kit noh pynban ïa ki tiar sha kiwei ki District ka long kaei kaei kaba sngewsih bad kaba pynbitar shisha ïa ki paidbah bad ïa ki longkmie.
Ha ka por ba leit sha katei ka MCH Hospital I la phone ruh ïa u MLA Bah Gabriel Wahlang, hynrei na ka daw ba u don ha Shillong, kumta u la shu kyntu sha ki longkmie bad sengbhalang ba kim dei ban ailad ban pynkit ïa kit tiar na kane ka jaka sumar.
U la ong ruh ba u la dep thoh sha ka myntri ba dei peit ba ym dei ban kit ïa ki tiar na kane ka Hospital naduh ka 18 tarik u Jymmang 2023.
Na ka liang ki nongïalam sengbhalang ki la pynpaw shai ba kaei kaba donkam nangne shakhmat ka long ka jingïatylli jong baroh liang na ka bynta ka bha ka miat bad ka roi ka par jong ka Nongstoiñ West Khasi Hills.
Namar ban shu shah leh katba mon ïa ki paidbah Nongstoiñ ha kita kiba sngew don bor, yn ym lah satia ban pdiang bad yn ym ailad hi ruh.
Khliehriat, Jylliew 01: Ka Balang Catholik Pamrakmai, East Jaiñtia Hills District, mynta ka sngi ka la sdang ïa ka pynkhreh ïa ka rakhe pyndonburom ïa ka jingdap 75 snem ka Balang bad, ia kane yn pynkut ha u bnai jymmang jong u snem 2024, u bah Justine Dkhar, uba dei u MLA ba rim jong ka Khliehriat, mynta ka sngi u la long kum u kongsan uba la plie pyrda ïa kane ka jingrakhe jubili, ha kaba u la pynher ruh ïa ka lama jubili bad plie ïa u maw nongrim jong kane ka jingrakhe jubili.
Haba kren kum u u Kongsan, u bah Justine Dkhar, u la ai ka jingiaroh bad sngew nguh ïa u Blei bad ïa ka Balang Katholik Pamrakmai kaba la kiew shaphrang, u la ai ka jingkhublei jubili ïa baroh ki riew ngeit jong ka Balang Katholik Pamrakmai, ha kajuh ka por, u la pynpaw ruh ka jingsngew nguh, sngew burom ïa ki shiphew ngut ki riew ngeit, kiba dei ki nongsdang kiba la seng ïa ka jingngeit Kristan Katholik ha kane ka shnong “wat lada ki mad shibun ki jingeh, ki jingjynjar ha kito ki por ban ialap ïa ka ktien u Blei, hynrei lyngba ka jingiaineh bad jingtrei shitom jongki la lah ban pynlong haduh katne ïa ka Balang haduh ban da ioh ban rakhe ïa kane ka jubili kaba mynta" ong u bah Justine, u la kyntu ruh ïa ki nongialam jong ka Platinum Committee ba kynthup naduh ki Sub committee bapher bapher ba kin pynkhreh janai bha ia ki bynta jong ka jingim ba kynja mynsiem bad jingpynkhreh bapher bapher da ka jingshongkun shong Blei ha baroh kane ka snem jong ka jinglehkmen jubili.
U la ai ka jingkitbok kitrwiang ruh ïa ka Balang ba kan nang lah ban leh bha shuh shuh bad ba kan nang kiew nang san ha ka jingngeit bad ba ym dei ban shah ialam bakla.
U kyrwoh khubor, u iathuh ruh ba ïa ka Balang Catholik ha katei ka shnong la seng da da ki shiphew ngut ki Khristan kiba nyngkong kiba na ka kur Siangshai, kiba la tip kyrteng kum ka Maria (Kso) Siangshai,Ka Regina Siangshai, Ka Nerella Siangshai, U Petrus Siangshai, U Blasius Siangshai, U Kilbert Siangshai, U Paulus Siangshai, U Norbert Siangshai, Ka Bena Siangshai.
Ia katei ka Balang la seng nongrim ha ka 3 tarik u jymmang 1949 bad mynta ka la kynjoh sha ka 75 snem kynthih, sngewtynnad ruh ban tip ba ka Balang ka la nang kiew bad nang roi na ka por sha ka por ha ka jing don ki riew ngeit bad ha ka jinglong mynsiem bad ïa ka phang pdeng jong kane ka jingrakhe jubili la pynshong nongrim na ka kitab 1-Jingthoh Kynmaw 16;12 “To kynmaw ïa ki kam phylla ba U la leh,ïa ki kambah jong U"Ïa ka jinglehniam ha kane ka sngi la pyndep da u Rev.
Fr.
Aibor Dennis Nongbah, Parish Priest Ladrymbai.
Ha kane ka sngi, la pynphuh pynphieng shuh shuh ïa kane ka sngi lehkmen jong ka Balang da ki jing shad, ki jingrwai na ki khun ka jong ka Balang bad la pynkut ïa ka prokram da ki kyntien ai khublei na u samla Wellson RD Siangshai u ba long u Finance Secretary jong ka Platinum Comittee.
Kum shi bynta jong ka jingrakhe, ka Balang kan pynlong bun jait ki prokram ba kynthup ka Bible Quiz, ki jingialehkai Sports, ki Seminar & Retreat bad kiwei kiwei.
Ki paidbah riewngeit jong ka Balang naduh ki nongialam ka Parish Pastoral Council, Ki nongkitkam ka Pamra -Jalyiah Circle, ki Rangbah Balang, ki nong shah khot sngewbha U Waheh Shnong, u bah Iaikiewbha Rymbai, Bormi Dkharu ba dei u Symbud Waheh Shnong, kumjuh ruh u Assistant Parish Priest, u Rev.
Fr.
Ebormitre H Lamre ryngkat ki Sister, Headkatekis ki la ia wan ban ia shim bynta lang ha kane ka sngi.
Khliehriat jylliew 01: Ki nongialam jong ka Hynñiewtrep Youth Council, East Jaiñtia Hills District, mynta ka sngi ki la leit ban iakynduh ia u Executive Engineer jong ka tnat Public Work Department (Road) NEC Division, East Jaiñtia Hills District bad ki la kyntu ïa u ba un shim khia ban maramot noh ïa ka surok kaba na Khliehriat shaduh Rymbai PHC namar kane ka surok ka la jot bad julor bha bad ka long ruh kaba i jah burom ba kum kine ki surok kiba jot ba pei kin don ha ka sorbah Khliehriat, kaba dei ka District Head-Quarter jong ka District kaba bun ki briew wat kiba na bar ruh ki ju iaid lyngba na kane ka surok.
Kane ka surok ka iarap shibun ïa ki paidbah kiba donkam ban leit sha shnong Rymbai bad sha Ladrymbai bad ki bun ruh ki ophis sorkar ki don ha kane ka bynta ha kaba ki nongtrei sorkar ruh ki ju iaid lyngba na kane ka surok, ym tang katta, wat ki khynnah skul ruh ki ju iaid da ka kjat na kane ka surok.
Katkum ka jingthoh ba la buh hakhmat utei u heh sorkar, ba la soi da u President HYC-EJHD, u bah Preios Pale bad u General Secretary, u bah Arky Lamare katkum ka seng ka la pynpaw ka jingsngew khia halor ka jinglong jingman katei ka surok (PWD-Road) kaba la buh jingeh ruh ïa ki kali kiba iaid bad kumjuh ruh ka buh jingma ïa ki khynnah skul kiba ju iaid da ka kjat na kane ka surok, namar ka surok ka la dap sa tang da ki thliew bad ka um ktieh kaba lang.
Te na ka liang ka seng, ka la kyntu jur ïa ka tnat ba kan shim khia noh kham kloi ban maramot ïa katei ka surok.
Kitei ki nongialam ka HYC East Jaiñtia Hills District, ki la ong ruh ba ha jing ïa kynduh jong ki bad u E.
E ka tnat PWD ha Khliehriat, u la ong ba na liang ka ophis ruh ka la don hi ka jingiaid lynti ha kaba iadei bad ka jingmaramot ïa katei ka surok bad u la kular ruh ba un sa shim khia ïa kane ka jingkyntu ka seng ban bud dien ïa ka jingmaramot ïa katei ka surok.
Jowai, Jylliew 01: Ki Waheh Chnong ka thaiñ Iooksi Saphai, ki kwah ban pynshai paidbah halor ka khubor jong ka Synjuk Ki Waheh Chnong Ri Jaiñtia halor ka jingdawa bhah laka jong ha kaba ïadei bad ka State Job Reservation Policy kata ka long 20% ïa ki Jaiñtia.
La ong ba kane kam dei shuh ka por jong ka jingïa sngewpher thaiñ, ne ka jingïapharia ïaka Jaitbynriew, hynrei ka dei ka por jong ka jingïatylli naka bynta ban ïakhun ïaki jingeh jong ka Jaitbynriew.
“Ka kyrteng Jaiñtia kam dei ka kyrteng ka Jaitbynriew, hynrei ka dei tang ka kyrteng ka thaiñ, bad la sngewthuh ruh ba ha Jaiñtia la kynthup lang ïa baroh kiwei pat ki Jaitbynriew kum ki Biate, ki Karbi bad kiwei kiwei bad ngim lah ruh ban kyntait dalei lei ruh ïaki kum ki Nong Jaiñtia ba pura".
La pynsngew ba naka liang ki Waheh Chnong ka thaiñ Iooksi Saphai, ki ai ka jingkyrshan kaba pura ïa u Bah Ardent M Basaiawmoit ha kaba ïadei bad ka jingdawa ban pynthymmai (Review) ïaka State Job Reservation Policy.
Khatduh khatwai ki Waheh Chnong ka thaiñ Iooksi Saphai, ki la kitbok kitrwiang ruh ïa u Bah Ardent Miller Basaiawmoit ba un nang ïoh ïaka met kaba shait ba khlaiñ bad kumjuh ruh ïabaroh ki paidbah ka Bri U Hynñiewtrep hi, kyrmen ba kane ka jingdawa jong ka Jaitbynriew kan sa urlong khlempep shisien ka sngi daka jingdon ryngkat U Blei iangi kum ka Jaitbynriew.
Hynrei na ka liang ka sorkar mynta ka sngi Palei kala pynmih ïaka Notification ban thaw da ka Expert Committee ka ban peit sylli ïa ka Reservation Policy ba thymmai hapoh ka jylla, wat na ka liang u Bah Ardent Miller Basaiawmoit ruh mynta hi ka sngi ula weng noh ïa ka jingshah thngan.
Nongpoh, Jylliew 01: Kum ka jingai mynsiem ïaki khun samla ha kane ka juk ba mynta ba ka jingnang jingstad ka dei ka atiar bad ruh kum ka jingpynshlur ïa uwei u samla naka thaiñ Patharkhmah u ba la rung haka kyrdan ba 4 jong ka Top 10 haka eksamin HSSLC, ka KSU Wertern Border Area haka 30 tarik Jymmang kala pynkup burom syndon ïa u Samla Banpynshngaiñlang Thangkhiew u ba la wanrah ïaka nam ka burom ym tang ïaka iing ka sem, ka skul, hynrei ïaka dong ka thaiñ Ri-Bhoi hi baroh kawei.
Kum ban shu kdew hangne ba u Samla Banpynshngaiñlang Thangkhiew u dei u ba pule ha Patharkhmah Gover nment Higher Secondary School, bad rung haka thup Top 10 haka kyrdan ba 4 bad ka dei ruh ka sien ba nyngkong ïa katei ka skul ban pynmih ïaki samla pule kiba rung haka kyrdan Top 10 kaba long ka jingsarong ïaka skul bad ka thaiñ baroh kawei.
U Bah Receive Pator President ka KSU WBA haba kren haka jingïalag pynkup burom u la pynpaw ka jingsngewsarong halor ka jinglah jong utei u samla ban lehbha ha ka eksamin HSSLC kaba long ka nuksa ïa kiwei pat ki khun samla ha kane ka juk ba mynta ba ka jingnang ka jingstad ka dei ka atiar ban lam lynti ïaka ri bad ka jaitbynriew.
U la ai mynsiem bad kyntu ruh ïa utei u samla ba un dang bteng ban lehbha ïaki jingpule ba kham shalor ryngkat ka jingkyntu kynpham ba kan nym sangeh ïaka jingïaleh haka jingpule khnang ba un poi shaka thong haka jingim jong u.
Nongpoh, Jylliew 01: U MLA ka Nongpoh u Bah Mayral Born Syiem mynta ka sngi u la lum paidbah naduh ki nongïalam shnong, ki longkmie ki longkpa, ki samla bad ki sengbhalang naka bynta ban ïasyllok bad phylliew jingmut ha kaba ïadei bad ka jingdawa ban kyrshan ïaka jingpynkylla ïaka bhah thungkam ne ka Reservation Policy haka jylla haka jingïalang kaba la long ha iing Dorbar ka Shnong Nongpoh Proper.
Ha katei ka sngi la wan ruh ban shim bynta lang da u MDC ka Nongpoh u Bah Balajied Ranee ki nongsynshar shnong bad kiwei kiwei ki riew rangbah ha kaba ïa katei ka jingïalang la pynbeit hi da u MLA ka Nongpoh ban ioh ka jingai jingmut naki paidbah kiba la mih ban kyrshan ïaka jingdawa ban pynkylla noh ïaka Reservation Policy haka jylla ha kaba bun naki paidbah kila pynpaw ba ki kyrshan bad ha kaba ïadei bad ka jingpyntreikam ïaka Roster System ym dei shuh ban phai dien ïaka naduh u snem 1972 hynrei ban bteng beit nangne shakhmat.
Haba kren sha ki lad pathai khubor naka liang u Bah Mayral Born Syiem MLA ka Nongpoh u la pynpaw ïa baroh kiba la wan ban shim bynta ha kane ka jingphylliew jingmut naduh ki longkmie ki longkpa ki nongïalam shnong, ki khun samla bad ki sengbhalang bad naka liang u MLA u don ka jingsngewkhia halor kane ha kaba naduh ki por bala dep kala don ka jingïasyllok, hynrei dang donkam shuh shuh ka jingphylliew jingmut ban ioh shuh shuh ka jingai jingmut namar ba ka jingpynkylla ïaka Reservation Policy haka jylla ka dei ka mat bad ka jingdawa kaba la slem.
Hynrei hadien ka jingkhih biang jong ka jingdawa, u MLA u la ai khublei ïa u Bah Ardent Basaiawmoit u ba la lam lynti biang ban pynim ïa kane ka mat jingdawa bad kumjuh ruh ïaka sorkar hadien ka jingïakren kiba bun ka sorkar ruh ka la don bynta ban sngap ïaka jingeh, namar kala dei hi ka por ban pynkylla lane pynthymmai tangba ha kata ka rukom ba kam dei ban noh shilliang ïa baroh ki jaitbynriew haka jylla ka jong ngi.
“Dei nakata ka daw ha kane ka sngi hadien bala ioh ban phylliew jingmut bad ki paidbah na kylleng ka Nongpoh bad ka dong Ri-Bhoi kat kiba lah ban ïapoi, la ioh ïaki jingai jingmut bapher bapher bad lyngba katei ka sngi yn rah pat bad pynsngew sha ka sorkar, namar kano kano ka rai ba dei ban shim ka dei beit ka rai jong u paidbah" la ong u Bah MayralU la ong ruh ba ka sur kaba nyngkong kaba la mynjur lang ha katei ka sngi ka long ban kyrshan ïaka jingpynthymmai ïaka Reservation Policy, bad ka jingthmu ba kongsan ba u MLA u lum ha katei ka sngi ka long ban ioh jingmut lada ki paidbah ki kyrshan ban pynkylla, ha kano ka dur bad ka rukom yn pynkylla ïaka? Bad naka liang u MLA u la pynpaw ba u la ioh ban lum shibun ki jingai jingmut ha katei ka sngi naki paidbah bad ngeit skhem ba ïa kitei ki jingai jingmut baroh yn sa rah sha ka sorkar.
Kum u MLA un dang bteng ruh ban leit kynduh ïaki riew paidbah namar ki dang don shibun ki bym shym la ioh ban wan ha katei ka sngi, namar kadei ka kamram jong u MLA ban leit sha ki paidbah ban shim jingmut halor katei ka bynta, namar haba ngi ïakhih kan dei beit naka bynta ka jingmyntoi jong ki paidbah ba bun ba lang kumba ka sorkar kala thaw ruh ïaka Expert Committee halor katei ka bynta bad kum u MLA un ioh ban bynrap ïaki jingai jingmut ha katei ka committee, u la bynrap.
Shillong, Jyliew, 01: Ki shipai Border Security Force (BSF) jong ka 4th Battalion, Meghalaya kiba ap pahara ha Border Out Post Pyrdiwah ki la ïoh ban kurup ïa ki jaiñ Saree kiba shongdor T.
13 lak ïa kiba la thmu ban shalan be-aiñ sha ka ri Baladesh lyngba ka khappud jong ka East Khasi Hills District.
Ki shipai BSF ki la ïoh kurup ïa kine ki mar khaïi tuh katba ki snar nongkhaïi ki dang pyrshang ban jam sha shiliang jong u pud u sam ka ri Bangladesh.
Ki snar nongkhaïi tang shu ïohi ïa ki shipai BSF ki la phet krad lailum laiwah bad iehnoh shadien ïa ki mar da kaba shim kabu ïa ka jingrben jong ka khlaw.
Ha ka jingtalasi, ki shipai BSF ki la ïoh ban kurup haduh phra song ki jaiñ na kane ka jaka.
Ïa kine ki mar khaïi ruh la aiti noh sha ka tnat Custom ban leh ïa kaba donkam.
Shillong, Jylliew, 01: Ka Hynñiewtrep Youths Council (HYC) ha ka sngi Palei ka la phah da ka jingthoh sha u Myntri Rangbah ka Jylla u Conrad Kongkal Sangma ban dawa ïa ka Sorkar ba ka dei ban bthah ïa ki Chairman, Co-Chairman, Vice-Chairman bad ïa u Deputy Chairman jong ka Meghalaya Economic Development Council (MEDC), ka Meghalaya Resource and Employment Generation Council (MREGC) bad ka Regional Planning and Development Council (RPDC) ba ki dei ban pynphai lut ïa ka pisa kaba ki la dro kum ka Honorarium, Allowances bad kiwei kiwei ki jingïoh.
Kane ka jingdawa jong ka seng ka long hadien ba ka la ïoh ïa ka jubab RTI na ka tnat Planning jong ka Sorkar Jylla kaba la pyntip ba ha u Lber, 2018 haduh u Rymphang, 2023 la thaw ïa ka Meghalaya Economic Development Council (MEDC), ka Meghalaya Resource and Employment Generation Council (MREGC) bad ïa ka Regional Planning and Development Council (RPDC), Khasi Hills Region na ka bynta ban treikam ïa ki kam ba la bynshet ha kine ki lai tylli ki Council.
Katkum ka jubab RTI la pynpaw ba haduh T.
68,86,6239, T.
1,14,87,259 bad T.
360298 la pynlut tang ha kaba siew sha ki nongtrei jong ki Chairmen, Vice-Chairmen, Co-Chairmen bad Deputy Chairmen ka MEDC, MREGC bad RPDC ha kine ki snem.
Ka jubab RTI ka la pyntip ba haduh T.
86,16,027 la pynlut ha ka MEDC, T.
1,72,31,682 ha ka MREGC bad T.
3,27, 780 ha ka RPDC tang ha kaba siew sha ki Chairmen, Vice-Chairmen, Co-Chairmen bad Deputy Chairmen jong kine ki Council kum ka Honorarium, Conveyances Allowance, House Rent Allowance, Hospitality Charges, Electricity Charges, TA/DA, Maintenance of Furniture bad kiwei kiwei.
Ka seng ka la kam ba ha kine ki snem, kine ki Council kim shym la trei eiei ruh em ha ki samoi treikam bad kim shym la noh synñiang eiei sha ka Jylla namarkata kim don hok ban kam ïa ki jingïoh jingmyntoi bad ki jingsiew katkum ka jingthungkam ïa ki.
“Dei ban pynthikna ban leh eiei pyrshah ïa ki kham kloi bad ban kiar na kaba pynsyrwa kai ïa ka pisa u paidbah.
Ka jingsiew sha ki Chairman, Co-Chairman, bad kiwei kiwei jong kino kino ki Council/Committee/Commission, ka dei ban long tang hadien ba la ïohi ïa ki jingtreikam jong ki katkum ba la pynkupbor ïa ki.
Dei ban pynsangeh noh mardor ïa ka jingthungkam ïa ki nongtrei Casual ha ki Committees/Commissions/Council bad kiwei kiwei tad haduh ba ka Sorkar Jylla kan da wanrah da ki polisi treikam kiba shai," la ong ka Seng ha ka dorkhas.
Shillong, Jylliew 01 : U Co Chairman ka Meghalaya State Development Reform Commission (SDRC) u bah Process T Sawkmie u la lum ïa ka jingïalang ïa ki Engineer ka tnad PHE, kumjuh ruh ïa ka excutive committee jong ka Dorbar Shnong Mawiong Umjapung hapoh ka jingïalam jong u Rangbah Shnong bah Herman Dohtdong ban ïakren halor ka skhim sam um kaba T.
24 klur tam kaba u la pynïoh naduh ka por ba u long MLA ka Mawlai ha committee hall jong ka Secretariat, Shillong myn ha ka sngi Hatmajai ka 30 tarik u Jymmang.
“Nyngkong eh ha kane ka sngi ngi la ïakren shaphang ka jingkyrduh um ha Mawiong Umjapung namarba mynshem snem ka tnad PHE ka la dep mang T.
24 klur tam na ka bynta ban pyntreikam ïa ka jingsam um hapoh Mawiong Umjapung," ong u bah PT Sawkmie, uba dei ruh u MLA barim ka Mawlai haba kren sha ki nongthoh khubor hadien ba la wai ka jingïalang.
U la bynrap, “Kaei kaba nga sngewsih ka long ba khlem lah ban pyntreikam ïa kane ka 24 klur tam, kumta mynta ka sngi hadien ba la shimti kum u Co Chairman ka SDRC nga la lum ïa kane ka jingïalang ïa ka excutive committee jong ka Dorbar Shnong Mawiong Umjapung ryngkat ki heh engineer ka PHE ban ïapyrkhat ïa kane bad haba ïa phylliew jingmut la sngewthuh ba kane ka 24 klur hi ka dang don, kumta nga kwah ba na ka liang ka tnad PHE kan pyntreikam noh ïa ka, kumjuh ruh na ka liang ka Dorbar Shnong Mawiong Umjapung kan pyrkhat bha bad kin pdiang sngewbha ïa kane ka skhim khnang ban lah ban weng ïa ka jingeh ki paidbah.
“Kumba ka long mynta hi ki paidbah ka Mawiong Umjapung ki jynjar bha, namarba na ka por sha ka por ki pump ki la duh bad sniew, kumta na ka liang ka PHE department ka la mang ïa ka skhim kaba thymmai ban thied haduh saw tylli ki pump thymmai, te nga ngeit skhem hadien ba la pyntreikam ïa kane ka skhim, ngi don jngkyrmen ba ki pump kin ym pynthud shuh," ong u Co Chairman.
U ong ruh, “Nga khmih lynti ynda la pyntreikam ïa kane ka skhim ki paidbah Mawiong Umjapung kin sa biang ïa ka umbam umdih.
"U pynpaw shuh shuh ba ha ka bynta kaba ar u la buddien ïa ki skhim Jal Jeevan Mission jong ki shnong Mawkynroh Umshing, Mawtawar, Umsaw Mawjynrong, Mawsiatkhnam, Umrynjah bad Umphrew.
U kyntu ruh ïa ka tnad PHE ba kan shimkhia lem ïa ka um sorkari, khnang ba ki paidbah kin ym mad jingeh.
Halor ka house connection ne jingring um ïing, u bah Sawkmie u ïathuh ba ka phase 3 ka dang ïaid shaid shaid bad u ngeit skhem ba shen kin sa ïoh ïa ka jngring um ïing kaba thymmai.
Ha kane ka jingïalang na ka liang ka PHE, la ïa don lang u Additional Chief Engineer, u bah R.
S Nongbri, ki excutive engineer bad ki engineer na ka Greater Shillong Water Supply, ka Electrical bad kiwei ki division.
Nongpoh, Jymmang 31: Ki paidbah na kylleng ki jaka kiba ïaid lynti ha surok mynta ka sngi kila muja ka tam kha bseiñ ha surok bah hadien ba kawei ka kali Mahindra kaba kit ïa kitei ki dohkha kala kylla hapdeng surok bah ha 19 mer ha Ri-Bhoi.
Katei ka jingjia kala jia mynta ka janmiet haka por kumba 3 baje eiei ha kaba katei ka kali Mahindra kaba don ïa u number ML 05 H 3500 kala kylla hapdeng surok ha 19 mer katba ka dang thmu ban hiar sha Guwahati, hynrei kyndit kynsa katei ka kali kala kylla beit hapdeng surok bad bun naki paidbah kila sangeh ha katei ka jaka ban tam ïaki kha bseiñ, la ioh jingtip ruh ba u nongñiah katei ka kali u shu mynsaw malu mala.
Shillong, Jylliew 01: Ka Sohïong Presbyterian Secondary School, mynta ka sngi ka la rakhe ïa ïa u mawjam ka jingïaid lynti ba sanphew snem jong ka da kaba pynlong ïa ka jingrakhe kaba iphuh iphieng.
U Pastor HL Syiemlieh, Secretary jong ka Managing Committee jong ka Skul, u la ïathuh ba ïa kane ka skul la seng ha ka 1 tarik u Jymmang ka snem 1973 kum ka Primary Svhool.
Hynrei katba nang mih ki snem, ki khynnah skul ki la nang bun kumta ha ka snem 1994 la kyntiew kyrdan sha ka Middle English School bad ha ka snem 1998 la kyntiew kyrdan sha ka Secondary School.
Ka skul mynta ka don 639 ngut ki khynnah Skul bad 18 ngut ki Nonghikai.
Ka Balang Presbyterian Sohïong kadei ka Sponsoring Body jong ka skul bad ki nonghikai ki ïoh da ka tulop adhoc grant na ka sorkar.
U Kongsan uba la wan plie ïa kane ka jingrakhe udei u MLA jong ka Sohïong, u Bah Synsharlang Kupar Lyngdoh.
Haba kren ha kane ka jingïalang, u Bah Synshar u la ong ba wat lada um dei u khynnah jong kane ka skul, hynrei u kynmaw ïa ki por khynnah pat haba u ju wan ha kane ka skul ban shong ha ki skul pynpaw ba ju pynlong ka Balang Presbyterian Sohïong.
Nangta ban ïashim bynta ha ki drama bad kiwei kiwei.
U kyntu ruh ïa ki khynnah skul bad ki kmie ki kpa ban ïaleh katba lah ban ïa beh sha ka jingstad bad kiar na ka jingpep skul shiteng por.
Shuh shuh u la ong ba kane ka juk kam dei shuh ka juk ban shu pyndep tang ïa ka matrik, hynrei kadei ka juk kaba la kumno kumnoki samla kidei ban don ka jingangnud ban pyndep ïa ka Graduate shaneng.
U la kular ruh na ka liang jong u, un ïa don bynta ha kino kino ki jingdonkam ba ka skul ka donkam.
U Pastor JR Thabah, uba long u Khynnah Skul barim badba ju bat teng ruh kum u Secretary ka MC jong ka skul, u la pynkynpaw kumno ka Balang Presbyterian Sohïong bad ki dkhot ka Balang, ki la trei shitom ban pynïeng ïa kane ka skul da kaba puh da u mohkhiew bad sher da u lyngka ban pynmadan ïa kane ka jaka na ka bynta ban pynïeng ïa kane ka skul.
Laïoh ruh ïa ka jingkren na ka Balang Sohïong, nangta na ka Jingïaseng Kynthei bad ka Jingïaseng Samla Balang Sohïong bad kumjuh ruh na iwei na ki khynnah skul barim jong ka skul, iba long iwei napdeng ki lai ngut ki khynnah skul ba la pass ïa ka eksam Matrik nyngkong eh na kane ka skul.
U Kongsan u la pynher ïa ka lama kum ka dak ka jingsdang jong ka Jubili Ksiar bad la pynphuh pynphieng ïa kane ka jingplie ïa ka jingrakhe da ka drill bad jingrwai na ki khynnah skul, ka jingrwai na ka Jingïaseng Samla Balang Sohïong.
La pynïaid ïa ka jingïalang da u Rev.
TJ Thabah, Chairman ka Managing Committee.
La ïa don lang ruh ki khynnah skul, ki khynnah skul barim, ki kmie ki kpa bad ki dkhot ka Balang Presbyterian Sohïong.
Shillong, Jylliew, 01: U Superintendent of Police (F&ES), Shillong u la pyntip na ka daw ka jingjyllei shaba palat ki kam runar ruser bad ka jingshah tuh jong ki Cable ha nongbah Shillong, ka jingtreikam jong ka Landline bad ka Broadband ki la thud katkum ka jingïathuh jong ki bor ba dei peit jong ka Bharat Sanchar Nigam Limited (BSNL) bad kan don ka jingbym treikam ïa mynta shipor.
Shuh shuh, la pyntip ba ïa ki Landline Number ba la don lypa yn sa ai biang ynda la pynkylla sha ka FTTH (Fiber to the Home).
Namarkata, na ka bynta ki jingdonkam ba kyrkieh, ki paidbah ki lah ban telephone ha ki Emergency Numbers ba thymmai, 1).
Emergency Number (NERS): 112 bad 2).
Tablet Number: 7640003646.
Shillong Jylliew 01: Ka Khun Hynniewtrep National Awakening Movement (KHNAM) ka pynpaw ïa ka jingpyrshah halor ka hukum ba la pynmih da ka District Administration ban pynïaid Odd/Even ïa ki kali kamai kiba rung sha Khyndai Lad bad Motphran.
Halor kane ka KHNAM kala ai jingmut ïa ki bor pynïaid ka District ba kin pynïaid Odd/Even ïa ki kali ki riewshimet (Private) ym ban pynïaid Odd/Even ia ki kali kamai.
“Ban weng ïa ka jingkhapngiah na kane ka nongbah, kan jin da la bha eh ba kin pynïaid Odd/Even ïa ki kali ki riew shimet ban ïa kaba pynïaid ïa ki kali kamai namar kane ka lah ban ktah ïa ka kamai sngi jong ki" la ong ka kyrwoh na u Vice President ka KHNAM u bah Thomas Passah.
Ka kyrwoh ka kdew ruh ba ki bor district kidei ban peit bniah ba ki bos kim dei ban ïeng ha shi lynter jong ka surok ha Khyndai Lad namar kane ka la pynlong ïa ka jingkhapngiah.
Shillong, Jymmang 01: Ka jylla Meghalaya ka la sakhi ïa ka jingkiew ka jingïoh lum khajna haduh 23% naka Good & Services Tax (GST) ba la lum ha u bnai Jymmang 2023.
Ha u bnai Jymamng 2023, ka jylla kala ïoh lum haduh T.
214 klur ka khajna lyngba ka GST bad ha u bnai Jymmang 2022 ka jylla kala ïoh lum tang T.
174 klur bad kane ka pyni ïa ka jingkiew ka jingïoh lum khajna naka GST haduh 23%.
Ka jingïohlum khajna na ka gross Good & Services Tax (GST) jong u bnai Jymmang 2023 kadei T.
1,57,090 klur ha kaba ka CGST kadei T.
28,411 klur, ka SGST kadei T.
35,828 klur, ka IGST T.
81,363 klur (da kheiñ lang T.
41,772 bad ïoh lum na ki mar ba wan kit na shabar) bad ka Cess T.
11,489 klur (da kheiñ lang T.
1,057 klur ba ïoh lum na ki mar ba khaïi shabar).
Ka sorkar kala ai T.
35,369 shaka CGST bad T.
29,769 klur shaka SGST naka IGST bad baroh ka jingïoh lum ka sorkar pdeng bad ka sorkar jylla jong u bnai Jymmang 2023 ka long T.
63,780 klur naka CGST bad T.
65,597 klur naka bynta ka SGST.
Ka jingïohlum khajna jong u bnai Jymmang 2023 ka la kiew 12% lada nujor ïa ka GST bal alum ha u juh u bnai ha 2022 bad ha une u juh u bnai ka jingïoh lum khajna naki mar ba wankit na shabar ka kiew 12% bad ka jingïohlum naka jingïakhaïi hapoh ka jylla ka long 11% palat ban ïaka jingïohlum ha u snem 2022.
Shillong, Jylliew 1 : Ka ïing bishar High Court jongka jylla mynta ka sngi Palei ka la bthah ïa ka sorkar jylla ban peit ïa ki jingeh ba ki paid nongshong shnong ki ïakynduh bad thaw lad kumno ban pynbun ïa ka um ha Umiam bad Mawphlang khnang ba ki paidbah kin lait ban duh umdih bad bording.
Haba bishar ïa ka mukotduma PIL ka Division Bench kaba la khlieh da u Chief Justice Sanjib Banerjee la pynmih ïaka hukum ruh da kaba ong “ Mynta ki paidbah ki donkam ban ïoh beit ka bording bad ka umdih hynrei ïa kane ym shym la lah ban pynbiang da ka sorkar jylla.
Hooid kam dei ka kam ïa ka ïing bishar ban kren ïa kane ka kam hynrei haba ha kine ki sngi ki paidbah ki la ud la nam ïa kine ki jingdonkam ba kongsan tam naduh ka umdih haduh ka bording kumta kam banse ban shimti ïa kane ka kam"Ka sorkar ka dei ban shim khia halor kine ki jingeh jongki paidbah bad thaw ki lad kumno ba kan pynnneh bad pyllang bun ka um ha Umiam bad Mawphlang.
ïa kane ka PIL la ujor da u bah Thomas Passah u Vice President ka KHNAM halor kane ka jingbym biang ka rukom pynïaid ban pynïoh umdih ïa ki paid jongka East Khasi Hills khamtam eh ha kane ka nongbah.
Kat kum une u nongujor la pynpaw ba nalor ka skhim Jal Jeeval Mission (JJM) bad ka Meghalaya Water Harvesting Mission bad nalor ba kane ka thaiñ ka dei kaba pahuh slap bha ym sngew don daw shuh ban ong ba ki paidbah ki kyrduh umdih ne ba dang duna ka um ha kane ka jylla.
Ka ïing bishar ka la bthah ïa ka sorkar jylla ban ai jubab hakhmat ka ïing bishar ha lane shwa ka 12 tarik Jylliew.
Shillong, Jylliew, 01: Ka East Khasi Hills Local Taxi Welfare Association (EKHLTWA) kaba la kyntait mardor ban pdiang ïa ka hukum ba la pynmih da ka Deputy Commissioner jong ka East Khasi Hills District ka Kong RM Kurbah kaba la pynjari da ka hukum ïa baroh ki kali kamai ban pynïaid da ki Odd-bad ki Even Number, kiba kamai na Kashari Point ter ter sha Khyndai Lad bad haduh Motphran.
Katkum ka hukum ba la pynmih da ka Deputy Commissioner ha ka sngi Palei, ki kali kamai, ki kynthup ïa ki STPS Bus, ki SSPTS-Maxi Cab bad ki local Taxi rong iong & stem kin sdang ban ïaid da ki Odd bad ki Even Number naduh ka 5 tarik mynta u bnai.
Ha kaba ïadei bad kane, u General Secretary jong East Khasi Hills Local Taxi Welfare Association (EKHLTWA) u Bah Edison Suting ha ka jingïakren bad ki lad pathai khubor tang hadien khyndiat kynta ba ka DC ka la pynmih ïa ka hukum u la ong, “kane ka jingleh jong ka Sorkar ïa ngi kiba kamai ha sor Shillong ka long kumba ngi dei ki mraw namarba katkum ka jingpynmih ïa ka hukum ka long beit hakdak khlem kano kano ka jingpyntip bad khlem kano kano ka jingkhot ïasyllok lang ïa ngi ki nongñiah kali kamai jong ka East Khasi Hills bad ka long kaei kaei kaba ngim sngewtynnat namarba phin ong ban khang ïa ngi ki nongñiah phi ladei ban khang shwa ïa ki nongtrei sorkar kiba ñiah kawei ka kali uwei u briew.
"“Ym dei tang ma ngi kiba pyndheng kali ha surok wat ma ki (nongtrei sorkar) ruh ki pyndheng kali," ong u Bah Suting bad kynnoh ruh ba ki kali jong ki nongtrei Sorkar ruh ki pyndheng kali ha surok namarba ki pynieng ïa ki kali ha shilynter ka surok IGP bad ha shilynter ka surok ha Treasury, Lachamiere.
“Lada phi shu peit tang ïa ngi kiba ñiah kali kamai ngim sngew ïahap.
Ha ka jingshisha ki la dei ban khang ïa ki kali kiba namarba kiba wan kamai shane.
Kine ki kali kamai kiba wan nabar ki lah ban rung sha ka Khyndai Lad bad sha Motphran.
Khang shwa ïa ki kali Assam ka Khyndai Lad kan sa kylluid," la bynrap u Bah Suting.
“Hynrei mynta la jyllei da ki kali Assam ngim ïoh kamai shuh, ka dei keiñ ba kan pyndheng kali ïa ka sor Shillong.
Jin lada ka Sorkar ka peit ïa kita, ngi kiba ñiah kali kamai ngi la lah ban kit hi ïa ki nongjngohkai pyrthei kiba wan nabar bad ka sor Shillong ruh kan kylluid," u la ong.
Haba kynthoh halor ka jingsiew khajna u Bah Suting u la ong, “ban shu khang hakdak kan pynduhnong ïa ngi katba ïa ka khajna lada slem tang shi sngi ban siew ruh ngi la shah daiñ kuna.
Ka long kaei kaei ka bym sngewtynnat.
"U la ïathuh ba ka Association kan sa shong da ka jingïalang ban ïa pyrkhat halor kane ka hukum ba la pynmih da ka Deputy Commisssioner ban shim ïa ka rai shwa ka hukum ba la pynmih da ka Deputy Commissioner kan treikam naduh ka 5 tarik u mynta u bnai.
Shillong, Jylliew 01: U Myntri ka tnad Pule Puthi ka sorkar jylla, Rakkam A Sangma ha ka sngi Palei u la ong ba ïa ka National Education Policy (NEP) 2020 yn pyntreikam noh ha ka jylla naduh ka samoi pule jong u 2024-2025.
Haba kren bad ki lad pathai khubor, utei u Myntri u la ïathuh ba ki la don bun ki bor pynïaid skul kiba la kyrpad ïa ka sorkar jylla ban ym pyntreikam mardor ïa katei ka National Education Policy 2020.
“Ngi kwah ban pyntreikam noh ïa ka kham kloi hynrei naba bun ki bor pynïaid jong ki jaka pule ki kyrpad ïa ka sorkar ba kim pat long kiba pynkhreh na bynta ban pyntreikam ha kaen ka samoi 2023-24, hynrei ki la kyrpad pat ba ki la long kiba la pynkhreh na bynta ka samoi 2024-2025," ong u Myntri.
La ïathuh ruh ba haduh myntau Myntri u la don shong jingïalang lai sien bad u Vice Chancellor ka NEHU, nangta ka Academic Council bad ki bor pynïaid jong ki jaka pule ka jylla ryngkat ki ophisar ka tnad pule puthi ban ïa kren halor katei ka bynta.
Shuh shuh u la ïathuh ruh ba ki la dep ban phah da ka shithi sha ki bor pynïaid skul hynne ka sngi bad ruh la shai ba la kumno kumno ha ka taiew ban wan kin sa pyntip shaphang ki jingeh bad ki ishu bad ruh haduh katno ki la pynkhreh na bynta kane.
Bad dei ka tnad hi kaban shim ïa ka rai," u la bynrap biang.
Shillong, Jylliew 01: U Myntri Rangbah ka jylla u Conrad K Sangma, hynne ka sngi Palei ula pyllait paidbah ïa ka Prime Agriculture Response Vehicles ha MAMETI, Upper Shillong.
U Conrad K Sangma ula ong ba ka tnad ka rep ka riang ha ki snem kiba la dep, da ka jingdon ïa ki kor ki bor bad ki shlem kiba donkam, kala lah ban kyntiew bad ai jingkyrshan ïa ki nongrep bad ka la lah ruh ban kyntiew ïa ka ïoh ka kot jongki.
“Kumba 80 percent na ki briew jong ngi ki im da ka rep ka riang kumta ka long kaba kongsan ba ki nongrep kin ïoh ïa ka jingkyrshan bad ka sorkar kala sdang ïa bun tylli ki prokram na ka bynta jongki" ong u Myntri Rangbah.
U Myntri Rangbah ula ong ba kumba 50000 ngut ki samla wadkam ki mih man la u snem ha ka Jylla bad kumba 3000 ngut ki rung ha ki kam sorkar katba kiba sah pat ki ïohkam ha ki jaka treikam shimet.
“Ha ki kam shimet ngi hap ban peit ha kaba ïadei bad ka rep ka riang, Food Processing, kam jngohkai bad ha ki kam kiba ïadei bad ka Service Sector kiba long kum ki bynta kiba kongsan jong ka jingaikam bad lada ngi pulom ha kane ka liang, ngin ym lah ban plie ïa ka lad ka lynti ïa ki samla ban ïohkam" ula ong bad bynrap “Katba ngi dang pyrshang ban kyntiew ïaka jingroi ki kam ha ka private sector ha ka jylla, ka rep ka riang bad ka Food Processing ki don ïa ka bynta kaba khraw ban pynthikna ba ngin lah ban ai ïa ka jingmyntoi ha ka ïoh ka kot ïa ki paidbah bad ban thaw ïa ki kam ki jam kiba donkam".
U Myntri Rangbah ula pyntip ruh ba sa 200 tylli ki Prime Agriculture Response Vehicles yn sa sam ha ka wat ka baar.
Lyngba ka Prime Agri Response Vehicles, 200 tylli ki kali yn sa sam sha ki cooperative society, Self Help Group, Farmers Producer Organization bad sha ki riewshimet da kaba ai ïaka Subsidy kaba 50 percent ha kaba ïadei bad ka jingpynlut pyn sep na ka bynta ban pynpoi ïa ki kali.
Tura, Jylliew 01 : U Myntri Rangbah ka Jylla Conrad K Sangma, un pynlong ïa ka jingïalang bad ki kynhun bapher bapher ka Ri-lum Garo ha ka 3 tarik Jylliew ban ïatai halor ki kam ba ïadei bad ka Roster System.
ïa kane ka jingïalang yn pynlong ha Tura Circuit House ha ka por 11:30 baje mynstep, ong ka kyrwoh na ka Sorkar.
Kane ka rai ban pynlong ïa ka jingïalang kala mih hadien ba ki kynhun ne Sengbhalang ki la kyntait ban ïashimbynta ha ka jingïalang jong ki kynhun sengbhalang kaba la buh ban pynlong ha Shillong.
Katto katne na ki kynhun kiba khmih lynti ban ïashimbynta ha kane ka jingïalang bad u Myntri Rangbah ki kynthup ïa ka Garo Students Union, ka Garoland State Movement Committee, Mothers Union of Tura, A’chik Holistic Awakening Movement, All India Garo Union, Association for Democracy and empowerment, A’chik Youth Welfare Organization, Federation for A’chik Freedom, All A’chik Youth Federation, A’chik Organization for Social Welfare bad ka Niksamso Garo Community Organization.
Shillong, Jylliew, 01: Ka District Magistrate jong ka East Khasi Hills District, ka Kong RM Kurbah, ha ka sngi Palei ka la pynbeit thymmai da da ki Odd bad Even Number na ka bynta ki kali kamai, kata, ki STPS Bus, SSPTS-Maxi Cab bad ki local Taxi rong iong & stem) ban rung sha Khyndai Lad bad sha Motphran kiba long ki kad khaii kiba thnem bha ka leit ka wan bad thied ka pet jong ki paidbah.
Ka jingpynmih ïa kane ka hukum ka long namarba ka jingrung jong ki kali kamai sha kine ki ar tylli ki kad khaii ka la pynsuhsat haduh katta katta ïa ki Pulit pynïaid kali bad buh jingma ruh ïa ka leit ka wan jong ki paidbah namar ka jingkhapngiah.
Ka District Magistrate ka la pyntip ba ki kali kiba don ïa u Registration Number uba kut ha u 1,3,5,7,9 la shah ban ïaid tang ha ki sngi Lah Sngi u Blei, sngi Balang, bad sngi Thohdieng, katba ki kali kiba don ïa u Registration Number uba kut ha u 0, 2,4,6,8 la shah ban ïaid tang ha ki sngi Baar, sngi Palei bad sngi Saitjain.
Kane ka hukum kan ym treikam satia ha ki sngi U Blei.
Shuh shuh, manla kawei pa kawei ka kali ka dei ban don ïa ka High Security Registration Plate (HSRP) bad ka kopi jong ka Registration Certificate dei ban pyni ha ka por ba don ka jingtalasi kali ha kano kano ka por.
Lada lap ïa kino kino kiba ñiah ïa ki kali ba la sniew ki number plate kin shah pynshitom katkum ki kyndon jong ka aiñ bad kynthup ruh ka jingpyndam noh wat ïa ka laisen ñiah kali.
Kane ka hukum kan kynthup ïa ka jingbthah ba la pynmih da u Chief Executive Officer, Shillong Municipal Board ha kaba ïadei bad ka jingïaid jong ki SSPTS-Maxi Cab katkum ka shithi No.
SMB/PW/121/2013-14/230-34 ba la pynmih ha ka 30 tarik, Jymmang, 2023.
Namar ka jingkyrkieh jong ka kam, kane ka hukum kan treikam noh mardor naduh ka 5 tarik Jylliew, 2023 tad haduh ban da pynbna da kumwei pat.
Shillong, Jylliew, 01: Ka Sorkar Jylla ha ka sngi Palei ka la thaw da ka Expert Committee ka ban shong bishar thymmai biang halor ka Reservation Policy lane ka Bhah Thungkam Thungjam.
Ïa kane la pyntip da u Chief Secretary ka Jylla u Bah Donald P.
Wahlang ba la pynmih lyngba ka tnat Personel & A.
R (B) ka Sorkar Jylla.
Ka jingpynbna ka ong, “u Lat ka Jylla u sngewbha ban pynbna ïa ka Expert Committee ka ban khmih bniah ïa ka State Reservation Policy kumba la pynbna ha ka Resolution PER.
222/71/138 ba la pynmih ha ka 12 tarik, Kyllalyngkot, 1972.
"“U lane ka Chairperson bad ki dkhot jong ka Committee kin kynthup ïa ki stad ki jhad ha ka Constitutional Law, Economics, Sociology, Demographic Studies, bad kiwei kiwei ki bynta kiba ïadei ïa kiba yn sa pyntip da ka sorkar jylla,’ la ong ka jingpynbna.
“Ka Expert Committee kan sa shong bishar biang ïa ka State Reservation Policy da kaba shim ïa ki jingai jingmut na baroh ki kynhun bad da kaba leit sorjamin sha baroh ki bynta jong ka jylla," la bynrap ka jingpynbna na u Chief Secretary.
Kum ban shu pyntip hangne, ka Sorkar ka la thaw ïa ka Expert Committee shi sngi hadien ba ka Committee ba la khlieh da ka Myntri Sorkar ka Dr.
Ampareen Lyngdoh kum ka Chairperson kaba kynthup ïa baroh ki nongmihkhmat na ki Seng Sainpyrthei kaba la shong jingïalang ha ka sngi Balang ka la phah ïa ka jingai jingmut sha ka Sorkar Jylla ban thaw ïa ka Expert Committee ka ban shong bishar biang halor ka Reservation Policy.
Shillong, Jylliew 01: Ka por 11:00 baje mynstep ka 1 tarik u Jylliew 2023, ka lah ban long ka khyllip mat ka ban thaw histori ha ka jylla, namar dei ha kane ka por ba u ophisar jong ka sorkar jylla, u Bah Ronnie Wahlang, u la wan ha ka jaka ba shah thngan u Bah Ardent Miller Basaïawmoit ban wanrah ïa ka shithi ne ka Notification na ka sorkar jylla bala pynmih da u Lat kaba pyntip ba la thung ïa ka Expert Committee ban review noh ïa ka Reservation Policy.
U Bah Ronnie u la leit phai noh bad u Bah Ardent u la plied ïa ka Envelop.
Ha kane ka por don tang khyndiat ngut ki briew, kynthup ïa ki katto katne ki nongïalam jong ka VPP bad ki Volunteer.
Baroh ki la shu ïapeit lyngngoh katba u Bah Ardent u dang pule ïa ka Notification ryngkat ka jingjaw ummat.
Hynrei kim dei ki ummat jong ka jingsngewsih, pynban ki dei ki ummat jong ka jingkmen, namar ki jingthoh kiba don ha ka Notification ki dei beit thik kumba kwah ka VPP bad u paidbah jong ka Ri ban thung ïa ka Expert Committee ban review ne pynbha noh ïa ka Polisi bhah kam kaba la treikam la palat 50 snem.
Sa shiphang kiba don ha katei ka por ki la kmen ban khublei bad kdup ïa u Bah Ardent, namarba ha ki ka ladei ka jingjop kaba nyngkong.
Ka khubor ka la pur sted sha kiwei ki nongïalam ka VPP ki bym don ha katei ka jaka bad bun ki la wan mareh kyrkieh haba ki la ïoh sngew ïa ka khubor babha.
U Bah Ardent kum u briew uba la ïoh ïa ka jingieit u paidbah, um sngewdei ba kat ïa kane ka jingjop un shu kmen hi marwei.
Kumta ha ka por 12:00 baje mynsngi la pynbna lyngba ka Youtube ban wer ïa ki paidbah ban wan sha jaka ba u shah thngan ha ka por 2:00 baje noh phai sngi ban pynbna ïa kane ka khubor jong ka jingjop.
Ha ka por 2:00 baje nohphai sngi thik u paidbah u la sdang ban ïalum ha ryngkat ka jingpyntem ïa ki sur jingrwai ieit ri.
Ha ka por 2:30 baje nohphai sngi ka surok hajan ka ophis Addl.
Secretariat ka la shlei smam da ki paidbah kiba la wan mareh kyrkieh ïa kane ka jingkhot na u nongïalam.
“Ngam kwah ban shim ïa ka burom sha lade namar kane ka jingjop, hynrei ka burom ka leit sha U Blei U ba don ryngkat naduh kaba sdang bad sha phi ki paidbah kiba la kyrshan ïa kane ka jingïakhun jong ngi", la ong u Bah Ardent hapdeng ka jingthap kti bad ka jingrisa jong u paidbah.
U Bah Ardent uba la kren da kaba shu shong, u la bteng ïa ka jingkren jong u da kaba ong, “Nga la shah thngan 221 kynta bad namar ba ka jingdawa jong ngi, ka la urlong ngan sangeh noh ka jingshah thngan ban leit phai noh sha la ïing".
Ka Kurim jong u, ka Kong Palma Manih, ka la mih na kyndong ban rah ïa ka Tiffin bad ka shamoit ban pyntian ja ïa u.
La thap kti shaw bad risa ki paidbah bad la ïohi ruh ba la don kiba ïam katba u Bah Ardent u dang taw ïa u soh khaw ja ba nyngkong eh hadien 10 sngi.
Hadien kane u President ka VPP u la dem ban ban duwai ainguh ïa U Blei hapdeng ka jingsngap jar jong u paid byllien uba ïeng hapdeng surok khlem khih, ha ki phyllaw, ha ki jingkhang ïing bad ha ki tnum jong ki ophis Sorkar bad don kiba kiew halor tnat dieng ban ïohi kham bha ia kaei kaba la jia.
“Kane ka dei ka jingjop jong ka VPP bad jong ka jaidbynriew hi baroh kawei", u la ong da kaba ai khublei bad pynpaw ka jingsngewnguh ïa ki paidbah kiba la wan khublei, ai mynsiem bad synran ïa u ha ki sngi ki miet ba u shah thngan hajan ophis Addl.
Secretariat.
Hadien shi kynta tam ba la wai ka jingïalang, u Bah Ardent u la mih noh na ka jaka shah thngan bad tang hadien shi kynta bad ki paidbah ki dang ïa ap bad khublei ïa u haba u mih na katei ka jaka da kaba shong da ka kali Bolero rong lieh ban leit phai sha la ïing.
Ka Notification ba la pynmih da ka Sorkar Jylla ka ong ba ha kane ka Expert Committee yn kynthup ïa ki riewshemphang ha ka laiñ jong ka aiñ, ka imlang sahlang, ka ïoh ka kot, na ka laiñ jingkheiñ briew bad kiwei kiwei de ki laiñ.
Shillong, Jylliew 02 : Ka Mawlai bad ka Khliehmawlieh baroh ki la pynkut ka jingïaid lynti jong ki ha la ki jong ki group bad ïoh rung sha ka semifinal jong ka lympung kynjat bol Meghalaya State League 2023 lyngba ki jingkhur jingjop.
Ka Khliehmawlieh ka la pynliem ïa ka Warima Youth Club kaba don sha trai duh na ka miej kheiñ point jong ka Group D da 3-1 kol ha ka jingïalehkai ha madan Chandmari Ground ha ka sngi Thohdieng ha Tura katba ha Shillong, ka Mawlai ka la ïoh ban pynliem kput da 12-0 pyrshah ïa ka Seng Samla Laitryngew ha ka jingïalehkai ha madan Third Ground jong ka MFA na ka Group A.
U Donlad Diengdoh marwei u ïoh ban thep haduh san kol.
Ha Jowai, ka Niaw Wasa United ka la ïakhaid noh da 3-3 kol bad ka Sein Pynbhalang na ka Group B ha ka jingïalehkai ha madan Kiang Nangbah Stadium.
Ha kane ka sngi ka la don ruh ka jingpynlyngngoh ha ka jingïalehkai na ka Group C, ha kaba ka Pyndengrei ka la pynkut ïa ka jingïaid lynti jong ka ha ka MSL 2023 da kaba khur point nyngkong eh hadien ba ka la pynliem da 2-1 pyrshah ïa ka Riangdo.
Watla da ka jingjop baroh sawsien ha ki jingïalehkai kiba dang shu dep bad bat kyrdan ba nyngkong na ka Group A, ka Mawlai kam shym la kheiñ sting hynrei ka la ïai ïakhun tyngeh ha kaba u Donlad Diengdoh u la ïoh ban thep san kol ha ka minit ïalehkai ba 15, 28, 49, 58 bad ha ka minit ïalehkai ba 77.
Kiwei pat kiba la ïoh thep kol ki kynthup u Dajiedlang Wanshnong u la ïoh thep lai kol ha ka minit ba 18, 31, bad 39, u Khongriah u ïoh thep ar kol ha ka minit ba 11, 62′) bad u Kenstar Kharshong ar kol ha ka minit ïalehkai ba 13 bad 79.
Lait noh na ka Shillong Lajong kaba dei ka lahduh kaba dang sah ruh sa arsien ïalehkai, ym don kiwei pat ki team nalor ka Mawlai kaba jop ha baroh ki jingïalehkai mynta ka samoi ïalehkai MSL 2023 bad ka buh thong ban bteng ban ïalehkai bha ha ki jingïakhun kiba dang sah.
Ha Tura, ka Warima ka la ïoh ban thep ïa ka kol kaba nyngkong ha ka minit ïalehkai ba 11 lyngba u Akim R Sangma, hynrei ka Khliehmawlieh ka la ïakhun tyngeh beit triang haduh ba ka la ïoh ban pynphai kol lyngba u Shelbikstar Kharshilot uba ïoh thep ar kol ha ka minit ïalehkai ba 34 bad 52 bad u Lenny Kravity Lyngdoh u thep shi kol ha ka minit ïalehkai ba 73.
Ha Mawkyrwat, ka Pyndengrei ruh ka la ïoh ban wanphai da kaba khur jingjop bad kaba kham kyrpang na kane ka jingïalehkai ka long ba ka ïoh ban khur ïa ka nam jop kaba nyngkong eh jong ka MSL 2023 hadien ba ka la mad nam rem sawsien.
U Silverstar Thongni u la thep ïa ka kol lamkhmat na ka bynta ka Riangdo ha ka minit ïalehkai ba 22 bad ka kynhun ka la ïoh ban lamkhmat tad haduh ba u Alandonal Sohlangpiaw u la ïoh ban thep ïa ki ar kol ha ka minit ïalehkai ba 54 bad 62.
Khatduh ha kane ka sngi ka jingïalehkai kaba la long ha Jowai, ka Sein Pynbhalang ka la ïoh ban ïalehkai bha ha kane ka jingïakhun kaba khatduh.
U Paiabanteiskhem Bhoi u ïoh ban thep ïa ka shi kol ha ka minit ba 14 hynrei ka Niaw Wasa ka la ïoh ban thep ïa ka kol pynïakhaid ha ka minit ba 26 lyngba u Enrigue Malvin Marshra.
Ka Niaw Wasa kaba dei ka lahduh barim, ka khlem lah ban pynneh ïa ka jingïalehkai ha kaba u Sambiang Wara Wet ha ka minit ba 28 u la thep ïa ka kol kaba la wan lyngba ka jingshut corner ha kaba ka Sein Pynbhalang ka la ïoh biang ban lamkhmat da 2-1 kol.
Ka free-kick kaba itynnad jong u Civility Khongmalai ha ka minit ïalehkai ba 41 ka la ïoh ban pynïakhaid biang da 2-2 kol.
Ka Niaw Wasa ka la ïoh ban lamkhmat biang ha ka minit ïalehkai ba 52 lyngba ka kol ba la thep da u Buromlangki Salahe hynrei ka Sein Pynbhalang ka la ïoh ban pynïakhaid lyngba ka penalty ba la thep da u Paiabanteiskhem Bhoi ha ka minit ïalehkai ba 88, ha kaba ka jingïalehkai ka la kut noh da 3-3 kol.
Ki jingïakhun ha ka sngi Saitjaiñ, na ka Group A ha Shillong, ka Jyntru pyrshah ïa ka Langsning ha ka por 3 baje janmiet, na ka Group B, Jowai ka Youth Club Pdengkarong pyrshah ïa ka Rangdajied United ha ka por 2:30 baje, na ka Group C, Mawkyrwat ka Seven United pyrshah ïa ka Shillong Lajong ha ka por 3 baje bad na ka Group D, Tura ka Chipakkore kan ïakhun pyrshah ïa ka Wasa FC ha ka por 3 baje janmiet.
Shillong, Jylliew 02 : Ka Laban Sports Club ka la sdang ban pynïalehkai ïa ka 2nd Meghalaya Open Table Tennis Cash Prize Tournament 2023 ha ka sngi Thohdieng ha Indoor Stadium jong ka club kaba don ha Laban.
Ïa katei ka lympung la sdang da ka jingpynbyrngia lyngba ka nongrwai ba pawnam jong ka Jylla ka samla Kyntiewlin Mawphniang, kaba la ai ka jingrwai da ka sur ba syiang jong ka sha ki paidbah nongwan peitkai.
La sdang ïa ka jingïalang da ki kyntiew pdiang burom na u Bah Panborlang Nongkynrih, uba dei u dkhot ka Executive Committee jong ka Laban Sports Club.
U Bah Sammy Myrthong, President jong ka Laban Sports Club, u la pynpaw ka jingsngew nguh bad ai khublei ïa baroh ki nongïashim bynta kiba la pynlong ïa ka Laban Sports Club ba kan ïoh ban buh ïa ka Table Tennis Academy ha ka thaiñ Northeast.
Ha kane ka sngi, ka Kong Rosetta M Kurbah (IAS), kaba dei ka Deputy Commissioner jong ka East Khasi Hills ka la long kum ka kongsan, ha kaba ka la ai jingkren bad ai mynsiem ïa baroh ki nongïashim bynta.
Ka la kyntu ïa baroh ki athlete ba kin pynleit jingmut bad ïakhun tyngeh khnang ba kin poi sha ka thong bad ban don ka jingshanñiah ha lade.
“Ngi dei ban pynleit jingmut sha ka thong kaba ngi don bad ba ngim dei ban kynran dien noh.
Ka jingtrei shitom bad ka jingkut jingmut ka ïalam sha ka jingjop.
Phi dei ruh ban bate ïa ka por pule kot bad na ka bynta ki jingïalehkai," la ong ka Kong RM Kurbah.
Ha kane ka sngi la ïadonlang ruh u Rangbah Shnong ka Laban u Bah Edward Kharwanlang uba la long kum u Kongsan, Bah David Laitphlang uba dei u Vice-President jong ka Laban Sports Club, Bah Suresh Singh, uba dei u dkhot ba la rangbah jong ka Laban Sports Club, bad kiwei kiwei.
Ha katei ka lympung ki don 72 ngut kiba ïashim bynta ha ki hynñiew tylli ki kyrdan.
Ka kyrdan Under-15 Boys’ Singles, Men’s Doubles, Under-19 Boys’ Singles, Veteran Singles (40 years and above), Veteran Doubles (40 years and above), Men’s Singles, bad Women’s Singles.
Ïa ka jingïalehkai phainal yn pynlong ha ka sngi Saitjaiñ (3-6-2023), ha kaba u Bah Sanbor Shullai MLA ka Laban Constituency un ïadonlang kum u kongsan bad ka Kong Isawanda Laloo, IAS, Director jong ka tnad Sports & Youth Affairs kum ka symbud kongsan.
Mawkyrwat, Jylliew 02: Ka Federation of Khasi Jaiñtia & Garo Peoples (FKJGP) jong ka Sawsymper Circle mynta ka sngi kum ka dak jong ka jingaimynsiem na ka bynta kawei na ki khynnah skul kaba la poi sha ka thong kaba kham hakhmat eh ka la ïoh pynkup burom ryngkat ka jingaisngewbha da ka Laptop.
Lah ban kdew ba ka khynnah skul kaba la poi sha ka Top-20 ha kane ka jingpynmih ïa ka result jong ka klas X ne SSLC (MBOSE) ka dei ka Jessica Marweiñ kaba la ïoh khur ïa ki jingkheiñ mark haduh 544 bad ïoh distinction ïa ka English, Math, Science & Technploy, Social Studies, Health Education, Khasi bad ka pule hapoh ka St.
Ferrendo Secondary School, Sawsymper, East Khasi Hills District.
Kum ka jingpyn kynmaw ba ka jingpynkup jong ka FKJGP Sawsymper Circle ïa katei ka khynnah pule ka dei hadien ba ka kum ka seng ka la buh lypa ïa ka thong la bun tylli ki snem ba ïa ki khynnah kiba ïoh bad poi ha ka Top-20 ha ka Exam MBOSE kin sa ai sngewbha da ka Laptop.
Haba ai jingkren lyngkot na ka samla Jessica Marweiñ nyngkong eh ka la pynpaw ka jingnguh ïa U Blei Uba la lam lynti ha ki por baroh ha ka jingim jong ka namar khlem ma U kan nym lah ban leh ei ei ruh em.
Ha kajuh ka por ka la pynpaw ruh ka jingkhublei na ka bynta ki kmie ki kpa ba dei lyngba ka jingaimynsiem jong ki ruh ba ka sa poi haduh kane ka thong, namar ki kmie ki kpa ki ju ai ki jingsneng jingkraw ha manla ka sngi bad kyrpang ruh na ka bynta ki nonghikai kiba la pynlut ka por ka bor ha ki kynta jong ka jinghikai hapoh skul bad kiba la ai ruh ki jingtip bad kdew lynti kumno ban pule ïa ki kot ki sla.
Namarkata, lyngba ka jingpoi jong ka sha kane ka thong, ka samla Jessica Marweiñ ka la ai mynsiem ïa ki para khynnah ba haba ki don ha ki jingpule ki dei ban pynlut ka por khambun ha kane ka bynta ym ha kiei kiei ki bym myntoi namar ka jingpule hi ka dei kawei ka bynta ban poi sha kliar jong u lum ba phyrnai jong ka jingim.
“Kum ki khynnah skul haba ki don ka jingpule ki dei ban don ka thong, ka jingkut jingmut, ka jingtrei shitom bad ka jinglen-lade", ong ka samla Jessica Marweiñ.
Ha kajuh ka por ka la pynpaw ruh ka jingkhublei na ka bynta ka FKJGP jong ka Sawsymper Circle kaba la ai sngewbha ïa ka da ka Laptop bad ka la long da shisha ka jingkyrkhu namar da ka ka lah ban pyndonkam ha kiba bun ki bynta kiba ïa dei bad ka pule puthi ha ki sngi ki ban sa wan.
Ha kajuh ka por ka la ai khublei bad kyrkhu kyrdon ïa ka seng ba kan nangïaid shaphrang ban ai ka jingshakri ïa ki para briew bad ïa ka ri bad ka jaidbynriew baroh kawei.
Ki nongkren kiba la ai mynsiem ha kane ka sngi na ka Jessica Marweiñ ba kane nang kiew ha ki kyrdan kiba kham ha jrong ha ki sngi ki ban sa wan bad ba kan leh khambha shuh shuh ban ïa kaba mynta ki long u bah Kitborlang L.
Marshillong, Education Secretary ka FKJGP, u bah Running Kharbani, President bad ruh na kiwei de ki dkhot jong ka seng bad ruh ka jingkren na u Fr.
Sachaius Syngkli.
Shillong, Jymmang 02 : Ka kynhun ïalehkai jong ka West Jaiñtia Hills District ka la ïoh rah ïa ka nam lahduh jong ka lympung Chief Minister State Level Inter School Athletic Meet 2023 kaba la pynlong da ka tnad Directorate Sports and Youth Affairs jong ka Sorkar Jylla ha ka sngi Thohdieng kaba dei ka sngi kut ha SAI, NEHU.
Katba ka kynhun kaba wan ha ka kyrdan ba ar kadei ka Ri- Bhoi District kaba ïoh ban khur 16 tylli ki takma ba kynthup 8 tylli ki takma Ksiar, 2 ki takma Rupa bad 6 tylli ki takma Rnong.
Ka West Jaiñtia Hills District ka la ïoh rah ïa ka nam lahduh hadien ba ka la ïoh ban khur haduh 23 tylli ki takma ha kine ki lai sngi jong katei ka lympung, kaba kynthup 14 tylli ki takma Ksiar, 6 tylli ki takma Rupa bad 3 tylli ki takma Rnong.
Shuh shuh ka WJHD ka la pynthikna ban rah ïa ka nam lahduh kadei hadien ba ka kynhun ïalehkai U-16 ki khynnah shynrang ka la ïoh rah ïa ka nam lahduh da kaba khur haduh 15 tylli ki takma ba kynthup 9 tylli ki takma Ksiar, 5 ki takma Rupa bad kawei ka takma Rnong.
Ha ka liang ki kynthei, ka kynhun ïalehkai jong ka West Jaiñtia Hills District ka la ïoh ban khur ïa ka jingjop kaba nyngkong hadien ba ka la ïoh ban khur 16 tylli ki takma ba kynthup 7 tylli ki takam Ksiar, 2 ki takma Rupa bad 7 tylli ki takma Rnong, katba kaba wan ba ar kadei ka West Jaiñtia Hills kaba la ïoh ban khur 8 tylli ki takma, kynthup 5 tylli ki takma Ksiar, 2 ki takma Rupa bad kawei ka takma Rnong.
Ïa kane ka lympung la wan ban pynhap pyrda noh da ka Kong Matsiewdor War Nongbri, IAS kum ka Kongsan ha ka jingdonlang u Bah John F Kharshiing Working President ka Meghalaya State Olympic Association (MSOA) kum u symbud kongsan, ki ophisar ka tnad sport, ki DSO bad ki khynnah skul.
Nongstoiñ, Jylliew 2: Ha ka jingjia kaba la pynkyndit lut ïa baroh, haduh 15 ngut ki Khynnah ki la shah leh khlem akor bad leh beijot ha uwei u briew tang hapoh ka shi snem ha ka shnong Umsaw Tyllang West Khasi Hills District.
Kane ka jingjia ka la paw pyrthei hadien ba uwei u khynnah 10 snem u la kylla sohpdung ha une u briew.
Katkum ka khubor, une u briew u la sdang ban leh ïa kane ka kam bymman naduh u snem 2022 tad haduh ba kut jong u bnai Jymmang 2023.
Ka khubor ka ïathuh ba ha ka 29 tarik Jymmang, une u khynnah ba shah leh beijot ha une u briew u la pyntip ïa ka jingjia sha kiba haïing kiba la ïalam ïa u sha Nongstoiñ Civil Hospital ban phah khmih ha ki doktor.
Hadien ba leh medical checkup, ki doktor ki la pynthikna ba une u khynnah u la shah leh beijot bad dei hangne ba la mih ka kyrteng jong u ne u nongleh bymman.
Ki Pulit ka West Khasi Hills ki la leit kem ïa une u briew u ba kyrteng u Meban Shangoi ha ka 31 tarik Jymmang ha ka jingïadonlang u Sordar ka Shnong lem bad ki riew rangbah ka shnong.
Katkum ka jingïathuh u Sordar, ka Shnong ka la khot ïa ka dorbar ha ka sngi palei ban ïakren ïa kane ka kam.
Ka dei ha kane ka dorbar ba sa 14 ngut ki khynnah ki la phla ba ma ki ruh ki la ngat ha kajuh ka apot ha ka kti jong une u juh u briew.
La shem ruh ba napdeng kine ki 14 ngut ki Khynnah, iwei i dei i Pyrsa jong une hi u briew.
Ki pulit ki la leh ïa kaba donkam bad ka jingtohkit ka dang ïaid shakhmat.
Nongstoiñ, Jylliew 2: U bnai Jymmang u la dep kut hynrei ki nongïalam jong ki Regional Committee on Border Dispute, kim shym pat la wan mihkhmat sha ki shnong na ka bynta ban sngap ïa ka sur ki paitbah bad ban pan jingshai na ki la ki kwah ban leit sha Assam ne kin sah ha Meghalaya.
U bah Hindro Samakha Chairman jong ka Raidmynsaw haba ïakren bad u nongthoh khubor, u la ong ba jingpynsahteng jong ki nongïalam jong ki Regional Committee ban wan sha ki shnong khappud, ka la pynartatien shibun ïa ki paitbah namar ha ki bnai ba la dep, ka sorkar MDA II ka la pynbna paitbah ha ki lad pathai khubor ba ha u bnai Jymmang, kan phah ïa ki nongïalam jong ka Regional Committee, kaba la khlieh da u bah Paul Lyngdoh MLA kum u Chairman ryngkat ki dkhot ba ka sorkar ka la thung, ba kin leit sha ki shnong khappud ban ïakynduh ïa ki paitbah, ban sngap ïa ka sur jong ki bad ban wanrah ïa ka kaiphod sha ka sorkar, hynrei haduh mynta ym shym pat la don mano mano ba wan mih.
Nalor kata u la ong ruh ba ki paitbah nongshong shnong ha khappud naduh ki Khasi bad ki Garo ki la pisa bad lynga jingmut haduh katta katta, nalor ba ha une u bnai ka don sa ka jingshah thngan jong u bah Ardent ka la nang pynklumar jingmut shuh shuh ïa ki paitbah Garo.
U bah Samakha u la ong ruh ba lada ki nongïalam jong ka Regional Committee ki pynsahteng ïa katei ka kam, kan shem jingeh bha namar ha u snem ban wan ka Election MLA ha Assam kan long bad kan nang shim por shuh shuh.
Lada jia ba ha Assam ka sorkar kan kylla bad ka BJP kan ym ïoh shuh ban synshar, ka la shem jingeh haduh katta katta ba lada wan da kawei pat ka sorkar.
Kumba ka long ha ki snem ba la leit noh baroh haba ha Assam la ïalam ïa ka sorkar da ka Congress ha Meghalaya ruh la ïalam da ka Congress, hynrei kim shym la shimkhia ne ïakren ei ei ha kaba ïadei bad ka jingpynbeit ïa u pud u sam lait noh ha ka por ba ha Meghalaya la ïalam ïa ka sorkar da ka United Democratic Party bad u (L) Bah E.
K.
Mawlong u long u Myntri rangbah bad ha Assam ïa ka sorkar la ïalam da ka Asom Gana Parishad bad u Myntri rangbah u dei u Prafulla Mahnata, ba ka jingïakren ban pynbeit ïa u pud u sam ka la sdang, hynrei sniew bok ba u bah E.
K.
Mawlong u la khlad noh ha ka por ba ka jingïkren ban pynbeit ïa u pud u sam kam pat kut.
U la ong ruh ba katkum ka jingkynmaw jong u ha katei ka por ka sorkar Meghalaya bad Assam ki la sdang ban ïakren ïa ka jingpynbeit ïa u pud u sam da kaba pynshong nongrim na ka Chandrachud Committee.
Kaba lyngngoh ka long ba hadien ba u Hiteswar Saikia u la shimti kum u Myntri Rangbah, um shym la patiaw ne buddien biang ïa ka mat ban ïakren pynbeit ïa u pud u sam.
Nalor kata u la ong ba ka jingklumar ha ki thaiñ Langpih ka la jur palat dei ha ka por ba u Tarun Gogoi na ka Congress u bat kum u Myntri Rangbah ka Assam bad u Dr.
Mukul Sangma u bat kum u Myntri Rangbah ka Meghalaya.
U la pynkynmaw ruh ba ka jingshah siat ïap jong ki saw ngut ki rangbah Khasi ha Langpih ha ka 14 tarik Jymmang 2010, ka dei ha ka por ba kitei arngut ki Myntri Rangbah ki bat kum ki Myntri Rangbah.
Imat lada kane ka sorkar MDA II lyngba u Conrad Kongal Sangma Myntri rangbah ka Meghalaya um lah ban pynkohnguh ïa u Himata Biswa Sarma Myntri rangbah ka Assam ban pynbeit noh ïa u pud u sam hapoh une u snem, yn ym lah shuh ban pynbeit lano lano ruh bad baroh ki jaka ba la kyntur bad knieh da ka Assam, kin sah beit kumto kumba ka long mynta bad ka jingjynjar ka dei ïa ki paitbah Khasi namar ki bun ki nongshet kylla bad kiba bam ar maloi.
Nongpoh, Jylliew 02: Ki nongïalam ka Ri-Bhoi Dorbar kila pyntip ba ka jingrakhe ïaka jingdap 31 snem ka Ri-Bhoi District mynta u snem kan long haka 5 tarik Jylliew kaba dei ruh ka sngi rakhe ïaka sngi pynneh mariang namar ka 4 tarik kaba dei ka sngi bala ju rakhe ka hap haka sngi u Blei, bad mynta ka kynti ka jingrakhe kan long ha baroh 4 tylli ki Block jong ka Ri-Bhoi ba kynthup ïaka Bhoirymbong Block, ka Umsning Block, ka Umling Block bad ka Jirang Block khnang ba ki paidbah baroh kin ioh ban shim bynta lang ha katei ka sngi.
Haba kren sha ki lad pathai khubor, u Bah GS Shadap Secretary ka Ri-Bhoi Dorbar haka jingdonlang u Bah RR Makdoh Adviser, Bah RB Shadap President, Bah Ploster Syiem Vice President, Bah Nicky Kharthangmaw, u la ong ba une u dei u snem ba la shong pyrkhat baroh shisnem kaei ban ai sha ki khun jong ka dong Ri-Bhoi haka sngi dap snem jong ka District Ri-Bhoi, namar haduh u snem 2022 ki khun jong ka Ri-bhoi baroh kawei kim ioh bapli ban sakhi ïa katei ka sngi namar la rakhe beit ïaka ha District Headquarter ha Nongpoh, katba ki paidbah jong ka thaiñ Eastern Ri-Bhoi, Western Ri-Bhoi kim ioh ban don bynta lang.
“Dei ha kane ka kynti kum ka Dorbar ka don ka jingsngewkhia ha kaba ïadei bad ka jingbym ioh bynta lang ban shim bynta ha katei ka sngi naka liang ka Dorbar kala phah ïa kane ka kyrwoh naduh ki khun samla, ki longkmie ki longkpa khlem da jer kyrteng, namar ba ka 4 tarik kaba dei ka Foundation Day jong ka Ri-Bhoi ka hap haka sngi u Blei kumta haka jingïarai lang bad ki bor district la rai ban pynlong noh haka 5 tarik kaba dei ruh ka juh ka sngi ban rakhe ïaka World Environment Day" la ong u Bah Shadap.
U la ong ruh haba kynmaw ïa kane ngi pynkynmaw ruh sha ki khun ka Ri-Bhoi, ki Rangbah bad ki nongïalam da kaba ngim lah ban klet ïaki riew radbah kiba la wanrah ïaka Ri-Bhoi District kumne kumba ka long, kane ka kynthup naduh ka District Demand Committee bala khlieh da u Bah JD Rymbai (bam kwai ha dwar u Blei) kum u Chairman, Bah RR Makdoh kum u Secretary ha kato ka por kiba la trei tyngeh bad ngi ai nguh ïa u Blei ba dei haka jinglong Myntri Rangbah jong u Dr DD Lapang ngi ioh ïaka kabu haka 4 tarik Jylliew 1992 ngi la ioh ïaka District ba pura.
Naka liang ka Ri-Bhoi Dorbar ka ai ka jingkhublei ïa baroh kiba la don bynta ban pynioh ïaka District Ri-Bhoi khamtam ïa u Dr DD Lapang u ba haka jinglong Myntri Rangbah ngi la ioh ïaka kabu ban bsuh ïa kane ka jingmut jingpyrkhat ba ngin wanrah ïaka sorkar hajan jong u paidbah, ngin wanrah ïaka roi ka par kaba kham sted ha Ri-bhoi da kaba ngi ioh ïaka District, bad ngam artatien ba wat u Dr DD Lapang u la sngewhun ha kato ka por ba ka Ri-Bhoi kala ioh laka jong ka District ba pura.
Kumta naka liang ka Ri-Bhoi Dorbar ka khot bad wer ïa baroh ki paidbah nongshong shnong jong ka Ri-Bhoi ba kin mih ryntih ha katei ka sngi ban shim bynta haka jingrakhe ïaka jingdap 31 snem jong ka Ri-Bhoi District, ba ha katei ka sngi yn sa don ruh ka jingïatreilang bad ka bor district, ka tnad Forest shibynta ban rakhe ruh ïaka World Environment Day.
Mawkyrwat, Jylliew 02: Hadien ka jingjia ha kine ki kyndiat sngi ba don ki dak ki shin jong ka jingpang ha ki mrad kum ki masi bad ki sniang, u bah T.
Lyngwa, IAS, Deputy Commissioner, South West Khasi Hills District, Mawkyrwat mynta ka sngi ka 2 tarik u Jylliew, 2023 u la khot hapoh ka kamra treikam jong u, ïa ki kynhun jong ki nongotdoh masi bad nongotdoh sniang kiba hapoh ka ïew Mawkyrwat bad kynthup ruh ïa ki doktor napoh Animal Veterinary & Husbandry, South West Khasi Hills District, Mawkyrwat.
Hadien ka jingïathir jingmut bad jingïapynshai, u bah T.
Lyngwa, IAS, Deputy Commissioner, South West Khasi Hills District, Mawkyrwat u la ong ba ka jingpang ha ki masi ka jur bha, ha kaba ki la don haduh 63 tylli ki shnong jong ka South West Khasi Hills District kiba la don ïa ki masi kiba kem pang ba tip kum ka ‘Lumpy Skin Disease’ bad 5 tylli ki masi ki la ïap bad ka jingpang ha ki sniang la tip kum ka ‘Fever’ – ka jingpang ba ju mih bad don barabor, hynrei u la ong ba kane ka jingpang kam don jingktah ne bit ei ei ïa ki briew, “lada ki bam ïa ka doh jong ka masi kumjuh ruh ïa ka doh jong ka sniang kam lei lei hynrei kim dei pat ban bam ne otdoh ïa ki masi bad ki sniang kiba la kem pang".
Shuh shuh u la pynshai ruh ba kane ka jingpang ha ki masi ka lah ban pur bad ïa bit ha ki para masi hi bad lada kin sumar noh bad ai dawai noh tang hadien 3 taïew ki lah ban ïoh jingkhiah namar ki dawai mynta ki lah don bad ïa ki masi ki bym pat kem pang la bthah ïa ka tnad ophis ba dei peit ïa ki mrad ne ka Animal Veterinary & Husbandry ba kin pynbiang da kaba ai tika noh.
Namarkata, u bah T.
Lyngwa, IAS, Deputy Commissioner, South West Khasi Hills District, Mawkyrwat u la kyntu ïa ki nongdie doh masi bad nongdie doh sniang ba ki dei ban otdoh beit tang ïa ki masi bad ki sniang ki bym don jingpang.
U la ong ruh ba ka la don ruh ki jingbthah na ka sorkar ïa ki nongdie doh ba kim dei shuh ban dang wah pathar ïa ka doh ba la dep ot ha khmat ki dukan namar ka pynlong ka jing-i-sait met ïa ki briew hynrei ki dei ban buh ha ka rukom kaba itynnad bad ba ikhuid khnang ban lait na ka jingwan dem ki skaiñ.
Kumta ban lait na kine kiei kiei, u Deputy Commissioner, South West Khasi Hills District, Mawkyrwat u la khot ïa ki paidbah ba kin don ka jingïatreilang ha ki bynta baroh khnang ba kin jop ïa kine ki jingsniew.
Khliehriat, Jylliew 2 : Ka ophis jong ka District Social welfare, East Jaiñtia Hills District, mynta ka sngi ka la pynlong ia ka prokram ba kyrpang ha Ladrymbai Dongwah, ha kaba u Myntri ka sorkar jylla, u bah Kyrmen Shylla, kum u Kongsan, u la wan ban plie paidbah ïa paidbah ïa kane ka Campaign, ka prokram kaba iadei bad ka jingialap paidbah shaphang ka jingshyrkhei u drok ka ‘Nasha Mukt Bharat Abhiyaan Campaign’, kane ka Campaign ka dei kaba la pynbna da ka sorkar pdeng.
U Additional Superintendent of Police, East Jaiñtia Hills District, u bah Banraplang Jyrwa, MPS, haba kren ha ka jingialang u la kyntu jur ïa ki khynnah bad ïa baroh ba ki dei ban kiar na u drok bad ong ruh “Lada phi jied ïa u drok, phi jied ïa ka jingiap", u la ong ruh ba ka tnat pulit kan iai shim khia ban khanglad ïa ka jingwan ki drok bad lada lap iano iano kiba wanrah drok ki pulit kin kem beit “Kane ka ktah ïa ka lawei jong ki khynnah, ma ngi ki pilit ngin ieng beit sha khmat, tangba tang ma ngi ngin nym lah ban iakhun pyrshah ïa u drok, hynrei ngi donkam ka jingiatreilang jong baroh", u la kyntu ruh ïa ki khynnah skul bad baroh ki samla kiba dang pule, ba ki dei ban pyn leit jingmut beit tang ha ki jingpule bad kyntu ruh ïa baroh ki nongshong shnong ba lada ki iohi ïa kino kino ki briew kiba wan thymmai, ki bym ithuh kiba na kiwei pat ki jaka kiba wanrah ïa kino kino ki jait jingbam ba kham pher ba ki dei ban pyntip beit sha ki pulit, u la pynpaw ka jingangnud ba ka imlang ka sahlang ha East Jaiñtia Hills District ka dei ban long kaba lait na u drok, “Namar bun bha ki khynnah kiba naduh 15 haduh 20 snem kyrta kiba la ngat ha u drok bad ka dei ka kamram jong ngi ba ngin wad ban ban iarap ba ki khynnah ki dei ban lait na ka jingpang jingshitom bad na ka jingshyrkhei u drok"U bah Kyrmen Shylla, u la ai nuksa da ki jingiathuh khana kiba la jia kiba na ka daw u drok bad u kyntu ia ki khynnah bad ki samla ba ki dei ban kiar na u drok bad ban ong ‘Em’ ïa u drok, u ai mynsiem ïa ki khynnah ba ki dei ban long kiba iohi jngai bad ruh ban long kiba skhem jingmut, u la pynshlur bad ai mynsiem ïa uwei na ki khun samla jing ka district uba la im mynta ka jingim ba thymmai ba um dei ban sngew pher bad um dei ban lehraiñ ban ialap ïa kiwei ruh shaphang ka jingshyrkhei u drok, ba lyngba jong u kan long ka jingpynshai ïa kiwei ruh ba kin lait na u drok.
U la ong ruh ba ka jingwan u drok hapoh ka district ka dei namar ba kane ka thaiñ ka dei ka lynti ba iaid lyngba na kata ka daw ka pynlong ïa ki khynnah ba kin ngop, u la ong ruh ba ka jingdon ki pulit ka iarap shibun, ka long ka jingiada ïa ka imlang ka sahlang u kyntu ïa ki longkmie ki longkpa, ki khun samla ban don ka jingiatreilang, kumjuh ruh ki waheh shnong, u la kren kyllum lang ruh ruh ïa baroh ban long kiba phikir bha ban iada ïa ka thain kumjuh ruh ïa ka khyndew ka shyiap ban nym ailad ïa ki briew kiba na bar.
U bah Kyrmen u ai khubkei ïa u Deputy Commissioner, kumjuh ruh ïa ka tnat pulit, ia ki wahehshnog, ïa ki longkmie longkpa, ki khun samla ki khynnah skul kiba la ïa wan lang sha kane ka prokram.
U DeputyCommissioner, Abhilash Banarwal, IAS, u la ai mynsiem ïa ki khynnah ba ki dei ban long kiba khlaiñ ban ieng skhem ban lait na u drok, u la ong ruh ba u drok um lah ban iarap ïa kito kiba don ha ki jingeh bad u drok um dei ka lynti ban pyllait na ki jingeh, jingkhuslai mynsiem, u la pynpaw ka jinsgngew khia ba ka jylla Meghalaya ka la shah ktah haduh katta katta ha u drok, u la ai khublei ïa ka tnat pulit kaba la shim khia ban iakhun pyrshah ïa u drok, u kyntu ïa baroh ki nongshnong shnong ba kin ai ka jingiatreilang ban iakhun pyrshah ïa u drok bad ong ruh “Nga khmih lynti ba kane ka prokram kan wanrah ïa ka jingkylla ha ka imlang ka sahlang", ha kajuh ka por, u la ai ka jingkhublei kyrpang ïa ka tnat pulit kaba ju shim khia ha kaba iakhun pyrshah ïa u drok bad kaba ïakhun ruh ban wanrah ïa ka imlang ka sahlang kaba lait na u drok.
Ha kane ka sngi, la pynkup burom ruh ïa ka kynhun jong ki pulit, ka Anti Narcotics Task Force (ANTF) jong ka East Jaiñtia Hills District, ha kaba u Deputy Commissioner u la aiti ïa la Momento ha u Additional Superintendent of Police bad la pynkup burom ruh ïa u wei u samla uba napoh ka District, uba la lait mynta na ka jingshyrkhei u drok, uba la wanphai biang pat sha ka jingim kaba thymmai, une u samla u la sdang ban ngop ha u drok naduh ba u dang don 14 snem kyrta bad u la dih ïa u drok haduh ka kyrta kaba 20 snem tam bad mynta u la jop bad lah ban lah ban iehnoh bad wanphai biang pat sha ka jingim ba laitluid bad ba kmen, u bah Kyrmen Shylla u la aiti ïa ka momento sha une u samla.
Kum shibynta jong kane ka prokram, la sakhi ruh ba ka kynhun jong ki nongñiah motor bike kiba na ka shnong Tuber ba la tip kum ka ‘Tuber Biker’s and Tour Association’ ki la ïa wan ban ïa shim bynta lang ha kane ka sngi bad ki la mih ruh da ki bike naduh Ladrymbai, na ophis u Deputy Commissioner shaduh Byndihati ban pynbna paidbah ïa kane ka prokram ba kyrpang kaba ïadei bad ka jingshyrkhei u drok, ïa kane ka kynhun la lam khmat da u President u bah Bida Kyndait bad u Secretary u bah Heimonme Phawa.
Ha kane ka prokram, la pynithuh ruh ïa ki shiphew ngut ki shiphai kiba la jied kyrpang, kiba la don ka jingtbit ba biang, ki ban iakhun pyrshah ïa u drok ha East Jaiñtia Hills District, kine ki dei kita ki Master Volunteer, kiba la jied na ki ar tylli ki NGO, na ka Chankylliang Society bad ka MACWA, ki ban pyntyllun ïa ki campaign ba ka imlang ka sahlang kan lait na u drok.
Kiba la ai jingkren ki kynthup ruh, ka District Social welfare Officer, ka kong R.
Pasah, u Waheh Deibormi Suchiang bad kiwei kiwei, ïa ka jingialang la pyniaid da i Kong Renibeth Patlong.
Jowai, Jylliew 02 : Ka Jaiñtia Co-ordination Committee for Reservation Policy (JCCRP) kaba kynthup ïa ki seng bhalang, Synjuk Waheh Chnong War Jaiñtia (SWCWJ), kiba kynthup ïa ka Jaiñtia Student Union (JSU), Jaiñtia Youth Federation (JYF), Jaiñtia Student Movement (JSM), East Jaiñtia National Council (EJNC), mynta ka sngi 02.
06.
2023 kila bteng ïa ka jingshong kyllaiñ myngngor ha Iew Amlarem, jong ka Amlarem Civil Sub-Division, na ka bynta ban dawa na ka sorkar ban pynbeit ïa ka Reservation Policy jong ka jylla.
Ïa ka jingïalang la pynïaid da u Waheh Shnong ka Amlarem u Kampher Pohlong.
Ha kane ka sngi la ioh ïa ki jingkren na u Chairman JCCRP samla Jershom Shylla (President JSU), Secretary JCCRP samla Sambormi Lyngdoh (President EJNC), Heiboimi Myrphet na ka JSM, ma Kolmen Pohshna Adviser ka SWCWJ, kong Deiwi Tongper (STIEH), Treibor Suchen (GS-JSU), Damonmi Dkhar Waheh Shnong Nartiang Modop bad kiwei de.
Kiba bun na ki nongkren kynthup ïa ki nongïalam sengbhalang, ki nongïalam shnong, ki riew paidbah bad ki riew rangbah kila kynthoh ïa ka sorkar MDA-02 ba la lam khmat da ka NPP mynta.
Kila ban jur ba ka por kala dawa bha ïa ka sorkar ba kan pynbha noh ïa kane ka rukom thungkam thung jam hapoh ka jylla, khnang ban lait na kino kino ki jingeh khamtam ïa ki samla wad kam ha kine ki sngi ba mynta, namar bun hi ki khun samla ynda kila dep ïa ki jingpule kiba hap ban shong khlem kam khlem jam" kila pynpaw.
Shuh shuh kila ai ki jingïaroh ïa u bah Ardent Miller Basaiawmoit u nongïalam jong ka VPP uba la shah thngan haduh 9 sngi na ka bynta ban dawa ïa kane ka kam ha kaba na ka liang ka sorkar ruh ka la shim khia bad ka la rai ban thaw ïa ka Expert Committee ban peit ne bishar bniah ïa ka Reservation Policy.
Ha kaba na ka liang jong ki seng bhalang kila kyntu ïa ka sorkar ban pyndep kloi ïa kane jingbishar bad ban pynïoh ïa ka kaiphot kloi katba lah.
Na ka liang jong ki ruh ki khmih lynti ba ka sorkar lyngba katei ka Expert Committee kan pynhun ïa ka jingdawa jong ki paidbah Hynniewtrep.
Shuh shuh kila kyntu jur ïa baroh ki MLA ka Ri Lum Khasi-Jaiñtia ba kin mih sha khmat na ka bynta kane ka kam kaba donkam ïa ka lawei jong ka jait bynriew.
Nongpoh, Jylliew 02: Ban phikir na kino kino ki jingma bad ki jingjia ba sngewsih na ka bynta ki khyllung ki khynnah hapoh ka Shnong bad kumjuh ruh na ka bynta ki jingri jingdup, ka Shnong Mawknor ha Ri Bhoi ryngkat ka Seng Longkmie bad ki Samla ki la mih hi ban ker ïa u Transformer ba la shu iehnoh khlem da ker da ka tnad MeECL ba kane ka lah ban buh jingma ïa ki paidbah nongshong shnong ka Shnong Mawknor.
Ha ka jingïalam u Rangbah Shnong, ka Seng Longkmie bad ki Samla katei ka shnong ha ka 31 tarik u Jymmang 2023 ki la mih paidbah ban ker ïa u Transformer hapoh katei ka shnong shi bynta ban phir na ka bynta ka jingshngaiñ ki khyllung ki khynnah bad ki jingri jingdup hapoh katei ka shnong.
Ha katei ka sngi ba ki la mih ban ker ïa u Transfomer la don ryngkat ruh ka Kong Beti Jyrwa kum kawei na ka nongïalam hapoh ka jylla bad la sakhi lang ruh naduh ka jingdon lang u Rangbah Shnong, u Bah Kmar Kurbah, ka President ka Seng Longkmie, ka Kong Sayantis Sakri bad kynthup kiwei kiwei ki nongïalam shnong bad ki khun samla katei ka shnong.
Kumba la pynpaw da ka Shnong bad ka Seng Longkmie, ka daw kaba ki la mih ban ker ïa utei u Transformer hapoh katei ka shnong, ka dei namar ba ka tnad MeECL kam shym la ker satia ïa utei u Transformer bad bunsien kum ki Longkmie longkpa ki pynpaw ka jingsngew khia ba ioh ka mih kano kano ka jingjia ba sngewsih.
Haba kren sha ki lad pathai khubor, ka Kong Sayantis Sakra kum ka nongïalam ka Seng Longkmie katei ka shnong Mawknor, ka la ong ba ka ai khublei kyrpang naduh u Rangbah Shnong, ki nongïalam shnong, ki riew rangbah bad ki khun samla ha ryngkat ka Kong Beti Jyrwa kiba la ïa don bynta lang ban ker ïa utei u Transformer bad dei lyngba ka jingïadon ryngkat jong ki ba la lah ba ker ïa une u Transformer ban ïada na ka bynta ka jingshngaiñ ki khyllung ki khynnah bad khamtam ruh ki jingri jingdup hapoh katei ka shnong.
Shuh shuh, ka la ong ruh ba na ka liang ka Seng Longkmie ka kyrpad lem ruh ïa ka tnad MeECL ba ka dei ban shim khia ban ker ïa kino kino ki transformer hapoh ki shnong ki thaw, namar bunsien ki mih ki jingjia ba sngewsih tang na ka daw ka jingbym ker ïa u Transfomer bad kane ka jingshim khia ba ker ïa u Transformer ruh ka long ban ïada ïa ki paidbah nongshong shnong bad ki jingri jingdup ban lait na ka jingma jingmynsaw, ka la bynrap.
Shillong, Jylliew 02 : Ka kynhun jong ki kali kamai ba kynthup naduh ka East Khasi Hills Local Taxi Welfare Association (EKHLTWA) bad kumjuh ka Synjuk Ki Nongniah Taxi Sor bad Khapsor (SNTSK) ha ka sngi Thohdieng ki la ïeng pyrshah ïa ka hukum jong ki bor pynïaid Distrik ban pynïaid noh Odd/Even ïa ki kali kamai ha nongbah Shillong da ka thong ban weng ïa ka dheng kali ha ka nongbah.
Kitei ki ar tylli ki kynhun jong ki kali kamai, ki la kynduh ruh ia ka Deputy Commissioner ka Distrik, Kong RM Kurbah hynne ka sngi ryngkat ka jingkyrpad ban weng noh ïa katei ka jingbthah.
Kane ka jingkhihwin ki nongniah kali kamai ha ka nongbah kadei hadien ba ka la mih ka hukum kaba bthah ïa baroh ki kali kamai la ka long naduh ki bos saw SPTS, ki maxi cab bad ruh ki kali thoh ïong thohstem kiba ïaid na Kashari Point sha ki bynta jong ka Khyndailad.
(Police Bazar) bad sha Motphran ba kin sdang noh ban ïaid Odd-Even noh naduh ka 05tarik u Jylliew.
Haba kren bad ki lad pathai khubor, u President ka EKHLTWA, Bah Wandonbok Jyrwa u la ong ha ka jingkynduh ïa ka DC kaba dei ruh ka Chairman jong ka Regional Transport Authority ki la pynpaw ba kim lah satia ban pdiang ïa katei ka hukum.
“Ngim lah satia ban pdiang ïa katei ka hukum namar ka Khyndailad bad Motphran ki dei ki jaka kamai kiba pdeng kiba heh bha ha ka thaiñ bad kumta lada khang ïa ki kali kamai ban ïaid na kitei ki ar tylli ki jaka kadei ka bym lah satia ban pdiang," u la ong.
Shuh shuh u la ïathuh ba ka DC ka la pyntip ba kim lah shuh ban weng ïa katei ka hukum namar kadei kaba bthah da ka Meghalaya High Court.
Kumta, u la ong ba kim sngewmyntoi shuh ban bteng ïa ka jingiakren.
U Bah Wandonbok u la ïathuh ruh ba ka Association ka la rai ban ujor noh sha ka Meghalaya High Court pyrshah ïa katei ka hukum kaba la ktah ïa ka kamai kajih jong ki kali kamai.
“Ka sorkar kadei ruh ban kynmaw ba ki taksi kamai ki la siew ïa ka khajna kaba heh bha bad kumta da kaba khang ban ïaid na kitei ki jaka ka pyni ba kim kheiñ briew ïa ki.
"Ha kajuh ka por, u la ong ba ka sorkar kadei ruh ban wad ïa ka daw tynrai jong ka dheng kali ha ka nongbah Shillong ym ban shu ong ba ki taksi ki dei ki daw ka dheng kali khamtam haba ki don bun bha ki kali shimet ruh kiba ïaid ha ka nongbah.
“Kumta, ngin sa kyrpad ïa ka Kashari ban pyntikna ba kan ym don kano kano ka jingle shilliang khmat ïa ki kali kamai," u la ong.
Tura, Jylliew 02: U Myntri Rangbah ka jylla u Conrad K.
Sangma mynta ka sngi un ïakynduh bad ki seng bhalang kiba na Ri-lum Garo ha sor Tura na bynta ban ïakren halor ka roster system bad ka reservation policy, bad ïa kane ka jingïalang yn pynlong ha Tura Circuit House.
Kat kum ki jingtip ba la ïoh la ïathuh ba kiba bun ki seng bhalang ba kynhtup ïa ka Garo Student Unioun (GSU), Mothers Union of Tura, ACHIK, Garoland State Movement Committee, AHAM, All India Garo Union, Federation for A’chik Freedom, A’chik Organisation for Social Welfare, All A’chik Youth Federation, ADE, A’chik Youth Welfare Organisation, Niksamso Garo Community Organisation, FKJGP (Tura), Tura Garo Senior Citizens’ Forum and New Tura Development Forum ki dei kiba la khih lynti ban wan shim bynta sha kane ka jingïalang.
Ka Myntri ki kam ai ka sorkar jylla ka Kong Ampareen Lyngdoh, haba kren sha ki lad pathai khubor ka la ïathuh ba hadien ba u Myntri Rangbah ka jylla u la dep ban ïakynduh ïa ki seng bad ki kynhun kiba don ha ki bynta ka Ri-lum Khasi mynta ka sngi pat un sa kynduh bad ki seng bhalang na Ri-lum Garo.
Lah ban kdew hangne ba na ka liang ka sorkar jylla ka la khot ïa ki seng bhalang ba kynthup ïa ki seng bhalang na rilum Khasi bad Garo ruh ha ka 31 tarik Jymmang hynrei na ka liang ki seng bhalang na ri-lum Khasi ki la kyntait ban leit shim bynta sha kane ka jingïalang ha kaba ki dawa pat ba ka sorkar ka dei ban khot shuwa ïa u Bah Ardent ban ïakren uba la shong shah thngan naduh ka 23 tarik bad ruh na ka liang ki seng bhalang na rilum Garo ki la kyntait ban wan shim bynta sha Shillong bad ki dawa ba ka sorkar ka dei ban pynlong ïa kane ka jingïalang ha Tura.
Shillong, Jylliew : Ki doktor ba pyntbit ha ka jingsumar ïa ka jingpang bampong ïa kiba la tip kum ki Oncologist na Kokilaben Dhirubhai Ambani Hospital, Mumbai ha ryngkat ka jingïatreilang bad ka Meghalaya Medical Services Association (MSSA) ki la pynlong ïa ka jingïakren kaba seisoh bha bad ki doktor ba paw ka Shillong, ban ïasam jingtip bad ïakren ruh shaphang ki lad bad ki buit ai jingsumar jong kane ka juk mynta ha kaba ïadei bad kane ka jingpang ka ban ym ktah ne kaba duna ka jingktah ïa kiwei ki bynta jong ka met.
ïa kane ka jingïalang la pynshongkun da ka jingïadon lang jong I Dr.
H.
C.
Lyndem, Director Health Services (Medical Institutions).
Kiba lamkhmat ïa ka jingïakren ki kynthup ïa I Dr.
Rajesh Mistry, Director, Oncology bad I Dr.
Manoj Mulchandani, Consultant, General Laparoscopic and Robotic Colorectal Surgeon na Kokilaben Hospital Mumbai.
Baroh ar ngut kine ki doctor ba la pyntbit bha ha kane kane ka jingsumar ki la pynpaw bad kren shaphang ki kor ki bor thymmai ka juk mynta na ka bynta ban leh ïa ka jingpuid ïa kiba ïoh ïa ka jingpang bampong ha kaba kane ka rukom ai jingsumar kan ïarap khambha ïa ki nongpang bad kan wanrah ruh ïa ka jingkylla ha ka rukom ai jingsumar ïa kane ka jingpang lyngba kine ki rukom puid kiba thymmai.
Ka Kokilaben Dhirubhai Ambani Hospital kadei ka hospital kaba la biang bha bad kaba paw bha ruh ha ka rukom ai jingsumar ïa ka jingpang bampong bad ki la lah ban trei radbah na ka bynta ban ai jingsumar kaba bha tam sha ki briew na ka thaiñ shatei lammihngi mynta la bun snem.
Ha kane ka jingïalang la phaikhmat bha ruh halor ka phang kaba ïadei bad ka jingpuid ïa ka jingpang bampong, khamtam ban pynduna ïa ka jingktah pat ïa ka met ka phad na ka daw jong ka jingpuid, shuh shuh ha ka jingpuid la pyndonkam ruh ïa ki tiar ki tar ba lah ban ong ba ki dei ki robot ne robotic-assisted procedures, bad kiwei kiwei ki jait tiar kiba katkum ka juk stad ba mynta na ka bynta ban sumar ïa ka jingpang bampong.
Ha kane ka jingïalang la ïakren bad ïasam jingtip para doktor, ki riew shemphang ha kane ka liang, bad kiei ki jingïakynduh jong ki ha ka por ba ai jingsumar khnang ban yn lah ban leh ïa ka jingpuid ïa ki nongpang ha ka rukom kaba biang tam bad ba ki nongpang kin ïoh ïa ka jingsumar kaba bha tam.
U Dr.
Rajesh Mistry u la kren shaphang ka ‘Da Vinci Robotic System’ ha Kokilaben Dhirubhai Ambani Hospital kaba ïarap ïa ki doktor ba kin lah ban leh ïa ka jingpuid na ka bynta ki bun jait ki jingpang bampong.
U la ong, “Ka jingpyndonkam lang ïa ki jingsumar da kaba pyndonkam ïa ki robot na ka bynta ba leh ïa ki jingpuid kiba kham jynjar hynrei ka bym da ktah than pat ïa ka met ka phad I nongpang, ka pynduna ruh ïa ka jingduna snam, ka pynduna ïa ka jinghap ban sah ha hospital bad ba I nongpang in ïoh ïa ka jingkoit kaba kloi.
Ki doktor ki lah ban leh ïa kine ki jingpuid kiba kham jynjar hynrei da ka rukom puid kaba biang sbiak, kaba ym don jingeh, bad ba ki dokror ki lah ban leh ïa ka jingpuid kat ba donkam ban leh da ka jingïarap jong ki robot bad kane ka pher ban ïa ka rukom puid ba ju leh baroh/ da ki rukom puid kiba ju leh baroh shi katta.
"U la ai jingmut ba ka jingpuid da ka jingpyndonkam da u robot lah ban leh na ka bynta ban puid ïa ka bynta jong ka kpoh, bad ka shadem, bad kumjuh ruh ïa ki katto katne ki bynta jong ka ryndang bad ka shyntur.
I Dr.
Mistry shuh shuh I la bynrap da kaba ong “Ia kane ka tiar ba long kum u robot ba la pyndonkam na ka bynta ban puid la shna ha kata ka rukom ba kan don ïa ki kti kiba don camera bad lai tylli kiwei ki kti kiba treikam ha kaba la pyndait ïa ki tiar puid.
Ka don ruh ïa u console ne ka kor ban pynïaid ïa kine ki tiar puid bad ïa kane ka kor la pynïaid da I operating surgeon ne I doktor ba pyntbit ha ka liang ban puid bad I doktor I la ban ïohi shai bha ïa kane ka bynta ba leh ïa ka jingpuid.
"U Dr.
Manoj Mulchandani, u la ong, “Ka jinglap kloi ïa ka jingpang lyngba ka jingleh ïa ka eksamin ne screening ka long kaba donkam bha na ka bynta ban ai pynduh jait ïa ka jingpang bampong ne cancer.
Ngi la ïohi bun ki nongpang na ka thaiñ kiba la wan sha ngi bad kawei kaba ngi shem ka long ka jingleh ïa ka screening program namar ka long kawei na ki jingodnkam jong ka thaiñ, ngi lah ban pynlait na ka jingkhlad jong I nongpang bad pyntikna ban ïoh ïa ka jingsumar ha ka por kaba biang bad kumta hi yn lah ban pynduh ïa ka cancer lada lap shen ïa ka.
"Haba ngam kham bniah shaphang ki lad ai jingsumar kiba katkum ka juk mynta bad kiba pynduna ïa ka jingktah ïa ka met ka phad I nongpang, u la bynrap, “Kine ki rukom ai jingsumar ki ailad ïa ki doktor ba ki lah ban leh ïa ki jingsumar kata da kaba puid wat ïa I bynta iba rit bha ruh ne ïa ka jingpuid ïa ka doh, ka pynduna ïa ka jingsahdak bad pynduna ruh ïa ka jingshitom hadien ba la dep puid bad pyntikna ruh ba ka jingpuid ka long kaba biang bha.
"Ka Kokilaben Hospital ka ngeit skhem halor ka jingïasam jingtip bad na ka por sha ka por ka ju pynlong ïa ki jingïalang ha kylleng ka India ba pynsaphriang jingtip shaphang ki rukom ai jingsumar kiba dang mih thymmai lyngba ka jingpyndonkam ïa ki kor ki bor teknology bad ki rukom ai jingsumar.
Da ka jingkiew jong ki briew kiba ïoh ïa ka jingpang bampong ha India, ka long kaba donkam shisha ban ïoh ïa kum kine ki rynsan kiba lah ban long ka bynta ba kyrpang ha ka rukom ai jingsumar.
Kane ka jingïalang ka la kut da ka jingseisoh namar ba ki doktor na Shillong ki la pynpaw ïa ka jingai khublei bad la ïasam ruh ïa ki jingtip kiba donkam.
Kane ka jingïasam jingtip kan ïarap ïa ki ban wanrah ka jingpher ha ka jingim ki nongpang bad kan nang kyntiew ruh ïa ka rukom ai jingsumar, khamtam ïa ka jingpang bampong ha ka thaiñ.
Shillong, Jylliew 02: Hadien ba la mih bun kiba la pynkylla sha ki Jait ne Kur Khasi da kaba shu leh affidavit, ka KHADC ka la pynmih da ka jingpynbna ne ka Notification ban maham ïa baroh ba kim lah ban shi pynkylla na ki Kut ne ki Jait bym dei Khasi sha ka Kur Khasi khlem da ïoh jingbit na ka Registration Authority bad ka Executive Committee jong ka KHADC.
Kane ka hukum ba la pynmih da ka Registration Authority jong ka KHADC, la ong ba ka Khasi Hills Autonomous District (Khasi Social Custom of Lineage) Act 1997, ka khang pyrshah ïa kane ka jingshim jait ne ka jingpynkylla jait, khlem da ïoh jingbit na ka KHADC.
Ha kajuh ka por ka KHADC ka bthah ruh ïa kino kino ki bor kiba hap hapoh u pud u sam ka KHADC ba kim dei ban pdiang ïa kino kino ki jingpynkylla jait sha ka jait Khasi ia kino kino ki briew khlem da ïoh da ka jingthoh na ki bor jong ka KHADC.
Shillong, Jylliew 02: Ka Sorkar Jylla ka la thung ia u Nongaiktien ka BJP bad MLA barim ka Mawsynram Bah Himalaya M Shangpliang kum u Nongaibuit ka Tnad Pule Puthi jong ka sorkar Jylla.
Ia kane la pyntip da u Commissioner & Secretary ba khmih ia ka Tnad Pule Puthi Pravin Bakshi ha ka jingpynbna ba la pynmih hynne ka sngi Thohdieng.
“U Lat ka Jylla u sngewbha ban thung ia u Bah Himalaya M Shangpliang, MLA barim kum u nongaibuit ka Sorkar Meghalaya, ha ka Tnad Pule Puthi ha ryngkat ki jingsiew bad jingmyntoi kat kum ka kyrdan Category “A" ong ka jingpynbna.
Kumban shu pynkynmaw, u Bah HM Shangpliang u la bat ia bun ki tnad sorkar kum u ophisar rangbah (IAS) ha shwa ba un iakhun ia ka elekshon MLA ha u 2018 bad jop ruh ha katei ka samoi na Mawsynram constituency.
Shillong, Jylliew 02: U Myntri ka tnat ki kam bording ka sorkar jylla u AT Mondal u la ong ba ka jingduna um ha pung Umïam ha une u snem ka long kaba ym pat ju jia koit ha ka history jong ka jylla bad kumjuh ruh ha ka history kane ka jaka pynmih bording.
“Ka jingdon um ha Umïam ka la duna shaba palat liam bad ka jingjyliew ka um ka don sa tang 3.
170 phut bad lada ka hiar sa tang 5 phut ka la dei ka jingeh ia ngi," ong u Mondal haba kren sha ki lad pathai khubor.
U la ong ba dei na ka daw ka jingduna um ba ka jingpynmih bording ka duna shaba palat pud.
U la iathuh ruh ba na ka liang ka sorkar ka la pyrshang ban wad ia ki lad ki lynti na bynta ban weng ïa kane ka jingduh bording ha ka jylla ‘lehse da kaba wanrah da ki projek kiba thymmai bad ïa kane lei ngin pyrshang ban pyndep noh kloi katba lah,’ u la ong.
U Mondal u la ïathuh ruh ba ka jingpynmih bording ka duna shaba palat pud lada nujor ïa ka jingdonkam bording ha ka jylla.
“Man ka sngi ngi donkam 6.
6 ne 7 million unit ka bording katba na ka jylla ngi lah ban pynmih tang 1.
5 million unit ban pyndap ïa ka jingdonkam ngi hap ban shu thied beit ïa ka bording," u la ïathuh.
Haba kylli ïa ka pisa kaba ka sorkar ka la pynlut ban thied bording u Mondal u la ong ba un ym lah satia ban ai ïa ka jingtip namar ka dor kaba thied bording ka kylla man ka kynta ‘dei tad ynda ngi la shim jingkheiñ lut ngin sa lah ban ai jingkheiñ hynrei ïa mynta ngam pat don ka jingkheiñ ha kti jong nga,’ u la ong.
Haba ïadei bad ka hukum ba dang shen ka High Court, u Mondal u la ong ba ka sorkar ka ai burom ïa ka kashari kaba la ai jingbthah ba ngin thied bording na kiwei pat ki jaka pynmih bording.
“Haba ngi thied bording ha ka dor kaba heh ngim ju shim bai bording na u paidbah ha ka dor kaba heh kumba ngi thied hynrei ka sorkar ka hap ban buria namar ïa ka dor jong ka bording ban sam sha u paidbah ym dei ba buh da ka MeECL ne ka tnat bording hynrei da ka State Electricity Regulatory Commission,’ u la ong.
Ha ka jing iaid lynti kum ka jaitbynriew Hynñiewtrep naduh ba sdang kynthong jong kane ka pyrthei ngi tip shai ba ngi long kawei ka jaitbynriew kumba ka jingrwai ba la rwai da u E Brektis Roy Wanswett u khynriam u pnar, u Bhoi, u War,  ngi dei u paid khasi ba iar.
Kynthup lang u Khasi Maram bad Khasi Lyngngam, Lada ngi phai khyndiat sha phang ka jing iaid lynti jong ka jaitbynriew Hynñiewtrep naduh ka por ba ka jing synshar Hima ka dang khlaiñ bad ka dang ia tylli mlon kawei ban pynlong ia kane ka ka Ri Hynñiewtrep.
Haoid lada ngin kyrtiang dien khyndiat sha ka mynnor kaba la leit noh naduh u snem 1835, bad balei ngi hap ban da kren bha naduh une u snem namar ba dei ha une hi u snem ba ki phareng ki la sdang knieh noh ia ka bor synshar khamtam hapoh ka Hima Sutnga ( Jaintia ) bad nalor kata ki la sdang ruh ban pyntrei kam ia ka buit pharia bad pynpait jaitbynriew.
Ki phareng kum ki nong synshar mynder ki la pyn treikam da kane ka buit phiah bad synshar bad dei ruh lehse naduh kane ka por ka la rung ha ki jingmut jing pyrkhat jong ki katto katto ki para doh ki para snam jong ngi namar ioh lehse kim pyn shitom ialade ban wad iala ka tynrai bad ka thymmei jong ka jinglong kawei ka jaitbynriew.
Ha ka por ba u Syiem Rajendra Singh u long u Syiem jong ka Hima Jaintiapur, bad dei ruh ha kane hi ka juh ka snem ba ki phareng ki la knieh noh ia ka jayanta pargana bad ka Gobha bad ki la pyniasoh( Merged ) ia kine ki jaka kawei bad ka sylhet bad kawei pat bad ka  Nowgong.
Bad ki la ieh tang ia ki bynta ba long lum ( Hill Area ) jong ka Hima Jaintiapur ba un synshar u Syiem Rajendra Singh bad une um treh bad ki phareng ki la pynlong British Area syndon ia ka Hima Jaintiapur baroh kawei.
Te hangne ngi sngewthuh ba ki phareng kum ki Nong synshar mynder ki la pyndonkam da kata ka buit phiah bad synshar ( divide et impera policy) bad dei lyngba kane ka buit pharia jaitbynriew jong ki la pyrshang ban pynsngewthuh bakla ha ngi ki khun ki ksiew jong u Hynñiewtrep bad khamtam eh ha kito ki jaka ba ki ioh ban synshar la pynrung ia kane ka rukom pyrkhat kaba sniew bad la ïohi ba tad haduh mynta dang don hi katto katne ki bym pat sngewthuh ba ngi ialong kawei ka jaitbynriew khasi ha Khmat ka ri India baiar.
Namar ha kum kane ka por ba kum ka jaitbynriew Hynñiewtrep ka iakhih iaksaid na ka bynta ban ioh ia ka hok kaba shongnia kaba ngi dei ban ioh ha kaba ia dei bad ka thung kam thung jam bad kiwei kiwei de ki hok kiba ngi dei ban ioh kum ka jaitbynriew Hynrei kyndit kynsan ka mih pyn ban ka sur na ki katto katne ki Riew Rangbah ban dawa noh la ka jong ka bhah na ka bynta ka jaintia.
Lada ka mih kaba kum kane ka sur na ki katto katne ki briew ka lah ban ialam bakla ia ka jaitbynriew lehse ki sngew ba ngi  ia pher, ngim beiñ ne kynthoh iano iano hynrei lehse ioh kim pat tip bha ia ka thymmei jong ka jaitbynriew Hynñiewtrep.
Ka kyrteng Jaiñtia kam thew ia ka jinglong jaitbynriew hynrei ka thew ia ka jaka bad ha ki por ba kham mynshwa la ju khot ruh ka Hima Sutnga bad ha kane ka Hima la shong la sah da ki khasi(pnar) na sha ki thaiñ ba long them pat la shong da ki khasi(war) takadaw ngi sngewthuh ba ka kyntien jaintia ka mut ne thew ia ka jaka bad ngi long beit kawei ka jaitbynriew.
Namar ngi don ka kur kaba tehsong ia ngi la ngi shong ngi sah ha la ka jong ka jong ka jaka Hima ne Elaka bad ngi dang don ka jing ia dei kur bad ka jingiateh kur na kawei ka Hima sha kawei pat ka Hima.
Lada ngi sngew ba la la ka Hima ngi kheiñ la la ka jong ka Ri bad la la ka kur ngi kheiñ la la ka jong ka jaitbynriew te hangta lah klumar bad kan mih shibun ki ri bad Shi bun ki jaitbynriew Hapoh ka Bri Hynñiewtrep hynrei kam long pat kumta ngi dang ia teh kur ngi tip ia ka kheiñ kur kheiñ kha takadaw ngi long beit kawei ka jaitbynriew Hynñiewtrep.
Hapoh ka bri jong u Hynñiewtrep ngi don shibun ki Hima bad ki Elaka naduh ki por barim bajah bad ngin add lang ia kine ki Hima ngi ioh ia ka Ri khasi bad hapoh ka Bri Hynñiewtrep ngi don ruh shibun ki kur ki jait bad ngin add lang ia kine ki kur ngin ioh ia ka jaitbynriew Hynñiewtrep.
Te na kata ka daw ngim dei ban sngewthuh bakla ba lada ngi ong ba la la ka jong ka Hima ne Elaka ngin kheiñ la la ka jong ka Ri te katno tylli shuh ngin don Ri ha poh ka Bri Hynñiewtrep? Bad hapoh ka bri jong u Hynñiewtrep ki don shibun ki kur ki jait bad lada ngi kheiñ ba kita ki kur kiba pher ba pher ngin kheiñ noh ba ki ia pher te katno tylli yn don jaitbynriew hapoh ka Bri Hynñiewtrep?  Te ngin add lang ia kine ki kur ki jait ngin ioh ia ka jaitbynriew Khasi.
U Dr.
Homiwell Lyngdoh Nonglait ha ka jing lamphrang ha ka kot jong u ka ‘Niam khasi’ u ong ka kyrteng khasi ka kynthup ia ki khasi baroh ki khasi pnar ki khasi war ki khasi Maram ki khasi khynriam ki khasi Bhoi ki khasi Lyngngam.
Ka jingwan jong ka sorkar phareng bad ka jingioh jong ka ban tuklar ia ka synshar ka Khadar hapoh ki Hima khasi ka la pynsamakariang ia kaei kaei kaba bha ba la buh la seng u longshwa u manshwa.
Ka iktiar bad ka kyrdan jong ki bakhraw bad jong ki khun ki Hajar jong ki Hima khasi ha ki por synshar phareng ka la nang hiar nang hiar.
Ka subsidiary Alliance System ka la wanrah bun kiei kiei kiba sniew bad ki kynrum kynram ha ka synshar ka Khadar.
Hapoh ka Bri Hynñiewtrep don bun tylii ki Hima kumba ka kdew sha khmat te ka ri jong ngi ha ka por jong u Dr.
John Roberts ka la don hapoh ka jingsynshar jong ki phareng u Dr.
John Roberts u dei u briew jong ka Welsh Mission ka ioh ban trei ha ka ri jong ngi da ka jing ai jing bit da ka sorkar phareng.
Ha ka por ba u Dr.
John Roberts u don ha ka ri jong ngi ia ka ri jong ngi la bynta ha ki ar bynta ba la tip kawei kum ka British India ne British Area bad ia kawei pat kum ka Indian Native State haba shu kren kyllum kawei na ki indian state kaba heh kadei ka Hima Jaintia Kaba la ioh ban long British India naduh ka snem 1835.
La pynduh ia ka jinglong Syiem hapoh ka Hima Jaintia da ki phareng bad la pyn neh  tang ia ki Daloi, wat la ym don Syiem shuh hapoh Hima Jaintia namar ba ka la kylla British Area pynban u Dr.
John Roberts u sngew ba ka Hima Jaintia ka don hi hapoh ka jylli jong kawei kajuh ka jaitbynriew.
Niuma u la lah ban pynpaw ha ki kyntien kiba mar ia sdang ka jingrwai ieit ri ( khasi Anthem ) ‘ Ri khasi Ri khasi nga ieit ia pha.
U Dr.
John Roberts um pdiang ba don ar tylli ki Ri hynrei tang kawei bad kumta um shem pyndonkam ia ki kyntien Ri khasi Ri jaintia nga ieit ia phi.
Ka paw shai ba ka kyntien Ri khasi ka kynthup ia ki Hima baroh kiba dei na kajuh kawei ka jaitbynriew.
Haoid ymlah ban Len u Dr.
John Roberts u la pynpaw ba don ar jait ki rukom synshar ha kato ka por hynrei ymlah khlem peit na kawei pat ka liang ia ka jingskhem jingmut jong u Dr.
John Roberts uba pynpaw ba ka ri bad ka jaitbynriew kadei ka juh bad tang kawei.
Ka rukom pyndonkam ia ka ktien" War" lane “Pnar" lane Bhoi te ka kham thew ia ki thaiñ kiba don jingiasoh bad ka Geography ha ka liang ka physical features ka shu long ka rukom kren ba ia kiba wan na thaiñ war la shu khot war ia kiba wan na thaiñ pnar la khot pnar ia kiba wan na thaiñ Bhoi la shu khot Bhoi kam mut ba war ne Pnar ne Bhoi ka dei ka kyrteng jong ka jaitbynriew.
Kum ban shu ai nuksa ki don ki jait laloo kiba shong ha pnar ki jait Lamin ha war bad ki Diengdoh ha kiwei pat ki jaka kum ha khyrim ne ha kiwei kiwei pat ki Hima kine baroh lai ki ia dei shikur ki mih na kajuh ka iaw bei ki dang ia teh kur te haba ia dei shikur kam lah long ba kin ia long la ka jong ka jaitbynriew.
U Nong rwai u rwai Hapoh ka Bri u Hynñiewtrep, Tal wiar u sohpetbneng, ngi dei ki khun u Hynñiewtrep.
