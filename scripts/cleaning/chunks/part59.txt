Ka jingiakhun hapdeng ka Moosalyngkat pyrshah iaka Mukhla Evergreen kala kut da kaba iakhaid haka 1st Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Saitjain.
Ka jingiakhun hadpeng kine ki arliang mamla kala wai khlem don mano mano ba ioh pynkhih jar.
Ka jingiakhun ka ban long haka sngi Nyngkong ka taiew ban wan kan long hadpeng ka Chutwakhu pyrshah iaka Shangpung Moosyiem haka por 2:30 PM.
Kane ka long ka jingpyntip sha phi ki kur ki jait, ki kha ki man, ki lok ki jor ba u Ma Kennedy Shylla, lok jong i Kong Nimon Sutnga ila khlad noh haka 21.
10.
2022.
I Ma Kennedy Shylla I dei i ba trei ha Soil and Water Conservation Officer, Jowai Territorial Division, Jowai bad I dei shnong trai na Trangblang West Jaintia Hills bad i shong i sah ha Khimusniang, Jowai.
I la ieh shadien ia I lok bad 3 ngut ki khun shynrang bad iwei i khun kynthei.
Ka jingleit ontep ia I kan long ha ka 23.
10.
2022 ha ka por 3 baje nohphaisngi ha u lum jingtep ka Balang Presbyterian Jowai.
Ka Sailung Ialong kala pynliem da 4-1 kol iaka Lutituber Ialong haka jingiakhun 1st Division Football Tournament kaba pyniaid ka West Jaintia District Sports Association (WJDSA) kaba long ha Kiang Nangbah Stadium haka sngi Thohdieng.
Ka Sailung Ialong ha kane ka jingiakhun kala ialehkai bha naduh ba sdang ka jingiakhun bad kala tam shakhmat 3 kol haka kylla step bad iaka kol kaba saw kala thep haka kylla miet.
Ia kine ki sawkol ka Sailung la thep da u Banshan Pale (1′), Casper Lhuid (18′), Dauruhi Pale (44;) bad u Mewanpynshai Dhar (78′).
Shikol ka Lutituber la thep da Richard Dhar (31′) Lashai ka jingiakhun kanlong hapdeng ka Moosalyngkat pyrshah iaka Mukhla Evergreen haka por 2:30 Pm.
U Myntri ba dei khmih ia ka tnat Sports & Youth Affairs ka sorkar jylla u bah Banteidor Lyngdoh, u la wan shakhmat ban pynpaw ia ka khmat kaba phuh samrkhie bad ka mynsiem kaba sngewkmen ba un ioh pdiang ia ka khubor ka jingioh ban khur takma jong ki kato katne ki nongiakhun kti ne ki arm wrestler ka jylla, ha ka rynsan bah ialehkai ba la tip ia ka kum ka 2022 WAF World Arm Wrestling and para arm wrestling championship ba long ha sor Antalya, Turkey.
Kum ban shu pynkynmaw ba ka ka jingsngew sarong ia ka jaidbynriew ka la wan nyngkong eh na kong Margareth Pathaw ba dei na ka shnong Umsning kaba la ioh ban khur ia ka takma ksiar na ka iakob iakhun kaba 60 kg left hand hadien ba ka la lah ba kan pynliem noh ia ka Santos Anna ka Brazil bad hadien kane, ka khubor ka ba la ioh lum ka iathuh ba ka kong Margareth ka la ioh ruh ba kan khur wat ia ka takma rupa na ka kyrdan iakhun jong kia Masters kaba la wan hadien ba ka la lah ba kan pynliem noh ia kawei na ki thei ialehikai jong ka ri Canada.
Sa kawei ka takma ba la khur da ki nong ialehkai ka jylla ba la mihkhmat ia ka India kala wan lyngba ka Angel Mary Mylliem Umlong ha kaba ka la ioh ba kan khur ia ka takma rnong, bad kumjuh sa uwei pat u rang ialehkai ba la ioh lem ban khur ia ki takma bad u Alexander Lyngdoh, uba na Namdong, West Jaintia Hills.
U Alexander u dei u nongialehkai uba kyrpang uba duna haka bor ioh sngew ne kyllut bad uba thlun haka ktien ka thylliej, hynrei ula pynpaw sha ka pyrthei ba u don ka sap ka tbit hadien ba ula iohkhur iaka takma rnong na ka Standing Men 80 kg Hearing Impaired" Category.
Haba kren bad ki lad pathai khubor, na ka liang bah Banteidor u la ong ba ha kane ka kynti kaba mynta na ka liang ka tnat sports kala iarap ia kane ka kynhun kaba long da kylla ka burom ia ka jylla namar dei ban kynmaw ba ha kane ka kynti ki nongialehkai ka jylla ki la mihkhmat ia ka India.
Haba kylli la ka tnat kan pynlong pat ne em ia ka jingpdiang burom ia ka kine ki nong ialehkai ynda haba ki la wanphai sha la iing, u bah Banteidor u ong ba kane kadei ka kam kaba hakhmat duh, ia kaba u la ong ba da lei lei ka sorkar kan nym lah ban iaid lait ban khlem da pynkup burom ia kine ki nongialehkai, da kaba yn pynlong artad da ka jingialang.
Ki nonghikai na ki skul bad kolej bapher bapher ka sor Jowai ki la wan ïashim bynta haka jingai jinghikai ba kyrpang ne Workshop ba shisngi halor ka phang “Ka rukom hikai ïaka ktien Khasi haki jaka pule".
Ïa kane ka Workshop la pynlong da ka Khasi Department jong ka Thomas Jones Synod College, Jowai ha Hall ka Thomas Jones Synod College haka sngi Palei.
Ka riew shemphang ki long ka Prof.
Dr Antoinette Kharmalki, North Eastern Hills University (NEHU) kala batai bniah halor ka phang “Ka Kara Ktien ha ka ban hikai ïaka ktien Khasi" bad haka sien shong ba ar ka la ai ka ai jingbatai halor ka phang “Ka jingthew ïaka jinglah ki nongpule.
Ka Kong Balarishisha Nongkynrih Assistant Prof Shillong College, ka la kren halor ka phang “Ki buit Hikai bad haka sien shong ba ar ka la ai ka jingïasyllok halor ka phang “Ka jingpynshongdor ïaka Ktien".
Ka jingthmu jong ka jingai jinghikai ka long ban kyntiew ïaka rukom thoh, rukom kren rukom kynnoh jong ki khynnah bad samla pule bad ka daw ka jingpynlong ïaka jingai jinghikai ka long ba ki nonghikai ki lap ïaka jingduna haki nongpule.
Prof.
Dr.
Antoinette Kharmalki haba batai bniah iaka mat kaba ka kren halor ka “Ka jingthew ïaka jinglah ki nongpule", kala ong ba ka jinghikai mynta kala ong ba kum ki nonghikai dei ban ithuh iaka jinglah jong ki samla pule ban pule.
Ka Kong Antoinette kala batai iaki artylli ki rukom hikai kynthup ka Humanistic Approach bad Traditional Approach.
Ka humanistic approach kadei kaba dang shu sdang haki 90, 80s kamut kumno phin approach lane ithuh ïaka dor jong ki nongpule bad ka sap ki nongpule.
Kala ong ki nongpule ki don laka jong ka sap pule ba buit, kum ki nonghikai Khasi bad ki nonghikai ia kiwei kiwei ki subject dei ban ithuh ia kata ka jinglong u/ka nongpule.
Ym lah ban ong ba baroh ki khynnah skul ki long kiba biej, hynrei ki nonghikai ki dei ban wad ki lad ki lynti ban pynjem iaka jingeh ki khynnah ban pule.
Mynshwa ka rukom hikai ne ka traditional approach la niew ba u nonghikai, kaei kaba ong u/ka nonghikai kaba dei suda.
Hynrei mynta u nonghikai u dei u nonglam lynti bad u ban pynshlur iaki khynnah bad dei ban ailad iaki khynnah ban iathir sani ia kano kano ka mat bad u nonghikai, kala ong ka kong Kharmalki bad bynrap ba ka jinghikai kaba mynshuwa ka kamra klas kalong kaba jar jar, hynrei haka humanistic approach ka kamra klas ka ailad iaki khynnah pule ban iakylli jingkylli bad u nonghikai.
Humanistic approach ka ailad ia ki khynnah jied iaka jingpule bad ki jingangnud katkum ka jingsngewtynnad kam dei shuh katta ka teacher-centered approach, kaba mut ba u khynnah pule un shu sngap iaka jingbatai u nonghikai, kala ong kong Kharmalki bad ong shuh ba da kaba thew woh iaka jinglah u/ka khynnah pule lah ban ioh ia u soh.
Ïaka jingai jinghikai la phiah haki ar bynta, ka sien shong ba nyngkong ba la pynïaid da u Bah EM Umlong bad haka sien shong ba ar la pynïaid da ka Kong RM Khonglah kiba dei ki nonghikai jong ka Thomas Jones Synod College.
Ka Shangpung Moosyiem kala jop da 2-1 pyrshah iaka Dulong haka jingiakhun football 1st Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Palei.
Ka Shangpung Moosyiem kala tam shakhmat da ki ar kol ha kane ka jingiakhun lyngba ka kol kaba la thep u Kenny Langbang (15′) bad u Mewotki Sungoh (48′).
Ka Dulong kala thep ia kane ka shikol lyngba u Clifford Lytan (50′).
Ka jingiakhun mynta ka sngi Thohdieng kanlong hapdeng ka Lutituber Ialong pyrshah iaka Sailung Ialong haka pr 2:30 pm.
Ka  Open Basketball Tournament kaba pyniaid da ka West Jaintia District Sports Association (WJDSA) ha Thomas Jones Synod College, Jowai kala iaid shait shait bad kala poi sha ka sngi kaba lai.
Haka jingiakhun kaba long haka sngi Palei, ka Kingsmen kala jop da 80-75 iaka Don Rua, ka SCB kala shah pynliem da 45-60 haka DSE.
Ha kawei pat ka jingiakhun ka Onyxx kala jop da 51-11 iaka Chutwakhu bad ka Ladthadlaboh kala jop da 46-43 iaka Azriel.
Ka iakhun haka sngi Thohdieng kan long hadpeng ka Newhill pyrshah iaka Azriel, ka DSE pyrshah iaka Ladthadlaboh, ka SASWJ pyrshah iaka Don Rua bad ka Chutwakhu pyrshah iaka Kingsmen.
Kane ka jingiakhun kan sdang naduh ka por 3 PM.
Ka long ka khubor ba ai jingkyrmen ia u paid nongpang namar ka jingdon ka Woodland WK Hospital, ka hospital kaba dang shu plie ha kine ki khyndiat snem, kata haka 15 Nailur 2020 kala long ka jingkyrkhu na shalyndet hadien ba kala jop haka ban ai jingsumar ia i khyllung iba kyllung tam bad ka sien kaba nyngkong eh na ka jingpang jingshitom ba khamniar eh ban shem ha Rilum Jaintia.
Kane ka jingpang kaba kham niar ban iohpang kaba la lap da ki doktor dei kaba la tip kum ka Congenital Diaphragmatic Hernia ne ka jingpang hernia.
Ka dei ka jingpang barit shilliang ki tor (lungs) na ka jingkiew ki snier shajrong ne ngiat jubor ia ki tor kaba ktah iaka jingheh jingsan ki tor kaba pynshitom haka ring pynhiar mynsiem.
Kane ka jingpang hernia la iohkem pang da iwei i khyllung ba dang shu kha ha Jowai Civil Hospital, Ialong.
I dei I khun jong I kong Merry June, I longkmie na kawei ka shnong kaba jngai tang kumba 30 KM na Jowai.
Ia ine I khyllung la kha ia i haka 7 tarik Risaw 2022 bad ki doktor kila lap ba I don ia kane ka jingpang hernia.
Ki doktor jong ka Jowai Civil Hospital Ialong mar sien lap ba ini I kyllung I shitom jur na kane ka jingpang hernia kila bthah ia kiba haiiing pynkit noh ia I sha kiwei ki jaka sumar ne hospital kiba don ventilator.
Kane kala kdew shai ba ka Jowai Civil Hospital kala phiel wat la ka dei ka hospital kaba la rim ha rilum Jaintia, hynrei ka duna iaki doktor ki tbit bad ki tiar ki tar.
Haduh mynta ba ka jylla kala rakhe iaka 50 snem iaka jingioh jylla ba pura, kane ka hospital ka dei treikam hi tang kum ka referral centre.
Bun ki case ne ki jingpang jingshitom kane ka hospital ka phah sumar sha ki jaka sumar kiba don sha sor Shillong bad kiwei kiwei ki jaka sumar.
Lah ban pynkynmaw ba iaki kor ventilators ha u snem 2021 la dep buh iaki haka COVID Hospital ha Maternal & Child Hospital ha Panaliar, Jowai.
Kine ki ventilators mynta la bun bun bnai khlem pyndonkam ia ki ha kane ka Covid Hospital.
Kumta kiba haiing ruh khlem pynslem kila rai ban kit ia ini I khyllung ban phah sumar bad ka hospital kaba jan tam kaba don ha Rilum Jaintia, ka dei ka Woodland WK Hospital kaba la tip iaka kum ka multispecialty hospital kaba don ha Sabahmuswang, West Jaintia Hills District.
Kane ka hospital ka jngai tang 7 KM na Jowai.
Kumta la pynkit ia ine I khyllung sha Woodland WK Hospital ban ioh iaka jingsumar kaba paka bad la buh ia I ha Neonatal Intensive Care Unit (NICU) hapoh ka jingkhmih jong ka Dr Snigdha Pathak paediatrician ne ki doktor ba dei peit iaki khyllung khynnah.
Ini I kyllung hadien ba ila kham ioh bor bad I don tang 3 sngi ba mih sha pyrthei, katta haka 10 tarik Risaw la sumar noh ia I hapoh ka jingkmih u Dr.
Peter Daniel S Khariong, Paediatric surgeon haka jingiadonlang i anaesthetist Dr Sharon Rymbai bad u Dr Debashish Das bad ki OT staff Brother Jibon Roy Syngkon and sister Deimaya Pde.
Kane ka jingsumar iaka jingpang hernia ine i khyllung kala long jop bad kala wanrah iaka jingkmen ia baroh kiba haiing hasem ini I khyllung bad ka jingphuh phuhmat ki doktor bad ki nontrei ka aspatal ba kila ioh kheit ia u soh ka jingjop.
La rah biang ia I khyllung sha NICU ban jurip bniah iaka jinglong jingman ka koit ka khiah jong i.
Ha kane ka juh ka sngi la weng iaka ventilator bad haka sngi ka bud ini I khyllung I la ring pynhiar mynsiem hi dalade khlem pyndonkam iaki kor ki bor bad la rah ia I sha jaka buh khyllung ne baby room jong kane ka jaka sumar.
Ine I khyllung I shait I khlain bad ila ioh ruh ban dih iaka jymbuin I kmie haka sngi ba ar hadien ba la dep sumar.
Haka 15 tarik Risaw 2022 ine I khyllung iba la ioh iaka met kaba koit kaba khiah ila ioh mih na Woodland WK Hospital.
Katkum ka jingiathuh ki doktor ka Woodland Hospital kane ka jingsumar ka dei kaba nyngkong eh ne 1 st Neonatal Surgery ha ka rekod jong kane ka hospital bad I nongpang ruh I dei iba khyllung tam ban shah sumar.
La iathuh ba kane ka jingpang kadei kaba kham niar ban lap bad ka ju lap tang ha u/ka nong pang iwei na ki 3000 ngut.
Kum kine ki jingpang marsien lap dei ban phah sumar bad lada ym ioh ban sumar haka por kaba biang ka wanrah iaka jingjia kaba sngewsih.
Kane jingjop ka Woodland WK Hospital ban sumar ia ine I khyllung hapoh ka jingkhmih jong u Doktor Werlok Kharshiing, kum managing director ka hospital kaba don iaka thong ban ai ka jingsumar kaba bha tam ia u paidbah ka rilum Jaintia ym tang ba ka ai jingkyrmen ia kiba sngew kutlad, hynrei ba kan ioh ka jing ithuh bad ba hap ban tip ba kane ka aspatal kaba dei tang maka ha rilum Jaintia baroh kawei kaba biang ki kor ki bor bad ki doktor bad kam duna na kiwei ki hospital.
Ka thong jong ka pyrthei baroh kawei kat kum ka SDG 2030 ka long ban pynlong ia ki Nongbah, ki jaka sor bad ki khapsor kiba lah ban kynthup lang ia baroh khlem da iehnoh shadien iwei ruh khamtam ha ka roi ka par.
Kawei na ka thong ba kongsan tam ka dei ban pynsuk ia ka leit ka wan jong baroh ki briew khamtam ban kham pynsuk ia ki briew ba jynjar khamtam eh bad  pynleit jingmut kypang ia ka leit ka wan na ka bynta na ka bynta ki briew kiba don ka jingduna ha ki dkhot met.
Bun na ki nongshong shnong jong ka Meghalaya ki lah dep mat ia ka jingsohsat ha ka jingim jong ki na ka daw ka jingduna/ jingbym lah ha kiba bun ki liang ka ba khanglad ia ki ban iaid beit ki kam ki jam ha ka jingim jong ki.
Kaei kata ka jingduna? ka jingduna ka long kum ha ka dur ka shatri kaba kynthup ia ka jingbym treikam bha ki dkhot met, ka jingshah pynkhring ha ki kam ki jam, ka jingbym iohlad ban shim bynta pura ha kiba bun ki bynta bad kane ka don jingiadei bha bad ka jingthroin ha koit ka khiah, ka jingbym kiew ha ka liang ka pule puthi , ka jingduna ha ka liang ka ioh ka kot bad ka jingduk kaba dei ruh kawei kaba ktah haduh katta ia ki briew kiba don ka jingduna ha ki dkhot met.
Katkum ka World Health Organisation ka pyni bad kdew ba kane ka mih baroh na ka daw ka jingduna jong ka jingshakri ba lah ban ioh bad shibun kiwei ki diengpynkiang kiba khanglad ha ka jingim ba man ka sngi.
Ka jingbym biang ha ka jingshakri ha ka leit ka wan kadei kawei ka dawbah kaba pynsohsat bad ktah haduh katta ia ka jingim jong ki briew kiba don ka jingduna ha ki dkhot met ha ka jingim ba man ka sngi.
Ki kali ba pyndonkam na ka bynta ka iaid ka ieng jong ki paidbah ki long kum u budlum ba kongsan eh ha jingim ba man ka sngi na ka bynta ka roi ka par ha ka imlang ka sahlang kaba pynlah ia ki briew ban poi sha ki jaka pule, sha ki kam ki jam, sha ka jingiadei kam dei jam kaba pynlong ban don bynta ha ka imlang ka sahlang.
Ki briew kiba don ka jingduna ha ki dkhot met ha Meghalaya ki ia kynduh ia ka jingsohsat ha ka jingim jong ki, kadaw ka jingduna ka jingshakri da ki kali paidbah ne kali sorkar ha ka leit ka wan kaba wanrah ka jinghiar ne duna ha ka jingiadei ne don bynta ha ka imlang sahlang, ka wanrah ruh ia ka jingduh jingmyntoi kaba khraw haduh katta katta bad ka ialam ruh sha ka jingshah iehnoh beiñ kaba long thik kum ka jingriam kaba ialam sha ka jingduk bad ka jingsngew marwei.
Haoid ka sorkar kmie lyngba ka Ministry of Social Justice and Empowerment ka la pyllait paidbah ha u snem 2015 ia ka Campaign kaba ki khot ka Accessible India Campaign da ka jingthmu ba kongsan ban pynlong ia ki ïing sorkar ne jaka treikam sorkar bad kumjuh ki ïing jong ki riew shimet kiba iadei kam dei jam bad ki paidbah ba ki dei ban long kiba pynsuk ia ki briew kiba don ka jingduna ha ki dkhot met ban poi sha ka jaka ba dei ban poi.
Kawei ka mat ba koongsan ka kdew ruh ba shwa u bnai June 2022 kumba 25% ki kali sorkar ba pyndonkam na ka bynta ki paitbah ki dei ban long kiba suk pura na ka bynta ki briew kiba don ka jingduna ha ki dkhot met hynrei kumba ngi iohi mynta ha ka jylla Meghalaya ym pat iohi dak eiei watla bun ki briew kiba don ka jingduna ha ki dkhot met ki la angnud bad thrang lah slem bah  ban don noh da ki kali kyrpang ban pynsuk ia ki.
Ka jingduna ha ki dkhot met kamdei satia ban long kadaw ka jingshah iehnoh beiñ ha ka roi ka par hynrei dei ban iatreilang da kaba kynthup lang ruh ia ki ha imlang sahlang bad pyntreikam pura ia ki hok,  kiba long ka lad ka lynti ban wanrah biang ia ka jingkyrmen ha ka jingim jong ki.
Da u Ferdinand Lyngdoh C/o Lamare 1st house Bhayakul Laitumkhrah, Shillong.
Ka Khasi Students’ Union (KSU) San Shnong Unit kaba kynthup iaka shnong Pynthorsale, Mukhaialong, Cham Cham, Mutong bad Lumshyrmit kan sam khusnam ia ki samla pule kiba pass bha haki eksamin bapher bapher.
Ki samla kiba bit ban aplai ia kane ka khusnam, na ka matrik kalong ia ki to kiba ioh 65 percent haka SSLC bad 60 percent haka HSSLC, katba haka Bachelor Degree 55 percent Iaki jingtip ba khambniah la ban ioh na ki  nongkitkam ka KSU San Shnong 9862665748/8787495778 / 9362784241.
Ka Elaka Lakadong haka sngi ba Ar kala pynlong iaka dorbar elaka haka shnong Lama bad kala jied ruh iaki nongkitkam ba thymmai bad la jied ruh san ngut ki dkhot executive committee na ki kynthei.
Ka samoi treikam jong kane ka committee kaba thymmai ka long na ka bynta u snem 2022-2025.
Ha kane ka dorbar la ia ka report treikam na ki committee bapher bapher bad kumjuh na u secretary elaka haba la  pdiang sngewbha ia ka kumba ka long.
Kine harum ki nongkitkam bad ki dkhot ba thymmai: Chairman -Shri.
Oldwing Shadong (Dolloi) Vice Chairman- Shri  Elwin Rymbai (Lakadong Umlatdoh) Secy- Shri.
Eshrom mynthlu (Kwator) Asst.
Secy -Shri.
Firmly Rymbai (Lakadong Umlatdoh) TreasureR -Shri.
Hamram Lamo (Lakadong Umlatdoh) Adviser -Shri.
Samson Lyngdoh (Borghat) wa u Ngaitlang Shylla (Lama) Executive Member: Shri.
Shanbor Suchen ( Natbor) Shri.
Mewell Syrti (Umlyngsha) Shri.
Karly Mynthlu (Demlakang Shri.
Shaniah Suchen (Lama) Shri.
Bling Rupsi (Kwator) Shri.
Peit Suchen (Borghat) Shri.
Maldiny Amkhloo Shri.
Differently Rymbai (Lakadong Umlatdoh) Smt.
Sel Mynthlu (Kwator) Smt.
Liew Lyngdoh(Borghat) Smt.
Charity Rymbai.
(Lakadong Umlatdoh) Smt.
Kyrmen Rymbai (Lakadong Umlatdoh) Smt.
Nidawan Chadong.
(Lakadong Umlatdoh) Baroh ki Waheh Chnong naduh u Waheh Lakadong Umlatdoh, Umlyngsha, Lakadong Ummat, Lad-lakadong, Lama, Natbor, Borghat, Pdeiñwahkhynriaw, Demlakang, Kwator kin long ki dkhot jong ka executive committee.
U Deputy Commissioner (Supply), East Jaintia Hills District u pynbna paidbah ba la pyllait ia u Khaw rashon na ka bynta u bnai Risaw (October), 2022 ha East Jaintia Hills District.
Ka jingsam ka long kumne, ia u Khaw AAY yn sam 35 kilo shi ing shibnai ha ka dor T.
3.
00 shi kilo, ia u Khaw PHH yn sam 5 kilo shikhlieh shibnai ha ka dor T.
3.
00 shi kilo.
Katba ia u Khaw Non- NFSA pat yn sam 7.
215 kilo shiing- shibnai.
Ka dor die lang ka ba long T.
11.
77 shi kilo bad ha ka dor die khutia ka ba long T.
12.
34 shi kilo.
Kumta, la kyrpad ia ki paidbah ba lada lap ba ki Dealer kim die kat kum ka dor lane kg kumba la bthah ne kdew haneng, ki dei ban ujor sha u Deputy Commissioner (Supply), ka East Jaintia Hills District lane phone sha u Toll free No.
1697, lane sha u District Grievances Officer ka East Jaintia Hills District.
Ka Demthring kala pynliem da 2-0 iaka Chutwakhu haka lympung ialehkai football 1st Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Balang.
Ia kine ki ar kol ka Demthring kala thep lyngba u Richard Suting (23′) bad u Spain Ryngkhlem (83′).
Lashai ka sngi ka jingiakhun kan long hapdeng ka Shangpung Moosyiem pyrshah iaka Dulong haka por 2:30 Pm.
Ka Open Basketball Tournament kaba pyniaid da ka West Jaintia District Sports Association (WJDSA) kala sdang ha madan basketball ka Thomas Jones Synod College, Jowai haka sngi ba Ar.
Ha kane ka sngi sdang ka Ladthadlaboh kala jop da 45-19 pyrshah iaka Newhill, katba ka Don Rua kala jop da 72-24 iaka Onyx.
Ka Don Rua bad ka Onyx ki dei ki kynhun na sor Shillong.
Ha ka jingiakhun kaba lai ka Azriel kala jop da 45-23 SCB bad ka jingiakhun kaba khatduh la Kingsmen kala jop da 43-35 iaka SASWJ.
Kane ka lympung kan kut haka 25 tarik une u bnai bad man ka sngi ki don saw tylli ki jingiakhun.
Ia kane ka lympung la pynlong iaka haka dur jong ka Day and Night lane haka por mynsngi bad mynmiet.
Ki don haduh 10 kynhun kiba iashimbynta ha kane ka lympung na kaliang ki shynrang bad 2 na ki kynthei.
Na ki shynrang ki kynthup iaka Ladthadlaboh, Kingsmen, DSE, Don Rua, Azriel, SAS-WJ, SCB, ONYXX, Newhill, Chutwakhu.
Ka khusnam iaki lahduh na ki shynrang ha kane ka jingiakop ka long T.
60 hajar ba wan ba ar T.
30.
Na ki kynthei pat ka khusnam lahduh ka long T.
30 hajar ba wan ba ar T.
15 hajar.
Ki don ruh ki khusnam shimet kiba kynthup iaka MVP, Top Scorer, Defensive Player bad ka Promising Player.
U kongsan ba wan plie ia kane ka tournament u dei u ma LD Lakiang chairman ka Jowai Municipal Board haka jingiadonlang ki nongialam bad ki dkhot ka WJDSA, ki nonghikai ka Thomas Jones Synod College nalor kiwei kiwei.
Ka ophis jong ka Divisional Forest Officer, Jaintia Hills Wildlife Division kala pynkup burom iaki 35 ngut da ka Wildlife Samaritan Award haka sngi pynkut iaka Wildlife Week Celebration ha iing dorbar ka shnong Raliang haka sngi ba Ar.
Kine ki 35 ki nongshong shnong kiba ioh pyllait iaki mrad khlaw ki dei na East Jaintia Hills bad West Jaintia Hills District.
Ia kane ka taiew lehkmen ban pynsngewthuh bad hikai ban iada bad pynneh pynsah iaki mrad  khlaw la sdang naduh 10 tarik u bnai Risaw da ki jingiakop Drawing/Painting, Quiz, Eassy bad Extempore speech ki ba la shim bynta da ki khynnah skul bad la sam ruh iaki khusnam sha ki nongjop.
Na West Jaintia Hills District kiba shah pynkup burom ki don 29 ngut bad kine ki kynthup ia u Wompher Suting na Sohphoh, ka Wanisha Lyngdoh bad ka Nidapyntngen Dkhar na Mookaiaw, u Recreation Bareh na ShilliangMyntang, u Dayoomonmi Bareh na ShilliangMyntang, ka Mira Gashnga na Moomon Mihmyntdu, u Lakstar Suchiang na Thadmuthlong, u Manhawni Rymbai na Lad Mukhla, ka Dawanhun Shadap na Mihmyntdu, u Teibha Suna na Mukhla Nongrim, u Riwis Pyrphet na Mawkyndeng, u Bait Phalangki na Nartiang, u Wanbun N Dkhar na Moopyllaitsyier Khliehtyrshi, ka Hamsynta Suchiung na Laskein, u Nathaniel Marwein na Ummulong, u Tremiki Joseph Passah na Khonshnong, u Marwei Manar na  Amlanai, u Alnot Langshiang na Amsyrwai, u Nibanri Biam na Saba, u Charles Sumer na Lad Mukhla, u Ebanseus Shulla na Ummulong, u Tipmiki Shylla na Sabahmuswang, u Pynbiang Muruh na Tyrshang, u Phaitki Suna na Mukhla, u Soolang I Pale na longlwit, u Nipaya Dhar na lalong, u Nijanbha Lakiang na Chyrmang, u Riship Mylliem na Moomon Mihmyntdu bad ka Komnehi Phawa na Wahiajer.
Na East Jaintia Hills District ki don 6 ngut, kine ki dei u Deibor Suchiang  wa ka Rita Pakyntein na Ladrymbai Dongwah, ka Bornalee Kharlukhi na Mawlailawrynghep, ka Aiba Lamare wa u Robert Carlos Wahlang na Sutnga bad u Prosper Pyrngai na Umkiang.
U kongsan u dei u Principal Chief Conservator of Forests (Biodiversity & Wildlife) bad Chief Wildlife Warden, Meghalaya S.
M Sahai, IFS bad u symbud kongsan Conservator of Forests (M&E) PK Agrahari, IFS ha ryngkat ka kong N.
Laloo, MFS, Divisional Forest Officer kila pyllait paidbah iaka kot kiba la shondur ha kylleng ki jaka East Jaintia Hills bad West Jaintia Hills District ka ba la ai kyrteng, ‘Mammals of Jaintia Hills’.
U SM Sahai haba kren ula ong ba ka jingrakhe iaka wildlife week ka dei ban pynsngewthuh bad hikai iaka ban tyngkai iaki mrad ki mreng bad ki khlaw ki btab.
Ula iathuh ba ruh ba ka skim Integrated Development of Wildlife Habitats’ (IDWH), ka tnad kam khlaw da ka jingiatreilang bad ki kynhun bapher bapher  kala ithuh 22 tylli ki jait mrad kiba kynthup  iaki 16 jait kiba im ha ryngkew (Terrestrial) bad 6 jait kiba im hapoh um (aquatic life).
Ha Jylla lyngba kane ka skim la ialeh ban pynneh pynsah ia u Clouded Leopard ne u State Animal.
Kiwei kiwei kiba kren ki kynthup ia u PK Agrahari, Dolloi Raliang Elaka & Chairman Ka Khloo Blai Ka Kur Lyngdoh Raij Raliang Community Reserve, u ma Chawas Lyngdoh, u Range Forest Officer, I/c Jowai Wildlife Range, S Law uba la pyni ha pyrda (screen) iaki jait mrad ha rilum Jaintia, Chairman Ka Khloo Blai Ka Raij U Langdoh longlang Community Reserve, Rikut Parien, kong N Laloo, MFS, Divisional Forest Officer bad kong M.
Suchiang, Forest Pleader.
Ia ka jingialang la pyniaid da u S.
Budnah, IFS, Divisional Forest Officer, Social Forestry Division, Jaintia Hills, Jowai bad la pynkut ia ka jingialang da ki kyntein khublei na u S.
Ch.
Sailo, MFS, Assistant Conservator of Forest, Social Forestry Division, Jaintia Hills, Jowai.
Ka Nangbah Iawmusiang kala jop da 3-0 iaka Mukhla Raij haka jingiakhun 1st Division Football Tournament- Chatister Kharkongor Memorial Trophy kaba pyniaid da ka West Jaintia District Sports Association (WJDSA) ha Kiang Nangbah Stadium haka sngi ba Ar.
Ia kine ki 3 kol ka Nangbah Iawmusiang kala thep 2 kol haka kyllastep bad shikol haka kylla miet kaba la biang pura iaka ban khur iaka namjop.
U Wanbiang Passah ula thep shikol (20′) bad u Dawyoolangki Pasi ar kol (39′, 55′).
Ka Mukhla Raij kala pyrshang ban iakhun ban ioh thep kol bad ban iatynjuh iaki rang ialehkai ka Nangbah, hynrei haduh ba kut ka por kam shym la ioh iaka kabu ksiar kaba paka ban pynkylla sha ki kol.
Lashai ka sngi ka jingiakhun kan long hapdeng ka Demthring pyrshah iaka Chutwakhu haka por 2:30 pm.
U Kyrmen Shylla ula aiti iaka song pisa kaba T.
1 lakh bad T.
50 hajar sha ki lahduh ka Super League Football Tournament kaba tip ruh kum ka 2nd Kyrmen Shylla Contribution Trophy kaba pyniaid da ka East Jaintia Hills District Football Association haka sngi Nyngkong.
Ka Rymbai Iawpynsin ka dei ka lahduh haka Super League hadien ba kala wan haka kyrdan kaba khliehduh haka miej iakhein poin, katta kala kamai 15 poin na ki 7 sien iakhun katba ka ka Sutnga SSSC kaba kamai 13.
Ka namjop ka Rymbai Iawpynsin ha kane ka league kan ioh ka lad ban mihkhmat ruh iaka district East Jaintia Hills sha ka Meghalaya State League 2022.
Ha kane ka sngi la sam iaki medals bad certificate sha ki nongialehkai baroh ar kynhun.
Iaka Emerging player award la ioh da u Beneson Suting jong ka Khliehriat West FC.
La pynlong iakane ka jingialang haka mini football ground ka association.
Ha kane ka sngi la iadonlang ruh ki rangbah naka thain, ki nongialam bad dkhot ka EJHDFA bad kiwei kiwei.
Ka Tuber Kmaishnong Social, Cultural & Sports Club kala pynhap pyrda noh iaka 25th Inter Dong Football Tournament kaba dei ruh shibynta ka jinglehkmen jubili rupa ne ka Silver Jubilee Celebration(1997-2022) haka sngi Thohdieng, ka taiew kaba la dep.
U kongsan Ma Kyrmen Shylla Minister Revenue & Disaster Management, Social Welfare etc.
Government of Meghalaya bad u symbud kongsan MDC ka thain ma Lasky Rymbai kila wan ban sakhi ia kane ka prokram.
Ha kane ka sngi la pyllait paidbah iaka souvenir bad u maw tablet sah jingkynmaw iaka jingrakhe jubili.
La pynkup burom ruh iaki nongkit kam sports kiba treikam naduh 1997-2022.
La pynphuh pynphieng shuh shuh ia kane ka program daka jingshad jong ki khun samla ka shnong iaka Theme song jong ka Jubilee.
Ka jingialeh kai final ka long hapdeng ka Tuber Wahshnong SC pyrshah iaka GFF Family FC ha kaba ka Tuber Wahshnong SC ka la jop 3-0.
Ka por ka samoi jong ka jingpynkhreh ia kawei na ka jinglehniam kaba khraw bad bna nam tam ha ka jylla katta ka Shad bad ka Pomblang jong ka Hima Khyrim kaban long ha ka 6-7 tariki u nai Naiwieng 2022, ka la sdang da ka jinglah ban pyndep ia ka Phing Phlang bad hynne pat ka sngi ka 17 tarik u nai Risaw 2022, ki paid nongshong shnong ka Smit naduh ki Rangbah bad ki samla kila mih ryntih shriak ban pyndep ia ka kamram ban sop ne tap ia ka iing sad ka iing sunon, kaba ha ka kynti kaba mynta la jingsop ne tap phlang ka dei ia ka bynta lam sepngi jong kane ka iing sad ka iing sunon.
Haba phai sha ka phing phlang, ia kane ka kam la pyndep ia ka ha ki  ki 6 sngi hapoh ka jingialam ka jong u Lyngdoh ka Raid Nongbri.
Ki shnong ki thaw kiba la wan ban iashim bynta ha ka ban ia phing phlang ka long kat kum ka sngi ka ia kaba la bud bad pynbeit ryntih ia ki, katta ha ka 1 tarik Risaw ba dei ka sngi Rynghep la sdang da ka kynhun na ka shnong Umphrup, bud pat sa ka kynhun jong  Umiew Maw U Saw bad Umtngew ha ka 3 tarik ba dei ka sngi Pamtiah, ha ka sngi Iewduh jong ka 5 tarik la wan ban mih paidbah sa ki nong shong shnong ka Thangsning bad Laitdiengsai, ha ka sngi Lyngka jong ka 6 tarik la dei sa ka pali jong ka Mawlali, Thynroit bad Mawkatheiñ, sngi Iew Nongkrem katta haka 7 tarik la dei pat sa ka pali jong ki paid ka shnong Thadan bad Laitkseh.
Hadien ba la pyndep ia ka phing phlang, hynne pat ka sngi, ka 17 tarik u nai Risaw, ka jingpynkhreh ia kane ka lehniam bad shad ainguh ai dem ba shisien shi snem jong ka hima, ka la jam pat shaka bynta jong ka jinglaw bad sop thymmai ia ka iing sad.
Kumba dei ka riti ka dustur, shwa ka jingiashimti paidbah, u Sohblei na ka kur Mawroh, u la kiew halor ka iing sad iing sunon naka bynta ba un law ia u Satep, hadien kane, la shimti noh pat sa ki paid nong shong shnong ka Smit hapoh ka jingialam ka jong u Sordar ka shnong Smit bah Pynshongdor L.
Nongbri, ha kaba la sakhi  ba wat hapdeng ka jingwan ban pynthut noh ka jong u slap uba ka wan ban ther jur, hynrei kumba la buh ia ka sngi ka iai ban pyndep ia ka kam, ki paidbah, ki la pynsted ia la ka kti ka kjat bad ban ia ia trei lang kum ka kynhun naduh ka pynkhuid ka pynsuba da kaba sar ia u pring, ban lum ban lang ia u phlang rim, nangta ban ia thir ia ki thri, ban ia thliej ia ki siej  bad kumta ter ter, hapoh ka jingpeit bad khmih jong ki ki khmat riew Rangbah, kiba la mlien bad tip bha shaphang kane ka kam.
Ha kum kane ka por, u Pa’iem, u Syiem Khynnah u Kong-ngor, ka Syiem Sad, ki kato katne ki Myntri bad kiba khraw ba tri jong ka hima khynrim, lem bad ki riew paidbah kynthei bad shynrang ki la wan ban ia sakhi ia kane ka sngi ne ban iarap ban ia ai lem ia ka kti ban ia sar ban ia pynkhuid pynsuba ban thiew kynbat.
Haba kren bad u nongthoh khubor, u Syiem ka Hima Khyrim Pa’iem Dr Balajied Sing Syiem, u la ong ba ha kum kane ka sngi, ki khun ki hajar ka shnong Smit ki la mih shynrang bad kynthei ban pyndep ia kane ka kam, kaba long kum shi bynta ka dak ka jingsdang ia ka jingpynkhreh ia ka lehniam leh rukom kaba shi sien shi snem jong ka Hima.
Haba kylli ia kiei ki dak jingkylla, kaba kum us Syiem u kmie u shem bad iohi ia kum kane ka sngi jong ka jingsop phlang ia ka iing sad ka iing sunon, na ka liang u Pa’iem u pynpaw ba ha ki por ba u dang samla, ki da don shisha ki riew rim kiba ha kum kane ka sngi jong ka jingsop phlang thymmai ia ka iing sad ka iing sunon, ki da nang shisha ban sop, hynrei katba nang iaid ki sngi ki ia, ka jingbym don shuh ki riew rim, ka pynlong ia ka Hima ba ia kum kane ka sngi, ka hap ba kan khot ne ban wer lang ruh ia ki khun ki hajar na kiwei pat ki shnong ki thaw, ban wan haka ban ai ia ka kti kadiang kti kamon ban iarap ban sop ia ka iing sad ka iing sunon.
Ka ophis u Deputy Commissioner, West Jaintia Hills District kala pynshlur ia ki kynhun, ki klob, seng treimon sngewbha ban shim kabu iaka lad jingiarap jong ka prokram Yess Meghalaya.
U Kyrwoh na ka ophis u Deputy Commissione ka ong ba haduh mynta ka West Jaintia Hills District ka dei kaba duna na ki district kiba aplai ia kane ka prokram Yess Meghalaya kaba ai jingairap pisa haduh T.
1 lakh sha ki kynhun kiba shah jied na ka bynta ban kyntiew iaka bad pynkup bor iaki khun samla.
Ha kane ka prorkam ka jingiarap pisa ka dei na ka bynta ki kynhun ne seng kiba trei ban kyntiew iaka bad pynkup bor iaki khun samla ha kino kino ki jait kam.
Kine ki kynthup iaki Societies and Cooperatives, Voluntary Organisations, Youth Clubs, Not for profit organisations, Socio Cultural Clubs, Alumni Association bad Community level youth institutions/organisations/groups Ki kam kiba pdiang lyngba kane ka prokram: Ka prokram pynsngewthuh ban tyngkai iaka mariang Ka Financial literacy workshops and campaigns ne ka jinghikai ban kynshew pisa Ka jingialap ban lait na ka jingdih iaki kynja pynbuaid, ka jiingioh lok khynnah ne ioh khun khynnah, Career Career counselling, ki prokram ba don bynta kiba bun ki samla, ki prokram ba iadei bad ka bor pyrkhat.
Nalor kata ki proram ba iadei bad ka youth parliament debates ne iatyrko.
Ban shna ophis bad ban thied tar ha ki jaka treikam.
Ki kynhun ne sports klob kiba iashimbynta haka ki tournaments, ki jingiakop bad kiwei kiwei ki rynsan.
Ban thied iaki tiar ialehkai ba har rukom.
Kino kino kiba bit ban ioh ia kane ka ingiarap pisa kin hap ban aplai da kaba pyndap iaka phorm haka website www.
yessmeghalaya.
in lane ban ioh iaka jingtip ba kham bniah lah ban ioh na ka ophis u Deputy Commissioner (Planning Branch) West Jaintia Hills District bad a ophis u District Sports Officer, West Jaintia Hills District.
Ka Iahunlang Demthring Village Organization kala rakhe iaka lyngkhuh dap shi snem jong ka Village Organization ha shnong Demthring da kaba jingpynkhuid shnong haka sngi Thohdieng ka taiew bala dep.
Hadien bala ka jingpynkhuid shnong ki dkhot bad nongialam ka Iahunlang VO kila sam iaki jaka bret ñiut (dustbin) sha ki 8 tylli ki kyntoi hapoh ka shnong.
Ban lehkmen ia kane ka lyngkhuh snem, ka Iahunlang Demthring Village Organization ka la ioh ban pyndon burom ia kane ka sngi da kaba pynlong ia ka program haka prem miet hapoh iing Hall jong ka Shnong Demthring, hapoh ka jingpyniaid jong ka President bad ka Secretary.
President ka VO ka kong S Ryngkhlem kala pdiang sngewbha iaki members ka VO, ki member ka SHGs bad ki members jong ka Shnong baroh.
Ban pynbyrngia la don ka jingrwai jingshad kaba la iashimbynta da k dkhot ka VO bad ka jingshad tynrai da ka Rynglang SHGs.
La ioh jingkren na ka Active Women (AW) Kong L Liam ha kaba ia dei bad ka rukom trei kam jong ka VO bad ka SHG hapoh ka Shnong.
U Waheh Shnong Ma S B Ryngkhlem u la iaroh ia ka jingthmu jong ka VO ha kaba ia dei bad ka jingpynkhuid Shnong ha kane ka sngi bad kum juh u la kyntu u ia ki Members SHG baroh kin long kiba ia dei  jingmut ban trei  kam ban pynbha hapoh ka shnong.
Kiwei kiwei kiba kren ki kynthup ia u ma LC Ryngkhlem, Secretary ka Sport Club Ma IS Ryngkhlem bad la ot ia u cake da u ma SS Suting.
La kren ai khublei da ka kong A Ryngkhlem bad la pynkhalai ruh iaka luckydraw ka VO.
Ka ophis u District Sports Officer, West Jaintia Hills District ryngkat ka jingïatreilang ka ophis u Deputy Commissioner, West Jaintia Hills District, Jowai kan pynlong ïaka jingmareh kaba tip kum ka Fit India Freedom Run 3.
0 haka 22 tarik une u bnai na bynta ki shynrang bad kynthei.
Kane ka jingmareh ka long shibynta ka jinglehkmen 75 snem ka jingioh laitluid ka Ri.
Kane ka jingmareh kan sdang na khyrdop ka Kiang Nangbah Stadium bad ïaid lyngba ka Ladthadlaboh Main Road, Jowai Public School, Dulong College Road, Dulong (Main Road), Iongpiah, Panaliar, Civil Hospital barim, Le Kyrnah bad yn pynkut ha Kiang Nangbah Monument (Syntu Ksiar).
Ka jingmareh kan sdang naduh ka por 6.
00 baje mynstep bad ki nongïashim bynta kin ai kyrteng ha kajuh ka step haka 5:30 AM ha Kiang Nangbah Indoor Stadium Ka ophis u District Sports Officer, West Jaintia Hills Jowai ka la khot la wer ïa baroh ban ïashim bynta ha kane ka jingïamareh.
Kan don ruh ka khusnam pisa iaki nongjop.
Ka Chilliangraij kala jop da 1-0 iaka Mukhla Evergreen haka 1st Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Nyngkong.
Kane ka shi kol ka Chilliangraij kala mih paw haka kylla miet haka minit kaba 73′.
Ia kane ka kol la thep da u Hamewan Rngad.
Lashai ka sngi ka jingiakhun kan long hapdeng ka Mukhla Raij pyrshah iaka Nangbah Iawmusiang haka por 2:30 Pm.
Ka Jaintia Hills Truck owner Association (JHTOA) kala khot ia baroh kiba juh ia treilang na ka por sha ka por ban nym pyndik ia ki trok ba iaid lynti shi lynter jong ka surok bah, khamtam bala por ka akiom tlang ba dei ki por trei por ktah, kaba ki hap ban trei shitom ban ioh ka kamai kaba biang bad ban siew iaka ram ne ka loan sha ki bank “Ka aiom lyuir bun ki kali ba hap ban shong sngi, namar bym baing ka trei ka ktah bad thud ka kit ka bah dewbilat ha ki karkhana na ka daw jong ka wan u slap," la ong u president JHTOA Biangshwa Shylla bad ula bynrap ba ka JHTOA ka sngewkhia bha ba ki don ki trai trok kiba dang Haka juh ka por ka JHTOA kala dawa na ka tnad PWD (Roads) bad u Myntri ba dei khmih iaka PWD (Roads) ban maramot katba lah kloi iaki surok bah National Highway 06, Jowai Bypass shaduh Mawryngkneng.
Kine ki surok kala sniew ha abroh shilynter bad kila dap da ki thliew ki syar kaba la wanrah iaka jingsahkut kali naka por shaka por na ka jingkylla bad sniew ki kali ha surok kaba la shah ktah ka iaid ka ieng ki kali naduh ki trok haduh ki kali rit kaba la bnuh jingeh ia u paidbah khamtam kiba pang ba shitom.
Ka Jowai kala snohkti lang bad satlak ka pyrthei ban rakhe iaka World White Cane Safety Day kaba mut ka sngi jong u Diengduhlieh uba long ka khmat jong ki ba matlah ne kiba duna ka bor iohi (blind or visually impaired) haka sngi Saitjain.
Manla ka snem la rakhe ia kane ka sngi haka 15 Tarik u Risaw.
Ia kane ka sngi kyrpang u diengduhlieh la rakhe ban pynsngewthuh halor ki briew kiba rah diengduh lieh.
Une u Diengduhlieh u iarap iaki ba matlah ba kin jam sha shaliang surok, ban kiew kali ban leit shaki ophis ne shaki hospital bad kiwei kiwei ki jaka paidbah.
U iarap ruh ia ki ba kin iaid kin ieng bad kin trei ia la ki jong ki kam khlem da donkam ban shaniah ha kiwei pat bad u airuh ha ki ia kata ka jingsngewshaniah ha lade.
Pynban haduh kine ki sngi ki briew kiba don ka jingduna haka bor iohi ne kiba matlah ki dang shem jingeh namar ba ha kane ka thain jong ngi wat ki pulit pyniaid kali, ki nongniah kali bad ki paidbah ruh kim pat bna eiei ia une u diengduh lieh.
Kumta ban hikai bad ban pysngewthuh ia u paidbah salonsar halor u diengduh lieh la rakhe ia kane ka sngi u diengduh lieh.
Ha Jowai la rakhe ia kane ka sngi da ka jingiaid paidbah da ki dkhot kiba don ka jingduna ka bor jingïohi ryngkat bad ki volunteer bad ki paralok kila pynlong ïa ka jingïaid rally kaba la sdang na Stand War, Mynthong, Jowai haduh ha Ladthalaboh.
Ha kane ka sngi la wan ïarap bad synran ruh da ki samla pule na Thomas Jones College bad Kiang Nangbah college kaba kynthup ïa ki NCC jong ka Thomas Jones college.
Hadien pat la pynlong iaka jingialang ha Indoor hall jong ka Dorbar Shnong Ladthadlaboh.
Ha kane ka sngi la ioh ka jingrwai jingshad.
U ma Jitendra Dkhar uba long u Director jong ka Blind Lead Trust u ong ba katkum ka khanasamari jong u snem 2011 ka jingdon jong kiba duna ka jingïohi ki don haduh 13, 532 ngut hapoh ka jylla.
Ula ïathuh ruh ba ki don ki khep ba kiba don ka jingduna haka jingïohi ki shahknieh mobile phone ne shah kloh pla ha ki riewsniew haki ïew ha sor.
Namar kata u ong ba donkam ban don ka aiñ ban ïada ïa ki briew kiba pyndonkam ïa u diengduhlieh.
Ula ong ruh ba teng teng ki nongñiah kali ar shaka kim patiaw bad ki leh bym suidñew wat haba ki ïohi ïa ki briew kiba pyndonkam ïa u diengduhlieh ki ïaid ha surok.
Ki briew kiba don ka jingduna ha ki dkhot met bad khamtam kiba duna bad ym don ka bor ka jingïohi ki duh noh la ka hok katkum ka riti synshar namar ba ka sorkar kam lah ban pynbiang ïa ki jingdonkam jong ki.
Kum ka nuksa ki lynti ki syngkieng kim biang (not accessible) bad wat ki ophis sorkar ruh kum long satia kiba suk na ka bynta kito kiba don jingduna ki dkhot met.
Bunsien wat ki briew ruh kim don satia ka mynsiem ïarap, namar kata ka dei ka imlang sahlang kaba don haka jingduna ym dei ma ngi la ong u ma Rimiki Pajuh uba ki khmat jong u ki matlah.
Ka kong DD Syngai kaba long ka Additional Deputy Commissioner, West Jañtia Hills District haba kren kum ka kongsan ha kane ka sngi, kala ong ba na ka liang jong ka sorkar ka leh shibun ki kam ban pynsuk ïa kiba don ka jingduna haki dkhotmet, hynrei ki dang don shuh shuh shibun kiba dang dei ban leh.
Lyngba ka SSA la wan rah shibun ki jingïarap ïa ki khynnah kiba don ka jingduna ha ki dkhot met.
Ki ilekshon nangne sha khmat kin long kiba pynsuk ïa ki don ka jingduna ha ki dkhot met.
Ka kong Syngai ka pynpaw ruh ka jingsngewkmen ba ka kynhun tem jong kiba don ka jingduna haka khmat kaba ïalam da u ma Micky Pajuh kaba la ai kyrteng ka “Life After Dark" kala shah jied naka Election Commission ban mihkhmat ïa ka jylla sha Delhi.
Ka Repanlin Lyngdoh kaba pule MSW haka St Edmunds college, Shillong kaba don ka jingpang (low vision) kala batai bniah shaphang kumno ka la ïoh ïa kane ka sngi pyndoburom ïa ka World White Canes Safety Day man ka 15 tarik u Risaw jong kano kano ka snem.
I kong Belbora Wankhar iba long I secretary jong ka seng ki Parent of children with disability ila ong ba ka sorkar kala dei ban shimkhia bha ïa ki jingdonkam jong ki briew kiba im bad ka jingduna ha ki dkhot met.
Ila ong ba ka sorkar kala dei ban wan rah ïaka polisi hapoh ka Assembly wan khmih kyrpang ïaka jingdonkam jong ki briew kiba don ka jingduna haki dkhot met ba khamtam kiba duna ka bor ka jingïohi.
I ong ba ki jingïarap ïa ki briew kiba duna ki dkhot met ka dun bha.
U Dr H.
H.
Mohrmen uba long u nongshah khot sngewbha ha kane ka sngi ula ong ka sorkar jylla kaba mynta bad ki sorkar kiba mynshuwa ki leh klet bad leh bymsuid niew ïa ki nongshong shnong kiba don ka jingduna ha ki dkhot met.
U ong ba ka sorkar ka khlem kynthuplang ïa ki (not inclusive) haba ka sdang ïa ki skhim ne ki project ban ïarap ïa ki paidbah.
U pyni nuksa ïa ki skhim FOCUS ne Skill Development jong ka sorkar jylla kiba ym don satia ka jingbuh kyrpang ïa ki briew kiba don jingduna ha ki dkhot met.
Ula ïathuh ba na ka liang jong ka SURE kala buh ïa ka jingtyrwa ban sdang ïaka training ha Moosakhia ha kaba u ma Kelvin Suting uba long ua Master Craftsman (Handicraft) u bym lah ban ïohi un hikai ïa ki nongshah hikai kiba ym lah ïohi, pynban haduh myta ka sorkar kam pat pdiang satia ïa kata ka jingtyrwa.
U ong ba u kwah ban ïohi ba kiba duna ki dkhot met kin long laitluid bad ba kin ym hap shaniah shuh ha kiwei kumba long sha ki ri bashai.
Kiwei kiba kren ki kynthup ia u Wympherheimonki Lamare uba long u acting Secretary jong ka Seng Blind Lead Trust, Ka kong Bandwina Khymdeit bad u ma Kajentan Lypon kiba long ki dkhot jong ka seng.
Iaka jingialang la pyniaid da u Rimiki Pajuh.
Ka Khynroo Khyllood Committee jong ka Kur Sookpoh Khad-Ar Wyrnai Jowai ka la pynlong ïaka jingai jinghikai ban sngewthuh iaki har rukom ki jinglong jong ki samla ki ban dang khie dang san kaba la tip kum ka “Understanding and managing the different issues related to adolescent.
" Ia kane ka jingai jinghikai la pynlong ha iing hall jong ka kur Sookpoh Khad Ar Wyrnai ha Chilliangraij Jowai haka sngi Saitjain.
U Dolloi ka Elaka Jowai ma Puramon Kynjing ula iaroh iaki khun samla ka kur kiba la shimkhia ban pynlong ia kane ka jingai jinghikai ban tei iaka jinglong bad ka jingmut jingpyrkhat jong ki samla kiba dang khie dangsan, khamtam ha kum kane ka juk kaba ka smeh ka sniew ka imlang ka sahlang ka shyrkhei.
Ka Shelomi Syngkon, Clinical Psychologist kala long ka riew shemphang ka la ai iaka jinghikai halor ka jingshitom ka jingmut jingpyrkhat kaba iadei bad ki samla ba dang khie dang san kynthup iaki la heh la san.
Ïa ka jingialang la pynïaid da u Dakrai Chyrmang Chairman a Khynroo Khyllood Committee iaka kyntien ai khublei na ka Amoura V Syngkon Secretary Khynroo Khyllood Committee jong ka Kur.
Ka Dkhiah West, Lumputhoi kila khur namjop, katba ka Iongkaluh Wahsder bad ka Mutong kila iakhaid haka 2 nd Division Football Tournament ka East Jaintia Hills District Football Association (EJHDFA) kaba long ha madan shnong ka Moopala haka sngi Saitjain.
Ka Dkhiah West kala pynliem da 3-1 iaka Moosiang Lamare New, katba ka Lumputhoi 1-0 pyrshah iaka Wahiajer Narpuh.
Ka jingiakhun hadpeng ka Iongkaluh Wahsder pyrshah iaka Mutong kala kut khlem don mano mano ba ioh pynkhih jar.
Ka Wahiajer kala jop da 2-0 iaka Moosalyngkat haka jingiakhun 1st Division Football Tournament kaba pyniaid da West Jaintia District Sports Association (WJDSA) ha Kiang Nangbah Stadium haka sngi Saitjain.
Ia kine ki kol ka Wahiajer kala thep lyngba u Nike Pakma (20′) bad Ebormi Jat (82′).
Ka Moosalyngkat kala pyrshang ban iakhun ban ioh thep kol, hynrei ki jingpyrshang jong ka kila lehnohei hadien ba kam lah ban pynkylla sha ki kol tad haduh bala kut ka por iakhun.
Haka sngi Nyngkong jong ka taiew ban wan, ka Mukhla Evergreen kan iakhun pyrshah iaka Chilliangraij haka por 2:30 Pm.
Ka Seng Federation of Khasi Jaintia and Garo People (FKJGP) ha ka 30 tarik mynta u bnai ka la maham tyngeh ia u president ka Coordination and Welfare Committee (CWC) Shella Block u Gopal Dey halor ka jingkynnoh donkti ia ka Khasi Students’ Union (KSU) ha kaba iadei bad ka jingjia shah pyniap ba dang shen jong ki arngut ki nongtrei bylla kiba dei ki bar jylla ha Ichamati, East Khasi Hills District.
“Ka dei ka kamram jong ki pulit ba kin wad ia ka jingshisha, ym une u president ka CWC u Gopal Dey," ong u Secretary General ka FKJGP u Bah Eldie N Lyngdoh lyngba u kyrwoh.
“Ha ka jingshisha ki bor pulit kim pat shym la ioh kem satia ia ki briew kiba donkti halor ka jingjia shah pyniap jong u dkhot ka KSU u Bah (L) Lurshai Hynniewta lane ia u heh pulit uba siat iap ia u Bah Cherishterfield Thangkhiew.
Ngi kwah ban buh jingkylli shano une u briew u don ha ka por ba jia ka jingshah pyniap jong u Bah (L) Lurshai Hynniewta," u la ong.
“Namar ba une u briew u la dawa ban kem mardor ia ki briew kiba donkti halor katei ka jingjia shah pyniap jong kitei ki arngut ki bar jylla, kumta ruh u dei ban dawa mardor na ka bynta ban kem ia kito kiba donkti ha kaba pyniap ia u Bah Lurshai.
Kumta ngi maham tyngeh ia une u Gopal Dey," ong u nongialam ka Seng.
Shuh shuh une u nongialam ka Seng FKJGP u la ong ba ka Seng kan mih shakhmat ha ka 7 tarik u Iaiong kum ka dak ban pynpaw pyrshah ia ka jingthmu pynlong jingiakhih shong kyllain mungor da ka kynhun Meghalaya Linguistic Minority Development Forum hapoh Khyndailad, Shillong.
Ka eriong kaba jur bha kaba wan ryngkat u slap kala syllad haduh 44 tylli ki iing bad kawei ka longkmie kala mynsaw jur ha ka thain Jirang Constituency ha Ri Bhoi District haka 31 tarik Lber.
Kane ka long katkum ka khubor kaba la ioh lum da Block Development Officer ka Jirang C & RD Block u Dr.
Pabitra R Hajong.
Kane ka longkmie kaba mynsaw ka dei ka ba la ithuh kum ka Khuni Killing, katba ki 44 tylli ki iing kiba julor na ka jingsyllad ka eriong kki dei kiba don haka shnong Umsalani bad ka Umsaliang.
Nalor kitei ki shnong la ioh jingtip ruh ba ka la don ruh ka jingshah pynjulor ki ing ki sem bad ki jingthung jingtep ha ka shnong Nongrim Jirang.
Ka Surok ban leit sha ka shnong Umsaliang, ka la sah kut na ka jingkyllem ki dieng ki siej U BDO ka Jirang C& RD Block, u la bthah ia ki nongialam shnong kiba shah ktah ba kin lum jingtip halor ki jingjulor ha ki shnong ki thaw ki jongki bad kyntu ruh ia kito kiba shah pynjulor ia ki ïing ki sem ba kin sah shwa shipor ha ki ïing skul bad ba na ka liang ki bor sorkar ki dang ialeh ban pynbiang ia ki lad ai jingiarap ba kyrkieh.
Ha kane ka sngi la sakhi ruh ia ka jinghap jong u phria ha kiba bun ki shnong ki thaw jong ka thain Nongpoh uba neh kumba 5 minit eiei.
Ka Seng Hynniewtrep National Youth Front (HNYF) hynne ka sngi U Blei ka la kynthoh tyngeh ia ka Coordination and Welfare Committee (CWC) halor ka jingkynnoh khlem nongrim da ka jingthmu ban wanrah ia ka jingiakynad jaidbynriew namar ka jingjia shah pyniap jong ki arngut ki bar jylla ha Ichamati, Shella Block, East Khasi Hills ha kine ki khyndiat sngi ba la dep.
Ka Seng ha u kyrwoh lyngba u President u Bah Sadon Blah ka la ong, “Katba ki bor pulit ki dang pynlong ia ka jingtohkit halor kane ka jingjia hynrei kumno kane ka CWC kan tei pop beit beit ia ka KSU halor katei ka jingjia shah pyniap jong kitei ki arngut ki bar Jylla ia kiba la tip kum u Esan Singh bad u Sujit Dutta.
" “Ka Seng hi ka sngew ba kane ka jingleh jong kane ka Committee ka dei ka jingpyrshang ban wanrah ia ka jingiakynad jaidbynriew ia kaba ngim lah shah satia," u la ong shuh shuh.
Nalor kata u Blah u la ong ruh ba ka jingthmu jong ka Meghalaya Linguistic Minority Forum ban pynlong ia ka jingiakhih paidbah halor katei ka jingjia ka long pynban kumba theh petrol ha ka ding kaba la klang lypa, kata da ka jingpyrshang jong ka CWC ban wanrah da ka jingsngew iapher jaidbynriew.
“Kumta na ka liang ka Seng HNYF ka pyrshah jur ia kano kano ka jingpyrshang da kiba kum kine ki kynhun ban pynmih ia ka jingiakynasd iapher jaidbynriew ha ka jylla lyngba ki jingleh jingkam ki bym shong nongrim bad ha kaba ki trai shnong riewlum kiba dei ki Khasi kim shym la pynkhihwin namar ki jingjia shah pyniap jong ki trai shnong, kata la ka long ha ki thain khappud, ka jingshah siat ha ki shipai BSF lane halor ka jingshah bom iap jong u Bah ( L) Lurshai Hynniewta," ong utei u nongialam ka Seng.
“Katei ka jingthmu jong ka Meghalaya Linguistic Minority Forum ban pynlong ia ka jingiakhih paidbah ka dei beit ka jingkwah ban pyni bor, kata ym tang ia ka seng HNYF hynrei ia ki paid traishnong riewlum ka Jylla.
Kumta, ngi la shim ia ka rai ban pynlong ia ka jingiakhih ha ka 7 tarik u Iaiong ban pynpaw pyrshah ia katei ka jingkynnoh kam pyniap briew ka bym don nongrim," pynkut u Bah Sadon Blah.
Ka Jaintia Students’ Union ka la maham tyngeh ia  u Gopal Dey bad iaka Coordination and Welfare Committee kaba u khlieh kum u president ba ym dei ban pynshit lane kynnoh klumar iaki dkhot ka KSU kiba pyniap iaki ar ngut bar jylla ha Ichamati.
U Gopal Dey um dei ban shu kynnoh klumar bad ki bor pulit kidei ban pynngat bad shitom ia u hapoh ka aiñ ia u kum kine ki briew kiba kynnoh khlem ki sakhi satar ba biang, ong ka JSU ha u kyrwoh ba kala pyllait.
Ka JSU kala ong ruh ba lada jia ei ei ia ki bar jylla, ym dei ban shu shah kynnoh beit ki dkhot sengbhalang na ka por sha ka por.
Ka JSU kala dawa ruh na ka bor distrik bad na ka sorkar ba da leilei ymdei ban ai lad ban pynlong jingialang ki ne ki kynhun poi ei namar kan nang pynshit iaki dkhot ka jaitbynriew bad kan nang wanrah shuh shuh ia ka jingsngew pher jaitbynriew bad ia umsnam.
Ka JSU kala buh jingkylli ruh na ka sorkar jylla ba iaki bar jylla thrang snam kiba dkhat bad pyniap iaka mynsiem ba lui lui jong u samla Lurshai Hynniewta ha Ichamati, hato la ioh kem ne em iaki bad haei lah set iaki?.
Ka JSU ka la dawa na ka sorkar ba kadei ban sei madan iaka case bad ban pynpaw pyrthei ia kito ki bar jylla kiba dkhat bad pyniap iaka jingim u samla jong ka bri u Hynñiewtrep.
Ka eriong kaba kala khie kynsan ha ka janmiet jong ka Sngi U Blei, kala rat ia ki san tylli ki iing ki julor ha ka shnong Ummat.
Haduh bala thoh iaka khubor ym pat ioh jingtip hato don ne em kiba la mynsaw ha kane ka jingjia.
Ka shnong Ummat ka dei kawei na ki shnong ha Block-II kaba don ha jingiakajia hapdeng ka Assam bad Meghalaya.
Arngut ki briew kiba dei na West Jaintia Hills District ki la khlad hashen hadien ba ka scooty kaba ki shong ka la leit ban tynrah ia kawei pat ka kali katba ka dang thmu ban shim overtake ia kiwei pat ki kali ha ka surok bypass hajan Tyndai Resort ha Umroi, Ri Bhoi haka Sngi U Blei hadien ba ki la kylla khongpong sha madan bad shah iuh ha ka trok kaba dang iaid.
Ka khubor pulit ka iathuh ba kane ka jingjia ka la wan jia hadien ba kane ka scooty kaba don ia u registrationnumber ML05 AB 5721 ba la niah da u Khrawbor Pakma uba dei na ka shnong Mynso, West Jaintia Hills ha ryngkat u paralok jong u, uba la tip kyrteng kum u David Sajem 25 snem rta uba dei na Iooksi, West Jaintia ka dang don ha ka lynti sha Umiam hadien ba kane ka jingjia ba sngewsih ka la wan jia.
Ki pulit ki iathuh ruh ba kane hadien ba ka la shim overtake ia kiwei pat ki kali ka la leit tynrah ia kawei ka kali Hyundai Eon kaba don ia u registration number ML05 K 2600 kaba dang iaid ha kajuh ka lynti.
La iathuh ruh ba ia kane ka kali Hyundai la niah da u B Marbiangbor Thangkhiew uba dei napoh Nongkseh, Upper Shillong da ka jingthmu ban leit sha Guwahati ha ryngkat kiba haiing hasem.
Na ka liang ki pulit ki iathuh ba u nongniah jong ka scooty um shym la lah ban tehlakam ia ka kali kaba u niah bad leit tynrah ia u bumper jong katei ka kali Hyundai bad kylla khongpong madan bad ioh rung ha khrum ka liang ka mon jong ka trok kaba dang iaid kaba don ia u registration number ML 11 8622 ia kaba la niah da u Iohbor Lapasam uba dei na Shangpung, West Jaintia Hills District.
Ha kane ka jingjia ki pulit ki iathuh ba baroh kine ki arngut kiba shong ha ka scooty ki la iap hashen na ka jingshah iuh ha kane trok na ki bynta jong ka khlieh.
Hadien kane la pynkynriah noh ia kine ki metiap shapoh Civil Hospital, Nongpoh na ka byna ban leh ia kaba donkam.
Ka Khasi Students Union (KSU) haka 30 tarik Lber, ka la dawa na ka Coordination and Welfare Committee (CWC) Shella Block), East Khasi Hills ba ka dei ban pynshisha ha ryngkat ki sakhi satar halor ka jingkynnoh ia ka jingdonkti jong ka seng ha kaba iadei bad ka jingjia shah pyniap ba dang shen jong ki arngut ki bar Jylla kaba la jia hapoh Ichamati.
“Ka CWC ka la pynmih ia bunjait ki jingkynnoh pyrshah ia ka seng ha ka shithi sha u Myntri Rangbah ka Jylla.
Ngi kob ia u Gopal Dey uba dei u president ka CWC Shella Block ba un wan shakhmat ban pynshisha ha ryngkat ki sakhi satar pyrshah ia ki dkhot jong ka KSU," ong u General Secretay ka KSU u Bah Donald V Thabah.
U la ong ruh ba u Dey u dei u juh u briew uba la pynmih ia kijuh ki jingkynnoh pyrshah ia ka Seng ha u snem 2020 ha kaba iadei bad ka jingjia ha Ichamati ha kaba bun ngut na ki dkhot ka Seng ki la ngat ha ka jingshah thombor ha ki poiwir bad kaba la lam ruh sha ka jingjia shah pyniap jong uwei u dkhot napoh Sohra Circle u Circle (L) Lurshai Hynniewta.
U Thabah u la ong ba ka KSU ka phah ia ka khubor kaba shai sha ka CWC ba ka dei ban kiar mardor na kiba kum kine ki jingkynnoh kiba khlem nongrim namar na ka liang ka Seng kan ym shong klikti ne sngap jar halor kane ka bynta.
“Lada ka CWC ka sngew ba kim don ia ka jingsngewtynnad ban shong ban sah ha Meghalaya ki dei ban leitphai noh sha la ki jong ki jaka tynrai ba ki wan na Bangladesh bad ba ki lah ban leh katba ki mon ha la ka jong ka jaka.
Hynrei katba ki dang shong dang sah hapoh ka Bri u Hynniewtrep jong ngi kan bha ia ki ba kim dei ban tuklar ia ki kam ki jong ngi," ong u nongialam ka KSU da kaba bynrap ba ka Seng ka dawa na ka bynta ka jingpyntreikam ia ka ILP, ka Article 371, ka jingaibor ia ki District Council bad ka snem ot kyrteng ka dei ban long naduh ka 24 tarik u Lber 1971, bad kito kiba wan hadien kane dei ban pynphai pat ia ki shapoh Bangladesh.
Shuh shuh na ka liang ka KSU ka maham ruh ba lada kata ka Meghalaya Minority Linguistic Development Forum, kan pynlong jingiakhih ha Bri U Hynñiewtrep, ka KSU ruh kan pynlong lang da ki iakhih halor ka jingshah pyniap klep bad jingshah thombor ki Khasi na ka por sha ka por ha ki bar jylla.
U National President ka Seng National People’s Party (NPP) uba dei ruh u Myntri Rangbah ka Jylla u Conrad K Sangma, haka sngi Saitjain u la iakynduh ia ki nongialam bad nongkitkam jong ka seng BJP bad pynpaw ia ka jingsngew skhem ban ioh ia ka jingjop ha kane ka Lok Sabha ilekshon na baroh ki artylli ki Lok Sabha seat ha ka Jylla, kata na Shillong bad Tura.
U Sangma u la ong ruh ba ka dei ka kamram jong ka NPP ba kan iakynduh ia ki party bapher bapher kiba ai jingkyrshan na ka bynta ka NPP.
“Nga la kyntu ia ki nongialam ka BJP ba kin kren ia ki Karyakartas bad ia ki President jong ki mandal bad ia kiwei pat ki khlieh nongialam.
Nga la pynpaw ka jingsngewnguh ia ka jingai jingkyrshan ia ki kyrtong jong ngi bad kyrpad ia ki ban trei shitom khnang ba ki kyrtong ka NDA kin jop, bad ngi la iakren ruh halor ki katto katne ki lad ki lynti kiba ngi lah ban pyniaid shakhmat," ong u Sangma.
“Kumta ka jingthmu mynta ka sngi hi ka long ban ai khublei ia ki nongialam ka BJP khamtam namar haduh mynta ngi la kyntu ia ki karyakartas na ka bynta ban ai ka jingkyrshan ia ki kyrtong ka NDA ba la sei na ka NPP napoh Shillong bad Tura parliamentary seat.
Halor ka jingkylli la ki nongialam ka BJP napoh Central kin wan ialap ne em na ka bynta ka NPP, u Sangma u la ong; “Watla katta ngam lah ban kren na ka bynta jong ki, bad la ki wan ne kim wan ruh hynrei kaba kongsan ka long ba ki nongialam bad ki nongkitkam jong kki hapoh ka jylla ki dei kiba don ia ka bynta kaba kongsan ban wanrah ka jingkylla ha ki shnong ki thaw bad ngi sngewkmen mynta bad bun na ki nongialam ka BJP khamtam na ka thain Ri lum Khasi bad Jaintia mynta ka sngi ki la wan sha kane ka jingialang bad pynpaw ka jingsngewhun bad ha kajuh ka por ki pynpaw ruh ka jingsngewkhia, hynrei ngi la pyrshang ban pynsngewthuh halor kane ka jingsngewkhia ka jong ki da kaba pynthikna ia ka jingiatylli kum ka NDA bad ba kin ioh ia ka jingjop na baroh ki artylli ki seat.
Nalor kata une u khliehduh ka NPP u la ong ruh ba ki paralok synrop NDA ha baroh ka thain shatei lammihngi ki la iatreilang na ka bynta ban pynthikna bad ka NDA kan ioh ia ka jingjop ha kane ka ilekshon hapoh ka Ri, bad lyngba ka jingioh mynsiem kum ka kynhun NDA ki paralok synrop bapher bapher ruh ki la sei ia la ki kyrtong ha ki jylla bapher bapher.
“Kumba long ha Manipur, ha kawei ka seat la sei ia u kyrtong da ka NPF bad ha kawei pat da ka BJP, kumjuh ha Nagaland ka NDPP, ha Arunachal ka BJP bad ha Meghalaya ka NPP.
Kumta baroh ki paralok NDA ki la iakren ia khana hapdeng jong ki.
Nga la kren ia u Pema, nga ka kren ruh ia u CM ka Manipur, Arunachal, Nagaland bad ngi la iakren bad iapynbeit ba kumno ngin iarap mar kylliang khnang ba ngin jop ha kane ka elekshon Lok Sabha," ong une u nongialam ka NPP.
Shuh shuh haba kylli, u Sangma u la ong, “Ha ka jingshisha u Dipul Marak u la mih hynrei mynta u la wan pyniasoh sha ka NPP bad kam shym la don satia kano kano ka jingbuhnud na ka liang ka BJP.
Kane ka long ruh ba ha ka jaka ban kyrshan pyniasnoh, ngi sngewkmen ba u la wad beit beit sha ka party.
".
U kyrtong MP jong ka RDA, u Bah Robertjune Kharjarin ula ong ba ka mat kaba ki pyrshah ka long iaka Hindutva Ideology ha Jylla bad ha ri India hi baroh kawei.
“Ngi ieng haka nongrim ban pyrshah iaka jingpyrkhat Hindu bad ban pyrshah halor ka jingphah kren Hindi jubor, ngi ieng ban pyrshah iaka jingpynbor ban pdiang ia tang kawei ka niam bad ka jingkhang bam doh masi bad kiwei kiwei ki kyndon kiba ngim sngewiahap," la ong u Bah Robertjune Kharjahrin haba kren haka jingialang pan jingkyrshan ban jied ia u kum u kyrtong MP ha Khliehriat haka sngi Saitjain.
Ula ong bynrap ruh ba “Ngi pyrshah iaka UCC kaba dei ka aiñ deiriti kaba thmu ban bujli iaki riti ki dustur bad iaki niam kiba kyrpang ki jong ngi, ngi ieng halor ka nongrim ban iada iaka hok mane Blei laitluid ha kylleng jong ka ri India.
" Haba kren shuh shuh ha kane ka jingialang ula ong ba kala dei ka por iaka rilum Khasi bad Jaintia ban bujli noh ia u MP na ka Shillong Parliamentary Constituency.
“Nga burom ia u ma Vincent H Pala, hynrei haba phai haki jingthrang jingangnud jong ka Constituency ka la donkam ban bujli noh ymdei tang ia u MP wat iaka Party ruh.
" Ula kyntu iaki paidbah ba haka 19 tarik Iaiong u bnai ban wan kin leit shaka jaka thep vote bad nion iaka budam jong ka bom (UDP) bad pynjop ia u ban long kum u MP khnang ban un ioh ban iasaid iaka eh ka shon ka Jylla.
Kiwei kiwei ki mat kiba u kren kadei halor ka kam tih dewiong, ka rukom bat khyndew shyiap bad pynkhlain iaki District Council, ka jingpynkylla iaka Sixth Schedule bad kiwei kiwei.
“Kawei ka jingdonkam jong kane ka District kumjuh kiwei ki District hapoh ka jylla ka long ban pynkhlain iaka khaii ka pateng bad ka ri Bangladesh.
Ngi don iaka kabu ba lada la wanrah iaki kad khaii ne ki iew border kiba biang ka jaitbynriew kan long kaba riewspah bad kaba bit kaba biang.
Lada phi ki nongshong shnong jong ka Khasi Jaintia phi ibit ia u kyrtong ka RDA ngin iakren iaka sorkar India ban plie iaki kad khaii kiba bit ba biang ha East Jaintia Hills, West Jaintia, South West Khasi Hills bad East Khasi Hills ban kyntiew iaka ioh ka kot," ong u Bah Robert.
Ka jingioh thep hat-trick da u Andy Mawthoh ka la pynlong ia ka Ryntih SC ba kan pynrem kput ia ka Nongthymmai SC da haduh 5-0 ha ka jingialehkai Shillong Premier League 2023-24 kaba la long ha madan SSA Stadium, First Ground, Polo haka 30 tarik Lber.
U Andy u la ioh ban pynkhih jait ha ka minit kaba 25 ha ka kylla step bad ha ka minit kaba 64 bad 68 ha ka kylla miet.
Katba ia ki artylli kiwei pat ki kol la ioh thep da u Banehskhem Khongsdam ha ka mit kaba 75 bad 90+4.
Kane ka dei ka jingsdang jong ka jingialehkai na ka byna ka kylla kaba lai ha kaba ka Ryntih ka dang khmih lynti ia ka jingjop kaba nyngkong hadien ka jingiakhaid bad ka Mawlai SC ha ka jingiaialehkai sdang ka jong ki hashwa ba kan shah rem noh ha ka Shillong Lajong ha kaba sdang jong kane ka taiew, bad ioh ia ka jingjop ha kane ka jingiakhun pyrshah ia ka Nongthymmai.
Ha kane ka jingialehkai ka Nongthymmai ka la ioh ia ki katto katne tylli ki kabu ha kaba sdang jong ka jingialehkai hynrei kam shym la lah ban pynurlong ia ka jingangnud jong ka ha kaba kam shym la lah ban pynkhih jar.
Katba ka Ryntih ka la sdang na ka jingialehkai kham suki na kaba sdang, hynrei dei tad hadien 20 minit ter ter ba ka la sdang ban banbor pyrshah ia ka kynhun kaba ialeh pyrshah.
Lyngba kane ka jingjop, ka Ryntih mynta ka la kiew na ka kyrdan kaba hynriew ha kane ka lympung ialehkai SPL 2023-24 sha ka kyrdan kaba lai bad kaba la mar ia ryngkat bad ka Mawlai SC kaba dang don sa kawei ka jingialehkai.
Ka jingialehkai kaba bud kan long hapdeng ka Mawlai bad ka Sawmer SC ka ban long ha ka 1 tarik Iaiong 2024 ha ka por 3 baje janmiet.
Ka Dorbar Shnong Tongkiad haka 30 tarik Lber kala pynlong iaka prokram pynkup burom bad buh maw sah nam ia u Dolloi ka Elaka Raliang Ma Chawas Lyngdoh.
Kane ka jingpynkup burom ka Dorbar Shnong Tongkiad ia u Dolloi ka Elaka Raliang, ka long kum shibynta ban ban pynpaw iaka jingsngewnguh ia ka jingmynjur jong u ban ithuh iaka shnong Tongkiad kum kawei na ka shnong bapura, kata naduh 4.
3.
2006 ha ka thain Iooksi.
Ha utei snem u waheh shnong u dei u ma Wot Tang bad u Secretary Shnong dei u Kolin Lamare.
Ha kane ka sngi la buh ruh ia u maw sah nam ia u Dolloi Chawas Lyngdoh uba la ai shnong ba pura ia kane ka shnong.
Ha kane ka jingialang pynkup burom la iadonlang u waheh shnong ba mynta Hamran Lyngdoh, Firstarborn Synnah, u Richard B Uriah nalor kiwei kiwei ki riew rangbah.
La pynphuh pynphieng ia kane ka sngi da ka jingshad tynrai ki heprit ka shnong ryngkat ka jingdonlang nongshong shnong.
Kan long da shisha ka jingkyrkhu kaba khraw na ka bynta ka jylla Meghalaya bad ia ka thain Shatei Lam Mihngi (North East) hi baroh kawei ha ka liang ki lad jingsumar kiba paka kumba long sha kiwei pat ki jaka sumar ha ki sorbah jong ka ri India hadien ba la lah ban plie paidbah ia ka hospital ba thymmai ka ARHI Multi Super Speciality Hospital kaba don ha ka shnong Mawsmai, Ri Bhoi District haka sngi Saitjain.
Ia kane ka hospital ka ban don kumba 200 jingthiah la wan plie da u Bah AL Hek, Myntri ka tnad Animal Husbandry & Veterinary ka sorkar Jylla bad u ba dei ruh u trai jong kane ka jaka sumar kum u kongsan ha ka jingiadon lang u Bah Sosthenes Sohtun, MLA ka Jirang Konstituensi, u Dr.
Aman Warr, DHS ba la shongthait, Rangbah Shnong ka Mawsmai nalor kiwei kiwei ki riew pawkhmat.
Lah ban kdew, ba ka ARHI Multi Super Speciality Hospital ka dei kawei na ki jaka sumar pang paidbah kaba thymmai ia kaba yn khmih bad pyniaid da u Bah AL Hek, u Aibansharai Nongsiej, u Dr.
Mahamaya Prasad Singh, Dr.
Sandeep Rai Das, u Dr.
Jadunarh Burogohain, u Dr.
Rubaiya Anam, u Dr.
Simranjeet Singh, u Dr.
Firoz Ahmed, u Kamal Goyal bad u Parag Chutiya.
Ha kane ka sngi ba la sdang pyntreikam ia kane ka hospital la ioh ban plie shwa tang ia ka OPD Block bad yn sdang ban pyntreikam pura ia kane ka hospital hadien 2 ne 3 bnai.
Ha ka jingkren u Bah Hek u la pynpaw ka jingkmen kaba khraw ban sakhi ia ka jingnang iai urlong ka jingthmu ba bha jong u lem bad ka kynhun ban pynioh ia kane ka jylla bad ki jylla ka thain North East da kane ka jaka ai jingsumar pang ba bunjait ki jingsumar kumba long ha ki jaka sumar pang kiba heh hapoh ka ri India bad ka jingsumar ruh ka long kaba paka bad kaban pynsuk, pynmyntoi ia ki paidbah kiban wan shah sumar ha kane ka hospital.
“La shna ia kane ka jaka sumar ba 200 jingthiah nalor kiwei kiwei ki jingdonkam kiba bun halor ka thong ba la buh kaba long ban shakri ia u paidbah bad ka imlang sahlang bad ha kaba sdang mynta kan don shwa tang ka OPD hynrei yn sa nang plie suki suki ia kiwei kiwei ki lad jingsumar naduh ka jingsumar ia ki jingpang bampong ne Cancer, ka Jingpang Klongsnam (Heat) bad kiwei kiwei ki jingsumar kiba katkum ka juk kaba mynta ha ryngkat ka jingiatreilang bad ki doktor specialist kiba la paw hapoh ki  jylla bapher  jong ka ri," ong u Bah Hek.
Nalor kata u la ong ruh ba lyngba kane ka hospital ym tang kiba wan ban shah sumar hangne kin ioh ia ka jingmyntoi hynrei lyngba kane ka jaka ai jingsumar kan ai jingmyntoi bad jingkyrkhu ruh ia ki samla ha ka liang ka iohkam iohjam khamtam ki nongtrei kum ki Doctor, ki Nurse, ki Ward Boys, Ward Girls bad kiwei kiwei ki jingdonkam yn ailad shwa ia kiba na kane ka jylla bad ruh ia kito kiba na ki jylla jong ka thain North East katkum ki kyrdan pule ki jong ki.
U Bah Hek u la ai khublei kyrpang ruh ia baroh ki 12 ngut ki nongmihkhmat kiban peit ban khmih bad ban pyniaid ia kane ka hospital khamtam ka jingiadonlang ki Doctor Specialist kiba la rangbah bha ha ka kam sumar pang khnang ba kan lah ban pynkot ia ka jingthmu kaba bha lyngba kane ka hospital bad u kyrmen ruh ba lyngba kane ka jaka sumar ki paidbah nongshong shnong ka jylla bad kiwei kiwei ki jylla kin ioh shisha ia ka jingmyntoi kaba khraw.
Ha kane ka sngi plie la ia don lang ruh u Parish Priest ka Byrnihat Parish uba la shim ia ka bynta ban kyrkhu kyrdoh ia kane ka jaka sumar ka ban long ka jingkyrkhu bad jingmyntoi kaba khraw ia ki paidbah ki ban sa ioh ia ki lad jingsumar.
Ka Balianna’s Medicine Quality & Health Care kan long kawei na ki jaka die dawai Wholesale bad Distributor kaba nyngkong eh kaba la plie paidbah haka 30 tarik Lber ha Mookymphad, Mihmyntdu, West Jaintia Hills District.
Ha kane ka jaka die dawai lah ban ioh iaki dawai bad ki tiar ki tar sumar (surgical items) ba pyndonkam haki Hospital ne Clinic.
Kane ka dukan die dawa ka dei jong u Ma Balios Swer bad yn pyniaid iaka da ma Rimiki Challam La wan plie paidbah ia kane ka Balianna’s Medicine Quality & Health Care da ka kong D Tariang, Drug Inspector DHS West Jaintia Hills District.
Ka kong Tariang kum ka kongsan ka la pynpaw ka jingsngew kmen ba don kum kine ki briew kiba shemphang kiba wanrah ia kum kine ki dukan kiba lah ban iarap ban pynpoi kloi ia ki dawai sha kiba don kam iaki dawai bad tiar sumar.
Ka jingdon jong kine ki dukan die dawai ha jan kiba lah ruh ban pynbiang dawai ka pynsuk ia ki nongdie bad ia ki Doctor ban ioh ia ki dawai ba don kam ha ka por kaba biang, la ong kong Taring bad kala kitrwiang ia kane ka dukan ba kan lah ban shakri kham bha khnang ban long ka jingmyntoi ia u babun balang.
Ia ka jingialang plie ia kane ka dukan die dawai u Ma Balios Swer bad ka jingkren kyrkhu kyrdoh na u ma E Lyngdoh Waheh Chnong ka Caroline Colony.
Ka jingpule na ka ktien jong U Blei na u ma Yoman Blah bad ki jingduwai na u ma Aibor Swer haka jingiadonlang kiba haieng ha sem u ma Balios Swer bad ki paralok.
Ha ka 30 tarik Lber 2024 la kum pynhap iaki kot ki sla kiba donkam kiba la song bha hapoh plastic.
Ia kine ki kot ki sla la kum pynhap haka por ba shong taksi na Ladthadlaboh sha Stand Shillong ha sor Jowai.
Kine ki kot ki sla ki dei jong u Bah Damonmitre Diengdoh.
Kino kino kiba lap sngwbha ban phone ha une u number +91 8794930515.
I Meirad Rubywell Laloo kurim jong i Baitlang Pakyntein ba shong ba sah ha Mission Compound, Jowai i la khlad noh haka 30.
3.
2024.
Ka jingleit on tep ia i kan long haka 1.
04.
24 haka por 2 baje nohphaisngi ha u lum jingtep ka Balang Presbyterian, Jowai.
I Kong Ai Pasleiñ lok jong i Ma Eli War, ba shong ba sah ha Ummulong iba dei ruh i khun jong i (L) Chaimon Passah, (L) Meriam Pasleiñ bad kmie jong i Etis Pasleiñ, Elis Pasleiñ, Wanpynkmenlang, Minot Pasleiñ ila khlad noh haka 30/03/2024.
Ka jingleit ontep ia u kan long lashai ka Sngi U Blei ha u lum jingtep jong ka balang Presbyterian Church Ummulong haka por 3.
00 PM.
Ka Shillong Press Club (SPC) haka sngi Palei ka la kynthoh tyngeh ia u nongialam ka VPP uba dei ruh u MLA napoh Nongkrem Constituency u Bah  Ardent Miller Basaiawmoit halor ki jingkren kynthoh khlem nongrim  pyrshah ia ki nongthoh khubor ka jylla khamtam ha ka thain Rilum Khasi bad Jaintia.
“U Bah Ardent u la kren kynthoh khlem nongrim, khlem ka tyllong bad khlem ki sakhi satar kaba la ktah jur ia ka jingtreikam  jong baroh ki nongpthai khubor kiba hapdeng kiba bun ki jingeh ki la pyrshang ban iaid shakhmat ha ka lynti kum ki nongthoh khubor halor ka hok ban kren bad ban pynpaw kumba la kdew ha ka Riti synshar khadar jong ka ri," ong u president ka SPC u Bah David Laitphlang ha ka jingkren.
U la ong ruh ba kane kam dei satia ka sien kaba nyngkong ba u Bah Ardent u la pyrta shla halor ki daw kiba tang ma u hi u tip ban thew iano iano ki bym iahap jingmut.
“Ka Shillong Press Club ka pynrem jur ia kane ka jingkynthoh bym shong nongrim bad ka jingleh bym iahap dur na ka bynta u briew ia uba la ngeit ba u don ia katto katne ka dor hapoh ka imlang sahlang.
Kumta ruh kan kham suk na ka bynta jong u ban shu boycott ia ki nongthoh khubor khnang ban kiar na ki jinglong jingman ki bym sngewtynnad na ka bynta jong u bad na ka bynta ka party sain hima jong u namar ki don ia ka bynta ban shakri na ka bynta ka bha ka miat jong ki paidbah ka jylla Meghalaya hi baroh kawei," ong u Bah Laitphlang.
Ka jingdawa panmap na uba kum une u briew uba shemphang ka dei tang ka jingpynlut kai ia ka por, bad kumta na ka liang ka Shillong Press Club ka iehnoh ha ka jingstad jong ki paidbah, ki nongpule bad ki nongpeit ia ki khubor ba kin shim ia ka rai, kata mano, mynno, kumno ngi leh bakla, ong u nongialam ka SPC “Ban kynthoh ia kaei kaba tei, ngi pdiang sngewbha namar ka iarap ia baroh ban pynbha ialade, hynrei ban shu kren lap lah da ka jingsngewskhem halor ki kam bym tip bha, ka dei ka lynti kaba bakla ban shakri ia ki para briew.
Haba kut, ngi hap kynmaw ba ngim dei ban bishar bym hok iano iano ruh, namar baroh ngin sa shah bishar ha kawei ka sngi," ula ong.
Ka Child Friendly Shillong ka projek hapoh ka jingpyniaid ka Bosco Integrated Development Society haka 22 tarik Lber ha ryngkat ka jngiatreilang ka Shillong Civil Hospital bad SP Traffic, Shillong ka la pynlong ia ka workshop kaba shi sngi “Halor ka phang ka Mat jing ai jingiarap ia ki briew kiba kynduh ia ka jingeh ha ka iaid ka ieng ba man laka sngi".
Ia kane ka jingai jinghikai la pynlong ha Bosco Integrated Development Society, Shillong.
Kane ka jingiasyllok bad ka tnad Pulit ka long ban ai jingiarap kaba kyrkieh ia ki briew haba aksident da kaba ai nongmuna halor ka jingsumar ban iarap mar mar haba jia ki jingjia aksident.
Ha kane ka jingiasyllok la pynlong ruh iaka jingai jinghikai da kaba pyni ne leh iaka CPR (Cardiopulmonary Resuscitation) Ka jingthmu jong kane ka workshop ka long ban ai jinghikai ia ki Pulit Traffic kumno ban ai jingiarap kaba mardor ia ki briew kiba kynduh ia ka aksident, namar ki dei maki kiba ha khmat eh ban ai jingiarap ha kato ka por, bad kumno ban ai jingiarap bad ai jinghikai ia ki khynnah ba ki dei ban cross na zebra crossing bad ban peit bha ia ki kali ha ka por ba ki jam iaka surok.
Ki nongshimbynta ha kane ka worshop ki long 17 ngut na ki 6 tylli ki tnad Jong ka police station.
U samla pule BSc ka University of Science and Technology Meghalaya (USTM) u la shah jied na ka bynta ka Erasmus Mundus Scholarship na ka bynta ka MSC prokram Materials for Energy Storage and Conversion (MESC) ha ka European Union.
U Mustafizur Rahman uba dang pule ha ka 6th Semester BSc na ka Department Chemistry hapoh USTM u dei napdeng ki 36 ngut ki samla ha ka pyrthei kiba la shah jied na ka bynta kane ka prokram, bad u ban long ruh u samla pule ba nyngkong eh na ka thain Shatei Lammihngi (North East) u ban shah jied na ka bynta kane ka prokram MESC.
Kane ka scholarship ka kynthup ia ki university ha Poland, France, Spain, Slovenia bad USA.
Ka email na u  Prof Alejandro A.
Franco, i-MESC EMJM Coordinator, France ka ong ba hadien ka jingbishar bniah ia ka aplikeshon jong u Mustafizur, ki la pynhap ia u ha ka kyrdan jong ka list kaba kongsan napdeng ki samla kiba la shah jied bad ba u dei hok ban ioh rung na ka bynta ka Erasmus Mundus Joint Master Scholarship ban bteng ia ki jingpule hapoh jng ka  i-MESC, ka ban sdang naduh u bnai Nailur 2024.
Kane ka EMJM scholarship na ka  European Commission ka kynthup ia ka allowance kaba 24 bnai kaba long 1,400 Euro (baroh ka ban long 33,600 Euro) kata ka ban kynthup ia ka leit ka wan jong u, ka visa, ki jingpynkhreh ia ki jingdonkam bad kiwei kata nalor ka jingpyndep ba pura ia ka registration ka bym donkam siew.
Haba pynpaw halor kane ka jingjop kaba khraw, u Mustafizur Rahman u la ong, “Nga kwah ban ai khublei kyrpang ia ka European Commission halor kane ka scholarship kaba kongsan.
Nga ai khublei ia u supervisor jong nga, u Dr Sarifuddin Gazi uba u professor uba la shemphang bha bad khlieh jong ka Dept Chemistry, USTM halor ka jingiai bteng ban btin lynti bad ban ai mynsiem ia nga ha baroh ka BSc course.
" Ha kaba iadei kane ka phang, na ka liang u Dr Golam Mohiuddin.
Assistant Professor, Dept of Chemistry ha USTM ula ong, “Ngi sngewkmen shibun.
Ha kaba khatduh ki jingpyshang lang ki la wanrah ia ka jingjop ha ka rynsan jong ki ri ka pyrthei.
Kane ka Erasmus Mundus Scholarship na ka bynta ka MSC (Materials for Energy Storage and Conversion-MESC) na ka European Union ka dei ka dei kaba jur bha ka jingialeh.
U la ong ruh ba ki samla na ki jaka pule ba hakhmat eh kum ka IIT, bad IISER ki dei kiba shah jied na ka bynta kane ka scholarship.
“Ka Dept of Chemistry ka USTM ka la jam sha ka rynsan ong ki ri ka pyrthei ha ka liang ka pule pule bad ka jingwad bniah lyngba ka jingjop da ki samla pule jong ngi.
Kyrmen ba ha ki sngi ki snem ki ban wan, ngin lah ban pynmih shuh shuh kiba kum kine ki samla pule ki ban wanrah burom ym tang ia ka department bad ka University hynrei ia ka Ri hi baroh kawei.
Ki ai ka jingkhublei kaba kyrpang na ka bynta jong u," u l ong shuh shuh.
Ka Mawlai SC kaba dei ka lahduh ha ka samoi ialehkai ba la dep ka la ioh ia ka jingjop kaba nyngkong ha ka jingialehkai Shillong Premier League 2023 kaba la long haka 28 tarik Lber, ha madan  SSA Stadium, First Ground Polo, Shillong da kaba pynliem noh ia ka Langsning FC da 1-0.
Ia kane ka kol la ioh ban thep ha ka minit kaba 10 jong ka kylla step da u Dajiedlang Wanshnong.
Kane ka lahduh jong u snem 2022 ka la lah ban ialehkai bha naduh kaba sdang bad kaba la pynshem jingeh shibun ia ki rangialehkai ka Langsning watla ki la ioh katto katne ki kabu hynrei ki bym lah ban lah ban seisoh.
Ka Mawlai bad ka Langsning ki la ia bujli ia ki coach hashwa jng kane ka lympung ialehkai SPL 2023, ha kaba u Bah Khlain Pyrkhat Syiemlieh u la leit ban pyniasoh sha ka Langsning katba u Bah Hering Shangpliang u la iasoi ban ialam ia ka Mawlai.
Ka jingialehkai ha ka kylla miet ka la iaid suki ha kaba baroh arliang ki la pyrshang ban thaw ia ki lad ban ioh pynkhih jar hynrei kam shym la seisoh satia kaba la pynlong ia ka Mawlai ba kan ioh ia ka jingjop lyngba katei ka shi kol.
Ryngkat ki 4 poin lyngba ki artylli ki jingialehkai, ka Mawlai kaba la iakhad bad ka Ryntih SC da 1-1 ha ka jingialang sdang, mynta ka la don ha ka kyrdan kaba lai, kata hadien jong ka Lajong FC bad ka Rangdajied United FC kiba la ioh mar 6 point.
Ka Langsning ka la don ha ka kyrdan kaba hatrai eh bad kam pat kamai wat tang shi poin.
Ka jingialehkai kaba bud kan long ha ka sngi Saitjain ka ban wan hapdeng ka Nongthymmai SC bad ka Ryntih ha ka por 3 baje janmiet.
Ka District Tuberculosis officer, West Jaintia Hills ka la rakhe ia ka World Tuberculosis Day ha ka prokram ba la pynlong haka 28 tarik Lber hapoh District Library Auditorium halor ka mat, “Yes! We can end TB" lane (Hooid Ngi lah ban pynduh jait ia ka jingpang TB) ha ka jingiadon lang u Deputy Commissioner ka District u Bah B.
S Sohliya, IAS kum u Kongsan.
Ha ka jingkren u Kongsan u la ai ka jingiaroh ia ki doktor bad ki kynhun jong ki halor ka jingtrei borbah na ka bynta ban pynduna ia ka jingdon jong ki nongpang TB bad halor ka jingbteng ban bteng da ka thong ban pynduh jait ia kane ka jingpang hapoh ka District.
Nalor kata u la pyrto ruh ia ka jingtrei shitom jong ki dkhot ka tnat ka koit ka khiah ha kaba iadei bad ki lad aijingsumar, ka jingpynlong ia ki jingwad bniah bad ka jingpyntreikam ia ki prokram aijingiada ban iakhun pyrshah ia ka jingpang TB.
Nalor kata u DC u la pynshlur ruh ia ki riew shimet, ki nongshong shnong bad ki kynhun kiba ia don bynta ban iatreilang khnang ban poi sha ka thong jong ka jingthmu.
Ha kane ka prokram u Kongsan u la pyllait ruh ia ka Music Video kaba iadei bad ka jingpang TB ha kaba ka don ruh ia ki khubor kiba iadei bad ki jingialap bad pynshai halor ki lad jingiada bad jingsumar ia kane ka jingpang.
Na ka liang ka Dr.
Evalyneda B V Laloo, District Medical Health Officer Cum District Tuberculosis Officer & DACO bad  Dr.
Dasngewhun Shadap, MOTC Jowai ki la ai ka jingkren kaba bniah halor katei ka phang “Yes! We can end TB" bad halor ka jingkongsan jong ka jingrakhe ia kane ka sngi ‘World Tuberculosis Day.
’ Ka Dr.
Evalyneda ka la iai ban halor ka jingkongsan jong kane ka sngi bad pynpaw ruh halor ki sienjam ba la pyntreikam na ka bynta ban pynduh noh syndon ia ka jingpang TB.
DA kaba pynpaw ba kane ka jingpang TB ka dei kaba lah ban iada, ka la kyntu ia ki briew ba kin shim ia ki lad jingsumar ba thikna lada ki ioh ia kane ka jingpang.
Ha kane ka prokram la sam ruh ia ki syrnot bad ki memento da u Kongsan bad kiwei sha kito ki dkhot kum ka jingithuh ia ka jingnoh synniang ka jong ki ha ka jingiakhun pyrshah ia ka jingpang TB.
Kane ka khusnam ka kynthup ia  ka TB Free Village Award, SNC certificate/ Mementos, Nikshay Mitra certificate, best treatment supporter, best lab Technicians, best performing ASHA.
Media Engagement.
Na ka liang ka ophis ka la pynlong ruh ia ka jingialehkai sport na ka bynta ki khynnah skul LP bad UP ha kaba la sam ruh ia ki khusnam sha ki nongjop ha kane ka jingialang.
Kham hashwa, ka ophis ka la sdang ia kane ka prokram lyngba ka rally ba la wan iashim bynta da ki khynnah skul kiba rah ryngkat  ki plakad kiba don ia ki khubor ialap halor ka jingpng TB bad ki lad jingiada hapoh ka imlang sahlang.
Kane ka rally ka la iaid lyngba na  Ladthadlaboh, Newhill, Iawmusiang, DC Office, Stand War bad pynkut ha  District Library Mynthong, Jowai.
Ka Tnat pulit ka Jylla ka dang pynlong ia ka jingthwet kaba jur ban ioh kem ia ki briew kiba donkti ha kaba iadei bad ka jingjia shah pyniap jong ki arngut ki briew hapoh Ichamati ha ka thain Shella, East Khasi Hills.
Na ka liang u Superintendent of Police (SP) ka East Khasi Hills u Rituraj Ravi u la ong hynne ka sngi Palei, “Ngi la lapksai ha kaba iadei bad ki katto katne ki briew ia kiba la suba donkti ha katei ka kam pyniap kaba la jia ha Ichamati.
Hynrei, katba haduh mynta ngim pat shym la ioh kem satia.
" “Ngi dang pynlong ruh ia ka jingtohkit halor ka daw ha lyndet jong katei ka jingjia.
Ngi kyntu ia baroh ban pynneh ia ka shongsuk shongsain bad ban ailad ia ka jingsynshar jong ka ain," ong une u heh pulit.
Lah ban kdew ba ha ka sngi Balang ba la lah arngut ki briew kiba dei ki bar Jylla la kynnoh ba ki la shah bom iap ha ki riew runar ki bym lah satia ban ithuh ha Ichamati.
Kane ka jingjia ka la wan jia ruh ha ka por ba la pynlong ia ka jingiakhih pyrshah ia ka Citizenship Amendment Act (CAA) ia kaba la khot pynlong da ka Khasi Students’ Union (KSU) bad kiwei pat ki sengbhalang hapoh Ichamati, ong ka tyllong khubor pulit.
Nalor kata u SP u la ong ruh ba ia kine ki artylli ki metiap jong u Esan Sing bad u Sujit Dutta la lapdien na ki bynta jong ka Ichamati bad Dalda, bad ka jingpynkhreh ban pyndep ia ka post mortem ka dang iaid shakhmat.
Na ka liang ki bor pulit kaba kynthup ia ki Special Operation Team (SOT) ha ryngkat ki kali bullet proof ki la hiar mardor sha katei ka jaka na ka bynta ban tehlakam ia ka jinglong jingman bad ban pynneh ia ka shongsuk shongsain.
U Nongialam ka seng United Democratic Party (UDP) uba dei ruh u Myntri sorkar u Bah Paul Lyngdoh haka 27 tarik Lber, u la ong ba kane ka party kam dei satia ka dkhot jong ka kynhun North East Democratic Alliance (NEDA) ba la ialam da ka BJP.
“Em ngim don satia hapoh ka NEDA.
Ka NEDA ka khlem iakynduh shuh mynta la slem, Ngam tip hi ruh ba la ka dang don ne kam don shuh," ong u Bah Paul haba kren sha ki lad pathai khubor.
Haba pynpaw ba kam don kano kano ka jingkylli halor ka jingiadei hapdeng ka UDP bad ka NEDA, u Bah Paul u la ong, “Katkum ka manifesto ka jong ngi, ka la don ka mat kaba la pynpaw halor ka jingpyrshah ka jong ngi ia ka Hindutva kum ka nongrim treikam.
" Shuh shuh u la ong, “Ngi la ai jingmut ruh ba dei ban shah bad ailad ha kaba iadei bad ki kam aijingkyrshan pisa da ki ri kiba na shabar na ka bynta ki missionary jong ki Balang Khristan.
Ngi la kren pyrshah ruh halor ki kam thombor pyrshah ia ki Khristan ha kylleng ka ri India.
Kumta kane ka dei ka nongrim kaba ngi ieng.
".
U nongialam ka United Democratic Party (UDP) uba dei ruh u Myntri sorkar u Bah Paul Lyngdoh u la ong ba ka kynhun Regional Democratic Alliance (RDA) ka kham don ia ka kabu ban ioh ia ka jingjop napoh Shillong parliamentary seat ha kane ka Lok Sabha ilekshon ka ban wan namar ka Congress ka dei ka party ka bym larkam shuh bad ka seng Voice of the People Party (VPP) ka dei ka party kaba kut tang ha kawei ka district.
Haba kren sha ki lad pathai khubor haka 27 tarik Lber, u Bah Paul u la ong ba ka Shillong ka ju long ka ktem jong ka seng Congress, hynrei ka la wan ka jingkylla kaba khraw ha ka sain hima sima hapoh ka ri India, bad kumta ruh kane ka la iarap shibun ia ka UDP bad ka kynhun synrop kum ka RDA.
U Bah Paul u la ong ba kane ka la wan long namar ha kawei ka liang ka don ka jingbym sngewtynnad ia ka BJP.
Ka jingshisha hi ba kam shym la pynieng kyrtong ha Meghalaya ka pyni ba ki tip ba kam don jingmut ia ki ban pynieng kyrtong.
Kumta mynta ka don ka jingbym sngewtynnad ia ka BJP katba ka Congress ka la kylla long ka party ka bym larkam shuh, kumta shano ki paidbah kin vote? Nalor kata u la ong ruh ba ka VPP ka dei ka seng kaba dang shu mih thymmai ha ka kam sain hima bad kam don jaka satia hangno hangno ruh lait noh tang hapoh ka thain East Khasi Hills.
“Kane ka party (VPP) ka don tang ha kawei napdeng ki khatar tylli ki district jong ka Jylla, kumta kan ym lah satia ban khot ia lade ka seng Riewlum, bad kam dei hi ruh ka party ka Jylla hynrei ka dei ka party tang jong kawei ka district," ong u Paul Lyngdoh.
U la bynrap ruh da kaba ong, “Phi sngewthuh ia kane ka jingpynpaw, ngi iakhun ha ka rynsan bad ka jinglong jingman ha kaba ka national party kaba lamkhmat kam shym la iakhun ha ka ilekshon, ka NPP ka la jied ban iatreilang bad kane ka party, ka Meghalaya ka la ju vote pyrshah ia ka BJP, ka Congress ka dei ka bym larkam shuh bad ka VPP ka don tnag ha East Khasi Hills, kumta mano ba don lad bha ban jop, ka shnong ha phi ba phin ia khein jingkhein?" Da kaba pynpaw ba ka UDP ka dei ka party kaba lamkhmat hapoh Khasi bad Jaintia u Bah Paul u la ong, “Ka jingshisha ka long ba ngi don 12 ngut ki MLA bad ngi la jop kham bun ki constituency ha Khasi bad Jaintia.
Ha kawei ka khep ka UDP ka la jop 7 na ka 7 tylli ki constituency ha Ri lum Jaintia.
Mynta lada phi nujor ia kane bad ka NPP, ka NPP ka la jop tang khyndiat eh ki seat bad nalor kata wat ha ki ADC dei ka UDP kaba la kham jop bun hynrei namar ka jingbym don jong ka Tenth Schedule kumta ruh ka la mih ka jingiaphet sha ka seng NPP kaba ialam mynta ia ka EC hapoh KHADC.
".
Ka Ophis jong ka Dorbar Shnong Nartiang, West Jaintia Hills District hapoh ka jingialam jong u Waheh Shnong u Ma Mom Phalangki bad u Secretary u Bah Sati Swer ha ryngkat ki dkhot jong ka shnong haka 27 tarik Lber, kila ai dorkhat sha u Chief Executive Member (CEM) ka JHADC u Ma Thombor Shiwat ban kyntu ban pynneh iaka Nartiang Umladang MDC Constituency.
Ka bor shnong jong ka Nartiang kala iakynduh ruh ia u Chairman ka Delimitation Committee (JHADC), u Dr.
Dakyntuhimi Lyngdoh bad aiti ruh ia ka dorkhat kaba la pynpaw ia ka rai jong ka Dorbar kaba la long ha ka 12.
03.
2024 ban pynneh ia ka shnong Nartiang hapoh ka Nartiang Umladang constituency kaba don mynta.
Na kaliang u chairman delimitation committee, ula pynpaw ba kam pat don kano kano ka rai ban ban phiah ia kano kano ka constituency.
Ka Dorbar Shnong Nartiang kala pynpaw halor ki jingsngewkhia jong kiba bun ki kynhun kiba don bynta kaba kynthup ruh ia ki nongshong shnong kiba hap hapoh ka Nartiang-Umladang Constituency.
Na ka liang ki nongshong shnong ki la kyntu ban pynbeit iaka constituency kaba thymmai da ka jinglong khuid bad na ka bynta ka jingbit jingbiang jong ki nongshong shnong.
Shuh shuh ki la pynpaw shai ruh ba kin ym iashim bynta ha kane ka ilekshon ka ban wan lada na ka liang ki bor ba dei khmih ki pyniaid shakhmat ia kane ka jingthmu.
U Ma Thombor Shiwat, CEM JHADC, haba kren ha ka dorbar mang tyngka ka konsil dangshen ula ong ba kane ka jingpynbeit thymmai iaki constituency MDC ka dei na ka bynta ban pynbeit iaka jingdon ki nongthep vote bad jingpynbeit iaki shnong katkum ka jinglong jingman jong ki bad kam dei satia ban pynkhlad iaki shnong.
Ka ei kaba paw bad saphriang sha ki social media kam dei kaba pura bad ka delimitation committee ka hap ban khot iaka jingpynsngew paidbah shuwa ban shim kano kano ka rai katkum ka hukum jong u Lat ka Jylla, ong u CEM haka dorbar.
Ka jingiakynad hapoh ka thain Ichamati, East Khasi Hills kaba don hajan khappud ka India bad Bangladesh ka la kyan bha hadien ka jingshah pyniap jong ki arngut ki bar Jylla kaba la wan jia ruh hadien ka jingialang pyrshah CAA ba la khot pynlong da ka Khasi Students Union (KSU) bad kiwei pat ki seng bhalang.
Ka khubor pulit ka iathuh ba la lapdien ia ki artylli ki metiap jong ki arngut ki bar Jylla ia kiba la tip kyrteng kum u Esan Sing bad u Sujit Dutta na ki bynta jong ka Ichamati bad Dalda.
Halor kane ka jingiap kine ki ar ngut, ym pat lah satia ban pyndep iaka postmortem bad kiwei ki jingdonkam jong ka aiñ.
Ki pulit ki la ong ruh ba kane ka lah ban dei ka jingdonkti jong ki katto katne ki kynhun runar kiba lah ban shim kabu na katei ka jinglong jingman da kaba pyniap ia kine ki arngut ki bar Jylla ha ka por ba ka KSU ka dang pynlong ia ka rally pyrshah CAA ha ka por mynsgi.
Na ka liang ki bor pulit ka Jylla ha ryngkat ka kynhun Special Operation Team (SOT) nalor ki kali bullet proof ki la hiar mar mar sha katei ka jaka na ka bynta ban iarap lem ban tehlakam ia ka jinglong jingman kaba don hapdeng ka jingsyier kaba mih hadien jong katei ka jingjia.
Katkum ki tyllong khubor la ong ba baroh ki superintendents of police (SP) ki la ioh ia ka jingkyntu ban long kiba husiar bad peitngor bad ban pynlong ruh ia ki jingiaid pahara kum ki lad jingiada na kino kino ki jingjia kiba la lah ban mih.
Nalor kata la kyntu ruh i ki pulit ba kin long kiba la pynkhreh ha ryngkat ki riot gear, ki bom pynsat khmat, ki dieng lathi, ki jingda bad kiwei pat bad ruh ban shim ka jingpynshitom kaba tyngeh pyrshah ia kino kino kiba pyrshang ban thaw jingklumar namar kane ka jingjia ka lah ban pynmih ia ka jingkynad kaba jur na ka jingsngew iapher jaidbynriew.
Nalor kata la aijingmut ruh ban kyntu ia ki bor pyniaid distirct ban pynjari da ka kyndon 144 CrPC bad ban pyrrkhing ia ka jingiaid briew kaba palat 5 ngut  nalor ka jingrah ia ki dieng, ki tari, thied petrol ha ki bilor, umphniang sharak bad kiwei kiwei ki tiar pynmynsaw.
Shuh shuh kane ka jingbthah ka la pynpaw ruh halor ka jingdonkam ban pynlong ia ka jingialang na ka bynta ban wanrah jingsuk lashai ka sngi Palei.
U heh nongialam ka Congress uba dei ruh u MP ka Shillong u Bah Vincent H Pala haka 25 tarik Lber, u la ong ba ka jingshim rai jong ka BJP ban aijingkyrshan ia ka National People’s Party (NPP) kan iarap ia u ba un dang bat ia ka Shillong parliamentary seat ha kane ka Ilekshon Lok Sabha ka ban long ha ka 19 tarik u Iaiong.
“Ka BJP ka la leit sha ka NPP hynrei ki nongthep vote mynta ki la wan sha u Pala.
Haduh kumba 80% na ki vote jong ka BJP ki la wansha ka Congress.
Kine ki nongthep vote ki dei napoh Khasi bad Jaintia Hills," ong u Bah Pala.
Da kaba pynpaw ba ki nongkyrshan ka BJP kim sngewtynnad ia ka NPP, une u MP ka Shillong u la ong, “Ki nongkyrshan ka BJP ki lah ban ym vote ia ka Congress hynrei khlem artatien kin vote ia u Pala.
" “Kumta, kane ka jingshim rai jong ka BJP ban kyrshan ia ka NPP kan ym ktah ia Nga, pynban kan iarap ia Nga ba Ngan jop ha kane ka ilekshon.
Kane kan ym iarap namar ka BJP hynrei namar ki paidbah nongthep vote," u la ong.
Da kaba kynnoh ba ka NPP mynta ka la klun tylli ia ka BJP ha Meghalaya, u Pala u la ong, “Ha kaba nyngkong ki la nang tharai ba ka BJP kan klun ne nguid ia ka NPP hynrei mynta ka NPP ka la klun ia ka BJP.
Ka bor jong ka NPP ka long kaba khraw shibun kumta mynta ka la klun ia ka BJP.
" Haba kylli, u Bah Pala u la ong, da shisha ka BJP ka la shim ia ka rai kaba bakla ban aijingkyrshan ia ka NPP.
“Phi iohi ka BJP ka la iaksaid dohiap ban pynrem ia ka Congress la kalong ha kano kano ka rukom ruh, bad ka NPP ka la sngewkmen ban ioh ia ka jingkyrshan na ka BJP hynrei u don u pud ba phin lah ban pynkohnguh ia ki paidbah shabar jong u pud.
Ka NPP bad ka BJP ka lah ban iadei ha ki kyrdan kiba shalor ne high level, hynrei ha ki katto katne kiwei pat ki kyrdan ki lah ban ym iadei ne iahap jingmut satia.
Kane ka long ruh namar na ka liang u Amit Shah da lade hi u la ong ba ka Meghalaya ka dei ka Jylla kaba bamsap tam hapoh ka Ri India bad kumno mynta ki lah ban kyrshan ia ki (NPP)?, buh jingkylli u Bah Pala.
Na kiba ha iing ha sem jong ka Kur Dkhar bad Kur Nongtdu, Ngi kwah ban pynpaw iaka jingsngewnguh kaba khraw eh ia phi baroh iwei pa iwei naduh ki ba haiing hasem, ki kur ki jait, ki kha ki man.
Ki lok ki jor najan najngai bad ki marjan marpa kiba la ia don ryngkat lang bad ngi ban ia synran bad pynshngain lem ia ngi haka por jingjia ba sngewsih ha iing ha sem jong ngi na ka jingkhlad noh i Julius Nongtdu.
Ngi ai khublei ruh ia ki Doctor, ki nurse jong ka Civil hospital Khliehriat bad Woodland hospital Sabahmuswang kiba lah pyrshang kat ba lah ban ai ia ka jingsumar ia i ha ka 21 tarik u Lber, 2024.
Ia ki Phadar, sister, kiba ha iing ha sem baroh kiba la ia don ryngkat bad synran lang ia ngi na duh hospital.
Ki nongshong shnong Moolamanoh, u Cathekist, ki nonsharai ka Balang Catholic kiba la pyndep iaka niam ka rukom ba khatduh ia i.
To ai ba u Blei un khyrkhu kyrdoh ia ngi bad ia phi ruh kumjuh.
Na i lok, ki Khun bad kiba haiing hasem  baroh.
Ka Dorbar Shnong Mulait Bri Sumer, East Jaintia Hills kala pynbna paidbah ba na ki daw bym lah kiar la pynkynriah noh iaka tarik jong ka fete bad iaka lucky draw jong ka shnong naka 26-27 March (Lber) 2024 sha ka 3-4 tarik May (Jymmang) 2024.
Ka Dorbar Shnong kala kyntu ia baroh kiba la dep thied iaki ticket bad ia baroh kiba kyrshan na ka por sha ka por iaka shnong ban iaishah bad ka shnong.
Ki ticket ki long ki juh bad ki biang bad yn pynkhalai iaki haka 4 tarik Jymmang.
Kane ka long katkum ka jingpyntip u Waheh Chnong Mulait Bri Sumer.
U Nongialam ka Congress uba dei ruh u MP ka Shillong u Bah Vincent H Pala haka 26 tarik Lber, ula ong ba ka Seng BJP kan ym jop palat ia ka 200 Seat ha kane ka MP Lok Sabha Ilekshon ka ban wan.
Nalor kata u la kynnoh ruh ba lada ka BJP kan ioh 370 seat, kin sa pynkylla ia ki Riti synshar khadar jong ka Ri ne Constitution da kaba weng noh ia ka kyntien ‘Secularism’ khnang ban pynurlong ia ka jingangnud jong ka ban pynurlong ia ka ri jong ki Hindu.
Haba kren sha ki lad pathai khubor hadien ba la pyndep ia ka jingthep kyrteng, u Bah Pala u la ong,  “Kat haduh mynta, ka BJP kam pat pynbna ia ka thup kyrteng kaba saw.
Balei? Namar ka jingialeh kaba don hapoh.
Kumta ka jingkylli ba kan jop palat ia ka 200 seat ka dei ka jingkylli kaba khraw shibun na ka bynta jong ki namar ba kim don satia wat ia ki kyrtong ha ki Jylla kum ha Meghalaya bad ha ka thain Shatei Lammihngi (North East).
Kumno phin khmih lynti ia ki ba kin jop? Ka dei tang ka buit ban pynbiej ia u paidbah.
" Nalor kata u Pala u la ong ba ka BJP ka la ioh 303 ngut ki MP ha kane ka samoi kaba la dep, hynrei ha kane ka samoi kaba mynta kan hiar shibun hapoh Maharashtra, Karnataka, Delhi, Bihar, Punjab, UP, Himachal Pradesh bad ha kiba bun kiwei pat ki Jylla.
U la ong ruh ba sha South ka don palat 130 ngut ki MP, hynrei ha kan ka kynti kaba mynta ka Congress kan kham jop bun ki seat.
Da kaba pynpaw ba ka jingkam jong ka BJP ba kan ioh haduh 400 seat ha kane ka kynti kaba mynta, kane ka dei tang ka jingpynsawa ban pyni dak sha ki paidbah jong ka ri India.
“Ngi don 540 ngut ki MP.
Ban pynkylla ia ka Constitution jong ka Ri, ka BJP ka donkam 362 ne haduh 370 ngut ki dkhot.
Dei na kane ka daw ba ki pynbna ia ka 370.
Kaei ka jingmut jong kane ka 370, ka 370 kaba ki pyni dak ka dei ka jingmaham ia ki paidbah jong ka ri India bad lada ki ioh 370 ngut kin pynkylla ia ka Constitution? Ka kyntien Secularism kan sa shah weng noh napoh ka Constitution," ong u Bah Pala.
“Lada ia ka kyntien Secularism la weng noh na ka Constition, kumta ruh kan long kumba long ha Pakistan.
Ka Pakistan ka dei ka ri Islamic, ka Bangladesh ka dei ka ri Islamic, ka Iran ka dei ri Islamic, kumta hato ngin long kum ka Pakistan, kino kino kiba mane ia kiwei pat ki jingngeit niam kin kylla long beain.
Kane ka dei ka jingthmu bad ka jingpyrta ia ka 370-400.
Ki tip ba kin ym ioh ia kane hynrei ki la pyrshang ban pyniapait iapra, kin leh beit ia kane, kin pynlong ia ka India ka ri jong ki Hindu, kata ka dei ka jingphohsniew jong ka BJP," u la bynrap.
“Nga thikna ba bun na phi phi dei ki Hindu, kiba bun na ki paralok jong ngi ki dei ki HIndu hynrei ngi kwah ia ka jingsuk hapoh ka ri, ngi kwah ia ka ri ka ban lait na ka jingshah banbor, ngi kwah ia ka ri ka ban lait na baroh ki jingeh kumba la sakhi ha Pakistan, Bangladesh bad kiwei pat," u la ong.
Haba kynnoh ba ka jingiashrut mynta ka la jur bha hapoh jong ka BJP, u Bah Pala u la ong, “Ki la don ia ka jingangnud kaba jur mynta ka kynti.
Phi iohi ba bun na ki MP kiba la rim ki la shah pynduh tiket bad bun ki MLA ruh  kim shym la iohlad satia.
Lada phi phai shapoh Maharashtra, lada phi phai sha Madhya Pradesh bad Rajasthan phi iohi ba ki nongialam barim ki la shah kyntait lut, ki la thung bujli da ki nongialam kiba thymmai.
" Haba kynthoh pyrshah ia u Myntri Rangbahduh Narendra Modi, u Bah Pala u la ong, “Sa kawei pat ka bynta kaba kongsan bad kaba long jar jar, phi tip lada ngi tei ia ka iingmane, u phadar lane kino kino ki nongialam niam kin pynkyntang ia ka, hynrei mynta u PM ka Ri tang ban wanrah ka jingiapait iapra ha kaba iadei bad ka Ram Mandir, ha ka jaka jong ki sadhu ba kin pyndep ia ki kamram jong ki la shimti da ki riew sain hima ha ka jaka jong ki.
Ka BJP ka la leh ia kaba bakla lyngba ki kam sain hima, kumta kin ym kot satia wat tang ia ka 200 seat.
" Da kaba pynpaw ia ka jingsngew skhem ba un dang bat ia ka Shillong seat, u Bah Pala u la kdew halor ki jingjop jong ka Congress ha kine ki 15 tylli ki snem kiba la leit noh.
Hynrei, watla katta u la ong ba ki don shibun ia kiba dang dei ban leh khamtam ba ka Meghalaya ka donkam ia ka kad liengsuin kaba thymmai.
“Ka Congress ka la leh bha ha ka liang ka pule puthi, ka jingpyniasoh ha ka leit ka wan, ha ka kam pateng, ka jingsam ryntih ia ki jingdon jingem.
Kumta ki polisi treikam kiba ka Congress ka la shim mynshwa ki iapher shibun na ki polisi treikam jong kane ka sorkar kaba mynta," ong shuh shuh u nongialam ka Congress.
“Haba khnmih ia ka polisi treikam jong kane ka sorkar kaba mynta, na ka bynta kito kiba riewspah ki la nang riewspah shuh shuh bad kiba duk ki la nangduk shuh shuh, hynrei ka Congress kan ialeh ba peit ia ka jinglong jingman halor ka jingiapher hapdeng uba riewspah abd uba duk bad kan ialeh ban pynduna ia ka jingiapher bad ruh halor ka hok ban pynpaw, ka hok halor ka jingngeit niam bad halor kiwei kiwei pat ki bynta," ong shuh shuh u Bah Pala.
“Dei tang ma Nga u MP uba la shah pynsyier ha ka BJP bad kiwei pat ki MP, kata la ka long ha Assam, Arunachal Pradesh kiba bun ki la leit namar ka jingshah khroh ne shah byrthen.
Ki la phah da ka ED bad ka IT pyrshah ia Nga, hynrei ki paidbah ki ieit bad shaniah ia Nga ha Meghalaya.
Nga tip ba nga don hangne namar ki paidbah bad da kaba pynskhem ia kane ha ki jingmut jingpyrkhat, ki paidbah kin shaniah bad ai ka jingkyrshan na ka bynta jong nga," ong u Bah Pala.
U kyrtong ka liang pyrshah Voice of the People Party (VPP) u Dr Ricky AJ Syngkon haka 26 tarik Lber, u la pynpaw ia ka jingsngew skhem ban ioh ia ka jingjop ha kane ka Lok Sabha ilekshon ka ban sa long ha une u bnai u ban wan.
Haba kren sha ki lad pathai khubor, u Syngkon u la ong ba ka party ka la long kaba la pynkhreh pura ban iakhun ia kane ka ilekshon.
U la ong ruh ba ka party ka la pyndep ha kaba iadei bad ka jingleit ialap ilekshon sha baroh ki 36 tylli ki constituency hapoh Ri Lum Khasi bad Jaintia.
“Nga ha ryngkat ka party, ngi sngew skhem ban jop ha kane ka ilekshon namar kat shaba ngi leit ngi ioh ia ka jingkyrshan kaba pura na ki paidbah bad ngi don ka jingshaniah kaba skhem ha u paidbah jong kine ki 36 tylli ki constituency," u la ong.
Haba kylli, u Syngkon u la kyntait ba ka party jong u ka long pyrshah ia ka ktien Hindi.
“Ngim ju pyrshah ia ka jingkren Hindi.
Kane ka jingkynnoh kam don ei ei hynrei tang ka buit politik jong kiwei pat ki party sain hima bad ngi pynrem ia kiba kum kine ki jingkynnoh.
" Da kaba pynpaw ba ka VPP ka ieng ruh na ka bynta kito ki bar jylla kiba dei hok ki nongshong shnong jong ka Meghalaya, une u General Secretary ka VPP u la ong ba u sngew skhem ba kum kine ki nongshong shnong ka Jylla ruh kin ai ka jingkyrshan ia kane ka party ha kane ka Lok Sabha ilekshon ka ban wan.
“Ngi sngewnguh ia u synniang ba la noh da kine ki briew ki bym dei ki Khasi na ka bynta ka Jylla bad ba ki donkam ruh ia ka jingiada bad na ka liang ka party ruh kan pynthikna halor ki lad jingiada na ka bynta ka bha ka miat jong ki, hynrei ha kajuh ka por ngi hap ruh ban iada ia ka Jylla na kito kiba beain.
Kum ka party ngi sngewkhia jur ha kaba iadei bad ki hok wat jong kiwei pat ki jaidbynriew ki bym dei ki Khasi," u la ong.
Nalor kata u Syngkon u la ong ruh ba ka jingshim rai jong ka BJP ban ai ka jingkyrshan ia ka NPP ka pyni ia k dur kaba shisha jong baroh kine ki party, hynrei ki ieh ia kine kiei kiei baroh ha ka jingstad jong u paidbah ba un shim ia ka rai ha kaba iadei bad kane ka bynta.
U kyrtong ka Regional Democratic Alliance (RDA) u Bah Robertjune Kharjahrin haka 26 tarik Lber, u la ong ba ka party liang pyrshah kaba thymmai ka Voice of the People Party (VPP) kan ym ioh satia ia ka jingjop ha kane ka Lok Sabha ilekshon ka ban wan na Shillong parliamentary seat.
U Kharjahrin u la wan ban thep kyrteng haka 26 tarik Lber ha ryngkat ka jingsynran lang u President ka UDP u Bah Metbah Lyngdoh kumjuh u President ka HSPDP u bah KP Pangniang nalor ki MLA, MDC, ki nongialam party bad nongtrei ka party na baroh arliang ka kynhun synrop.
Haba kren sha ki lad pathai khubor, u Bah Kharjahrin u la ong, “Ka RDA kan ym weng noh na ka jingiakhun hynrei kan trei shitom ban ioh ia ka jingjop ha kane ka ilekshon ka ban wan.
" “Lada phi phai kyllum sha ka jingioh vote ka UDP bad ka HSPDP ha u snem 2023 ngi sngew skhem bad ngin nang lah ban nangkyntiew shuh shuh nalor kane.
Na kyrmen skhem ba ngin ioh ia ka jingjop ha kane ka ilekshon," ula ong.
Da kaba pynpaw ba ka VPP kam long satia ka jingsyier na ka bynta ka RDA, u bah Kharjahrin u la ong, “Ka VPP ka dei ka party thymmai ka bym don ia ki nongtrei kiba na tynrai.
Ka VPP kam don ki MLA bad ki MDC kumba ngi don.
Ka VPP kan ym lah ban ioh ia ka jingjop namar ngi don ia ka kabu kaba kham biang ban jop haba ia nujor bad kiwei pat ki kyrtong.
" “Ngam kwah ban iatai bad une u briew (Ardent Basaiawmoit) hynrei Ngan shu pynkynmaw ia kaei kaba u la ong ha Mawkyrwat ha u snem 2018, kata ba ki party thymmai kin ym poi shano shano ruh, kumta ha kane ka kynti kaba mynta ruh kane ka party thymmai (VPP) kan ym poi shano shano ruh," ong u kyrtong ka RDA.
Haba kdew halor ki mat jong ka RDA, u Kharjahrin u la ong ba kum ka kynhun synrop kan iakhuh na ka bynta ban pyntreikam mardor ia ka Inner Line Permit (ILP), bad kynthup ia ka Ktien Khasi ha ka khyrnit ba phra jong ka Riti synshar Ri, ban weng ia ki jingeh halor ki kam khappud hapdeng ka Assam bad ka Meghalaya bad ban bishar bniah biang ia ka mat kaba iadei bad u pud u sam hapdeng ka India bad ka Bangladesh.
Ha kaba iadei bad ki rukom treikam jong une u MP ba mynta, u Bah Kharjahrin u la ong ba un ieh ha ki paidbah ba kin bishar, hynrei ka la dei ka por ban bujli noh ia u Bah Pala uba la long u MP mynta lah 15 snem.
“Nga burom bha ia u (Pala).
U dei u Riew Rangbah hynrei phi la iohi ba u khlem lah ban leh eiei than kumta nga sngew ba ka por kala dei ban bujli noh ia u.
Nga thikna ba ki paidbah ka constituency kila ai biang eh ka por ia u ba un pyni kam bad ai ba ki paidbah kin bishar ia kane.
Shuh shuh ha kaba iadei bad ka rai jong ka BJP ban kyrsan ia ka NPP, une u kyrtong ka RDA u la ong, “Ngin iakren da kaba shai, kila iatreilang hapoh ka Parliament la bun snem, kila kyrshan lang ia ka CAB, kila ialeh lang ruh ia shibun ki kam kumta ngam lyngngoh satia kin iatreilang ha kane ka elekshon…ai ba u paidbah un bishar ia kane".
U nongialam ka Seng Congress uba dei ruh u MP ka Shillong u Bah Vincent H Pala u la kynnoh ba ka kyrtong jong ka National People’s Party (NPP) ka Kong Ampareen Lyngdoh lehse ka la ngat ha ka jingshah banbor ha ka BJP bad ka Tnat Central Bureau of Investigation (CBI).
Haba kren sha ki lad pathai khubor hadien ba la pyndep ia ka jingthep kyrteng na ka bynta  ka ilekshon Lok Sabha ka ban wan haka 26 tarik Lber, u Bah Pala u la ong, ha ka jingshisha kam long kaba dei ia u ba un kynthoh pyrshah ia kiwei pat ki kyrtong tang namar ba ki la pynmih ia kiba bun ki jingkynthoh pyrshah ia u.
Dang shen ka Kong Ampareen ka la pynpaw ba ka la tip bha ha kaba iadei bad ka madan ialehkai jong ka Congress bad ka long kaba kloi ban pynshong noh ia u Bah Pala ha kane ka Lok Sabha ilekshon ka ban long ha une u bnai u ban wan.
Hynrei, na ka liang u Pala u la ong ba ka Ampareen ka la iarap ban ialap na ka bynta jong u ha ki laitylli ki samoi ilekshon kiba la dep.
U la ong ruh, “Ka la iarap ban leit ialap sha baroh ki jaka hapoh Khasi -Jaintia, bad ka la pyrto shibun ia Nga ha kine ki ilekshon kiba la leit noh.
" “Mynta hadien ba ka la iehnoh ia kata ka liang, Nga tharai ka CBI ka la pynbor ia ka ba kan ong ei ei lane ka BJP ka la pynbor ia ka ban ong ei ei, Hynrei, Ngan ym ong ei ei hynrei ka la iarap shibun ia nga, ka long ka briew kaba bha na ka bynta jong nga," ong u Bah Pala.
“Ngam kwah haba don kino kino kiba dang don hapoh ka jingkhmih ka CBI, haba kino kino ki don shibun kiei kiei, ki lah ban hap kren wat ia kaei kaba kim shym la thmu satia ruh.
Phi tip ba hateng phi mut ia kaei kaba phim kwah bad hateng phi kren ia kaei kaba phim shym la mut ne thmu.
Ngam kwah ban jubab ne ong ei ei halor kane ka mat," ong shuh shuh u Bah Pala.
Halor ka jingkynnoh ba u long jemnud na ka bynta ka NPP, u Pala u la ong, “Nga long jemnud na ka bynta baroh ki party.
Nga tharai kam long kaba eh ban long jemnud na ka bynta ban jop ha ka ilekshon, ka dei halor kumno ba ki paidbah ki shaniah ia phi.
Nga shim ia ka kam sain hima ne politics kum ka politics bad ka jinglong paralok kum ka jinglong paralok bad ka jingiadei shimet ka dei kaei kaei kaba kham pher.
" Shuh shuh u Pala u la ong ruh, “Nga tharai ym dei ba Nga long jemnud na ka bynta kino kino ki party, hynrei Nga tharai ba kum ka Jylla kaba rit bad ki nongshong shnong kiba khyndiat, ngi dei ban iatreilang na ka bynta ka jingmyntoi jong ki paidbah bad ym na ka bynta ki jingmyntoi shimet, kumta ka jingkylli kaba iadei bad ka jinglong jemnud ne ka jinglong ba eh kam don satia.
".
Ki Pulit jong ka Ri Bhoi kila iohkem ia ar ngut ki briew kiba la kynnoh ba ki donkti ban ther kuli iaki pulit kiba leit khynra ia ki runar nongtuh dieng hapoh ka shnong Ranibari, Ri Bhoi District haka 26 tarik Lber.
Kane ka jingjia kala jia haka por mynstep kumba 9:30 AM haka jaka khlaw ha jan ka shnong Ranibari.
Ka khubor ka iathuh ba ki bor pulit mar ia ioh jingtip halor ka jingdon jong kane ka kynhun ki nongtuh dieng Sal, kumta ruh mar mar hapoh ka jingialam jong u IC ka Rani Border Outpost ki la her sha katei ka jaka, hynrei katba ki dang ngam kham shapoh jong ka khlaw la kynnoh ba kane ka kynhun ki nongtuh ki la sdang ban ther kuli sha ki pulit.
Hynrei la ong ba na ka liang ki pulit kim shym la ther kuli kylliang sha katei ka jaka ba don ki runar namar ka jingdon jong ki longkmie bad ki khunlung khynnah, hynrei ki la pynlong da ka jingkhang kdong bad kerkut ia kine ki nongtuh.
Hadien ba la khang kdong ki bor pulit ki la ioh ban kem suk ia arngut ki briew ia kiba la tip kyrteng kum u Ajit Rabha 18 bad ka Kavita Rabha 18 snem rta, bad ha ka jingtohkit ia kine ki arngut la shem ba kane ka kynhun jong ki nongtuh ka dei kaba ju mlien ban leh ia ka kam tuh dieng, tuh thuk thuk bad tuh kwai.
La ong ruh ba u nongialam jong kane ka kynhun ki nongtuh la tip kyrteng kum u Rudra Rabha.
Ha ka jingleit ban khynra ia ka iingsah jong u Ajit Rabha, ki pulit ki la ioh ban kurup  ia kawei ka suloi SBML bad u kuli shara.
Kat haduh ba la ioh lum ia kane ka khubor, ki pulit ki dang bteng ban pynlong ka jingthwet ia kiwei pat ki dkhot jong kane ka kynhun ki nongtuh bad la ujor ruh da ka ejahar hapoh Khanapra police station.
Arngut ki briew kaba kynthup ia u Vice President ka North Eastern Hill University Students Union (NEHUSU) ki la ngat ha ka jingmynsaw na ka jingiakynad kaba la mih na ka jinglehkmen Holi hapoh campus jong kane ka skulbah haka 25 tarik Lber.
“Arngut ki briew ki la mynsaw bad la ujor artylli ki ejahar.
Ia kine la pynkit noh shapoh Civil Hospital, Shillong," ong u Superintendent of Police ka East Khasi Hills District, u Rituraj Ravi.
Haba iakren lyngba ka phone, u Finance Secretary ka NEHUSU u Bah Mandor Diengdoh u la ong ba u Vice President jong ka Union u Easterson Sohtun u la ngat ha ka jingmynsaw ha kane ka jingjia.
“Na ka liang u Vice President u la pynpaw pyrshah ban pynlong ia ki prokram da kaba shah ia ki briew kiba nabar ba kin leh ia ki kam pynbitar pyrshah ia ki samla pule jong ka University hadien ba u la shah thombor ha ki," u la ong.
Haba kylli, u Diengdoh u la ong, “Ka dei ka prokram ban rakhe ia ka Holi.
Kam don jingktah lada la rakhe da ki samla pule ka NEHU, hynrei mynta ki briew kiba na bar ki la wan bad pynbitar ia ki samla pule lyngba ki jingleh jong ki.
" U la ong ruh ba ka NEHUSU ka la ujor da ka FIR pyrshah ia ki dkhot jong ka Akhil Bharatiya Vidyarthi Parishad (ABVP).
Ha kawei pat ka bynta, na ka liang ka ABVP, Shillong Unit ka la pynrem jur ia u Vice President ka NEHUSU halor ka jingkynnoh khlem nongrim pyrshah ia ka Seng.
Haba pynpaw halor kane, u Joint Secretary ka ABVP ka jylla u Bah Bomsing Khongtir u la ong, “Lah ban kdew ba ha ka 25 tarik Lber 2024, ka World Organisation of Students and Youth (WOSY), ka la pynlong ia ka prokram jingiakynduh lang ban ialehkmen Holi hapoh ka campus ka NEHU.
Ki dkhot ka ABVP ruh ki la shah khot sngewbha ban wan sha kane ka jingialehkmen.
Ka WOSY ka la khot ia kane ka jingialang shibynta ban iasam lang halor ka kolshor hapdeng ki samla pule bad ban leh burom ia ki samla pule bar ri ka NEHU ha kane ka prokram.
" “Kane ka prokram ka la long kaba iaid beit iaid ryntih tad hadien ba u VP ka NEHUSU u la thmu khnang ban pynthut ia ka suk ka sain da kaba ktah kti ia ki katto katne ki samla pule ka University ia kaba u la sylla da ma u lem bad ki paralok jong u," u la ong.
Nalor kata u la ong ba ka ABVP Shillong Unit ka la dawa ban pynlong ia ka jingtohkit kaba bniah halor kane ka jingjia bad pynthikna ruh ban ai ka jingiatreilang bad ka Tnat pulit ha ka por ba ka jingtohkit ka dang iaid shakhmat.
“Kiba kum kine ki kam leh riewkhlaw ki dei ki bym lah ban pdiang hapoh ka university.
Ka ABVP Shillong ka dawa ban pynlong ia ka jingtohkit ka bym shah liang halor kane ka jingjia," u la ong shuh shuh u Jt Secretary ka ABVP.
Ka Seng Ri Bhoi Youth Welfare Organisation (RBYWO) ka la phah da ka jingujor sha u Deputy Commissioner ka Ri-Bhoi District halor ka jingshah pynduh ki supplier kiba dei ki trai shnong ban pynbiang ne supply bam sha ki nongpyniaid na ka bynta kane ka ilekshon Lok Sabha 2024.
Na ka liang ka Seng ka la phah ia kane ka jingujor hadien ba ki supplier kiba dei ki trai shnong ki la kynnoh ba ka Tnat pyniaid ilekshon ka la ai ia kane ka kam supply marbam tang sha uwei u briew uba dei na ka nongbah Shillong ban supply ia ka bam ka dih sha ki nongpyniaid ia kane ka ilekshon ka ban wan hapoh Ri-Bhoi District.
Ka Seng ha u kyrwoh lyngba u Bah Kenny Nongrum, General Secretary ka kynthoh jur ruh ia u Symbud Myntri Rangbah ka Jylla u Bah Prestone Tynsong uba la pynpaw ba ka Ri Bhoi District ka dei ka aspirational district, hynrei mynta pat shah nion shuh shuh bad tang ban supply ia ka bam ruh kim shym la ailad shuh na kane ka district.
Ha kajuh ka por ka Seng ka la dawa ruh ba dei ban ai kam shwa ia ki trai shnong ne ki supplier kiba dei ki trai shnong ha kaba iadei bad ka jingsupply bam kumba la leh ia ka ilekshon MLA 2023.
Shuh shuh ka Seng ka pynpaw ruh ba kine ki supplier kiba dei ki trai shnong ki la iathuh ba kim pat shym la ioh satia wat ia ka jingsiew na ka bynta ka jingpynpoi bam na ka bynta kane ka ilekshon MLA kaba la dep.
U State President ka National People’s Party (NPP) uba dei ruh u Symbud Myntri Rangbah ka Jylla u Bah Prestone Tynsong haka 25 tarik Lber, u la kyntu ia ki paidbah ka Jylla ba kin kyntait ia ki jingkynnoh ba la kynnoh da ki party  ba ka NPP bad ka BJP ki dei ki juh.
“Ki jingkynnoh ba ka NPP ka dei ka BJP bad ka BJP ka dei ka NPP ka long ka bym lah pdiang satia.
Kiba kum kine ki jingkynnoh ki ju mih tang shisien san snem, kata ha ka por ba pynlong ia ka ilekshon MP, MLA bad MDC.
Kumta Nga kyntu ia ki paidbah nongthep vote ba kim dei satia ban ngeit ia kiba kum kine ki jingkynnoh kiba wan tang ha ka por ilekshon," ong u Bah Tynsong sha ki lad pathai khubor.
Ia kane u Bah Prestone u la pynpaw halor ki jingkynnoh kiba la mih hadien ka jingshim rai jong ka BJP ban ai ka jingkyrshan kaba pura ia ki kyrtong jong ka Seng NPP napoh Shillong bad Tura parliamentary seat ha kane ka Lok Sabha ilekshon ka ban long ha ka 19 tarik u Iaiong u ban wan.
U Bah Tynsong u pynkynmaw ba ha u snem 2018, kiba kum kine ki juh ki jingkynnoh ki la mih, kata da kaba ong ba ki paidbah kim dei ban vote ia ka NPP namar ka NPP ka dei ka BJP bad lada ki jop ia ka ilekshon ki lah ruh ban khangdam noh ia ki iingmane bad ban knieh noh ia ka jinglaitluid jong ki paidbah ha ka jingngeit niam.
“Kane ka dei ka jingkynnoh kaba la jia ha katei ka por.
Hynrei U Blei u long uba khraw namar hadien ba ngi la jop ngi la thaw ia ka sorkar naduh u 2018 haduh u 2023.
Nga kwah ban buh jingkylli ia kito kiba pynmih ia kine ki jingkynnoh ba la ka don ne em kata ka jingpyrkhing ne ka jingkhanglad ia ki briew ha ka jingmane Blei lyngba ka sorkar hapoh ka jingialam ka NPP.
Ka NPP hi ka kut jingmut ban iada ri ki rit paid bad ruh ngi kwah ban iada ia ka jinglong kyrpang jong ki paid riewlum jong ka thain North East bad ka India hi baroh kawei," u la ong.
Nalor kata u Bah Prestone u la ong ruh ba ka BJP ka la ai ka jingkyrshan ia ka NPP khlem ka jingbuh satia ia kino kino ki kyndon.
“Nga la iohi ia ki jingkynnoh kiba la mih biang mynta kiba ong mynta la thikna ba ka NPP ka dei ka BJP bad ka BJP ka dei ka NPP namar na ka liang ki nongialam ba halor ka BJP ki la rai ban kyrshan ia ka NPP na Shillong bad Tura parliamentary constituency.
Kum u state president ka NPP Nga kwah ban ong kane, ngi pdiang sngewbha ia ka rai jong ka BJP ban aijingkyrshan ia ki kyrtong ka NPP khlem kano kano ka jingbuh kyndoh," ong u Bah Tynsong.
“Kum ki nongialam ngi sngew kyndit  namar ngim poi pyrkhat namar ma ki ruh ki la pynkhreh bad khot aplikeshon na ka bynta kito kiba kwah ban iakhun ia kane ka ilekshon napoh Tura bad Shillong.
Ngi nang tharai ba ka BJP kan ia aireng khlem artatien.
Hynrei ngi ieh ha ka jingstad jong ki.
Lehse ki nongialam ka BJP ba halor ki pyrkhat ba kan kham bha ban ai ka jingkyrshan ia ka NPP kaba dei ka kynhun synrop ka NDA," u la bynrap.
Nalor kata u state president ka NPP u la ong ruh ba ka party jong u ka ai ruh ka jingkyrshan ia kiwei pat ki party sain hima na ka thain North East kiba dei ruh ki paralok synrop ka NDA.
“Ngi ai ruh ka jingkyrshan ia kiwei pat ki party hapoh Manipur bad Nagaland.
Kata kam mut tang namar ba ngi kyrshan ia ka NDA, phi ong ba ngi klet noh ia ki kyndon treikam ka party la jong," ong u Bah Tynsong.
Ka kyrtong ka National People’s Party (NPP) na Shillong parliamentary constituency kaba dei ruh ka Myntri sorkar ka Kong Ampareen Lyngdoh haba pdiang sngewbha ia ka jingai jingkyrshan jong ka BJP ia ka NPP ha kane ka ilekshon Lok Sabha ka ban wan, ka la ong, “Nga tip ba ki nongkyrshan jong ka NPP kumjuh ka BJP ki don hapdeng ka jingsngew kyndit namar ngim pat ju sakhi ia kaba kum kane ka kam sain hima shima.
" Haba kren sha ki lad pathai khubor haka 25 tarik Lber, ka Kong Ampareen ka la ong, “Kane ka jingai jingkyrshan jong ka BJP ia ki kyrtong ka NPP na Shillong bad Tura ka wanrah ka jingkyrmen jong ka jingjop namar kane ka dei ka bym pat ju jia koit ba ka BJP kan ithuh ia ngi namar ba ki la iakhun pyrshah ia ngi, hynrei peit mynta ka kam sain hima ka la san pura.
" Ka la ong ruh ba kum kane ka jingkyrshan kan ym wan jia ha ki ilekshon MLA namar ma ki ruh kum ka party kin pyrshang ban jop bun, kata da kaba bynrap ruh ba ka BJP ka la dep ban khein la ka jong ka jingkhein ha ryngkat ka thong ban thaw ia ka sorkar kaba skhem.
“Haba Nga khmih halor ka jingthmu ban ioh ia ka sorkar kaba skhem, ka BJP ka la phah ia ka khubor kaba khlain sha ka Jylla lyngba u Myntri Rangbah bad ki hap ban pynsngap ia ka jingangnud jong ka Jylla bad ia kaei kaba ki nongialam jong ngi ki dawa," ong ka Lyngdoh.
Halor ki jingkynnoh ba ka NPP bad ka BJP ki dei ki juh, kane ka kyrtong ka NPP ka la ong, “Kito ki ban ym vote ia ka NPP kin ong shibun kiei kiei.
Phi la iohi ha ki social media kumno ba ki kawang maw ia ngi.
Hynrei, Nga ong ngim dei ban artatien.
Ha ka jaka ban thaw ia ka jingiapait iapra ha ka jylla bad ban shah rem ka long kaba biang ba ki (BJP) kin shim ia kaba kum kane ka rai khnang ba lashai haba ngi leit shapoh parliament kin ithuh ia ki MP na Meghalaya, dei namar jong ki, bad ngim shym la pynieng kyrtong.
Kumta ruh Nga sngew ba ka la dei lypa ka jingsdang kaba khraw na ka bynta jong ngi.
" Da kaba pynpaw ba kan ym pyniasoh da lei lei ruh bad ka BJP, ka Kong Ampareen ka la ong, “Lada phi ong ba Nga dei ka BJP, Ngan ong ha phi ba Ngan ym long da lei lei ruh ka BJP.
Lada Nga kwah ban pyniasoh sha ka BJP, Nga la dei ban pyniasoh sha kane ka party shwa jong ka ilekshon 2023.
Ngam lah ban pyniasoh namar Nga la iohi ba katto katne ki rukom pyrkhat kam jong ka BJP ki bym ia iaid ha kaba iadei bad ka bit ka biang jong ki nongshong shnong kiba dei ki trai shnong riewlum.
" “Lada phi kren halor ki jingkynnoh ba ka NPP ka dei ka BJP.
Nga kwah ban kylli ia kane ka jingkylli sha ki briew ba ha u 2023 haba ngi iakhun ia ka ilekshon MLA, hato ka BJP kam pynieng kyrtong ne ka iatreilang bad ngi? Ka shap jong ka BJP ka dei u syntiew Lotus, ki don la ki jong ki rukom treikam kiba iapher shibun na ki rukom treikam jong ngi," ka la ong da kaba bynrap ruh, “Ngi kum ki trai shnong riewlum na ka thain North East ngi sngew donbok shibun ba ka BJP ka la ai ka jingithuh ia ngi bad ai ia ngi ka jaka kaba kyrpang.
Kumta ai ba kin kynnoh, lada kim kynnoh kumno kin iakhun ia kane ka ilekshon, hynrei na ka bynta ki paidbah kiba kyrshan ia ngi, sngewbha wat sheptieng, wat khynniuh bad wat sngew artatien.
" Nalor kata ka la ong ruh ba ka HSPDP ruh ka la iatreilang bad ka UDP bad iakhun pyrshah ia ka NPP ha kane ka ilekshon hynrei kata kam mut ba ka HSPDP ka la jah rngai noh bad ba ka don tang ka UDP.
“Ki don ia ka jingiatreilnag bad kata kam mut ba ka HSPDP bad ka UDP ki dei ki juh.
Tang namar ba ki iatreilang ha ka MP ilekshon, phi tharai ba ka MDA 2 ka ia pait.
Em, ngi burom iwei ia iwei," ka la ong shuh shuh.
Shuh shuh haba kylli, kane ka kyrtong ka NPP ka la ong ba shwa ka jingshim rai jong ka BJP ban kyrshan ia ka NPP, ka la dep lypa ban leit iakren bad ki briew ka BJP, UDP, HSPDP, KHNAM bad ruh ka TMC.
Ka Synjuk Waheh Shnong Ri Jaintia haka Annual General Meeting ka la jied biang ia u Ma Arminius Lipon Waheh Shnong Pynthorlangtein kum u President na ka bynta ka samoi treikam jong u snem 2024-2027.
Ia kane ka Annual General Meeting la pynlong ha Shnong Ialong, West Jaintia Hills District haka 25 tarik Lber haka jingdonlang ki Waheh Shnong bad Life Member na ki ar tylli District ka Rilum Jaintia.
Nalor u President la jied ruh ia u Kampher Pohlong Waheh Shnong Amlarem kum u General Secretary, Tellme Phawa Waheh Shnong Sabahmuswang kum u Finance Secretary bad u Damon Dkhar Waheh Shnong Moodop Nartiang kum Publicity Secretary.
La jied ruh iaki Life Member jong ka Synjuk ba kynthup ia u Ma Bishar Shylla Treasurer, Selsing Langi bad Nidamon Shullet kum ki Internal Adviser jong ka synjuk.
Iaka kam Vice President la bat da ki president naki Block Unit kynthup u Firmly Rymbai Khliehriat Block Unit, Damian War Namdong Block Unit, Ebormi Pale Thadlaskeiñ Block Unit, Twinson Rymbui Amlarem Block Unit, Niawbait Ymbon Laskeiñ Block Unit bad Hame Rilang Saipung Block Unit.
Ki Joint Secretary kynthup Benedict Buam Amlarem Block Unit, Wilbert Nongtdu Khliehriat Block Unit, Arsuk Tyngkra Thadlaskeiñ Block Unit, Matheus Dkhar Saipung Block Unit, Malbi Timung Namdong Block Unit bad Risneilang Langstang Laskeiñ Block Unit.
Nalor kine la jied ruh ia ki Saw-phew ngut ki dkhot Executive Committee jong ka synjuk na baroh artylli ki District.
Ha kane ka sngi la ioh ruh ban pynsngew iaka jingkhein jingdiah ne Audit Report jong u snem 2021-2023.
La pynsngew ruh iaki matti treikam jong ka synjuk haka jingiaid lynti ha kine ki Lai snem kiba la leit noh.
U Ma Arminius Lipon haka jingkren ula kyntu iaki waheh Shnong, Life Member bad dkhot ban long kiba trei shitom, kiba sngewrit bad iaishah bad ruh ban don ka jingiatylli khnang ban lah ban wanrah iaka jingtrei hok jingtrei khuid haka kam synshar Shnong synshar thaw bad haki kam imlang sahlang.
U kyrmen ba kane ka Executive Committee kaba thymmai kan lah ruh ban pyniatylli iaki paradoh parasnam bad ban pynim pynneh pynsah iaki dong ki Shnong khamtam haki jaka khappud bad kiwei.
Ka War Jaintia Students u Union ka la pyntip ba ka la pynkynriah iaka tarik Lucky Draw jong ka Amlari Model Upper Primary School & War Jaintia Student’s Union ban pynmih fund na ka bynta ka 1st War Jaintia Scholarship 2024.
U Publicity Secretary ka Seng u E.
R.
Langstang ula pyntip ba iaka Lucky Draw la thmu ban pynlong haka 30 tarik Lber (March) la pynkynriah noh sha ka 27 tarik Iaiong (April) 2024, na ki daw bym lah kiar.
U MLA ka Jirang Constituency, u Bah Sosthenes Sohtun kum u nongmihkhmat paidbah ula pyntip syndon sha u Myntri rangbah ka jylla halor ka jingwan pynpra ka Assam ia ka signboard jong ka pung Dohkha ha Maikhuli bad ruh ka jingwan khang ki Pulit Assam ban pyntrei ia ka Project ka tnad Water Resource ha ka shnong Hawla ba hap ha ki jaka khappud ka Meghalaya bad Assam.
Na ka liang u MLA ka jirang, u Bah Sosthenes Sohtun u la pyntip ruh sha u Myntri rangbah, u Conrad K Sangma bad ba la bthah ruh ia u DC bad SP ka Ri Bhoi ban leit jurip ia kitei ki jaka.
U MLA ka Jirang ula jurip ruh iaka shnong Hawla bad Maikhuli haka sngi Saitjain bad ka Sngi u Blei.
“Ka project ha ka shnong Hawla ka dei kaba pyntrei da ka tnad Water Resource na Ri Bhoi bad ka Pung dohkha ba la wan pynpra ia ka signboard ka dei kaba pyntrei lyngba ka skhim MGNREGS haka shnong Maikhuli," la ong u MLA ka thain.
U Bah Sosthenes Sohtun u la pynrem jur ia ki kitei ki kam thombor ka Assam ha kaba wat la ki la tip ba ka jingiapynbeit pud hapdeng ka Assam bad ka Meghalaya ka dang iaid shaphrang.
U la ong ba ula dep pyntip sha u Myntri Rangbah ka Jylla ba un shim khia ban ia kren bad ka sorkar Assam bad ha kajuh ka por ruh u la dep ban bthah ia u SP bad DC ka Ri Bhoi ba kin phah ia ki bor magistrate bad bor pulit ban leit jurip bad kumba la ia kren u DC ka Kamrup u la kular ban phah shna biang ia ka signboard ha Maikhuli bad u la bthah pat ia ka Bor district ba kin phah shna biang da ka ophis u BDO ka Umling khnang ban pynskhem ia ka jinglong trai ia katei ka jaka ha Maikhuli.
Ki dkhot jong ka kynhun trei mon sngewbha ka Green-Tech Foundation ka la bteng ban shim ia ki sienjam ban pynneh pynsah ia ka jingkhuid jong ka mariang bad ki wah kiba don khamtam ha ki jaka sor da kaba mih shakhmat ban pynkhuid ia ka bynta jong ka Wah Umkhrah kaba hajan Weiking, Jaiaw ha 23 tarik mynta u bnai ha kaba ki la ioh ban sei haduh 20 ton ki jaboh jabain.
Ha kane ka jingpynkhuid la wan iasnohkti lang ruh da ka Seng Samla Mawlai bad kiwei pat.
U Chairman jong ka Seng u Bah H.
Bansiewdor Nonglang u la ong, “Ngi la sdang pyrshang ia kane ka jingpynkhuid naduh ka 4 tarik mynta u bnai da kaba pynap da ki jingker kiba per halor um bad kiba khanglad ia ki jaboh ba ki tuid shuh shuh shapoh jong ka wah.
Hadien la sei ia kine ki jaboh ha ka ha ka 9 tarik mynta u bnai bad kiba don ka jingkhia kaba haduh 7 ton.
Katba ka jingioh sei i ki jaboh jabain ha kane ka sngi Saitjain ka long haduh 20 ton.
" U la ong ruh ba hadien kane ki dkhot jong ka Seng ki la pyniakhlad noh ia ki jaboh kiba dang lah ban pyndonkam biang ne recycle bad ki bym lah ban pyndonkam.
Nalor kata u la pynpaw ruh ba kane ka jingpynkhuid ia ka Wah Umkhrah ka dei tang ka jingpyrshang namar ka projek ban pynkhuid phar shisha ia kane ka wah kan shim por haduh kumba 6-7 snem na ka bynta ka Seng.
“Ka jingpynlut kaba donkam na ka bynta ban pynkhuid ia kane ka wah na ka bynta 4-5 snem kan ym duna ia ka 10-15 klur.
Kumta kam dei ka kam kaba suk," u la ong.
Watla katta u la ong pat ba kane ka jingpyrshang jong ka Seng ban shim ia kane ka sienjam ban pynkhuid ia kane ka Wah Umkhrah ka la long kaba jop.
Ha kajuh ka por u buh ruh ka jingkyntu khamtam ia ki khynnah kiba dang khie dang san ban shim ia ki sienjam ban iashim bynta ha kaba pynkhuid ia kino kino ki jaka, ki khlaw ki btap lane ban pynkhuid ia ki um ki wah.
U la bynrap ruh ba ka jingpynkhuid ia kane ka wah kan long ka jingkyrkhu kaba khraw ia ki nongshong shnong jong ka Damsite bad ka thain Mawdun.
Haba kyntu ia ka sorkar ba kan pyntreikam ia ki projek ban pynkhuid ia ki wah, u Chairman ka Seng u la ong, “Ka la dei ka por ban thaw ia ki committee kiba khlain, kata ym tang ka Shillong Municipal Board lane ka Forest Department ne ka Khasi Hills Autonomous District Council (KHADC).
Ka dei ruh ban don ia ka committee ka ban don ia ki nodal officer ki ban khmih ia ki artylli ki wah, kata ka Umshyrpi bad Wah Umkhrah.
".
Uwei u nongniah trok na sor Jowai, West Jaintia Hills ia uba la tip kyrteng kum u Nicholas Dkhar u la shah pyniap dusmon bad ka trok kit dewbilat kaba u niah ka la shah rahbor noh ha uwei u runar ha ki bynta ka Nagaon distict ka Assam ha ka 22 tarik mynta u bnai.
Ki bor pulit hadien ba la ioh jingtip na u trai jong ka trok ki la lapdien noh ia kane ka kali napoh Pub-Deopani hajan Kaziranga National Park, Assam bad kem noh ia u briew uba donkti.
U runar uba donkti ha kane ka kam bymman u kyrteng u Raju Nathuh uba dei na Pandu, Guwahati uba la leh ia kane ka kam pyntriem da kaba pyndonkam da u wheel wrench uba don hapoh ka trok shwa ba un rahbor noh ia ka kali.
“U Raju u don ia ka jingthmu ban rah ia kane ka trok sha Jorhat na ka bynta ban die beain ia ka mar sha katei ka jaka," ong u heh pulit.
Kane ka trok kaba don ia u registration number NL01-AA6213 ka dei kaba kit dewbilat na Meghalaya bad da ka jingthmu ban leit pynhap sha Suraksha Cement (KD Cement) hapoh Samuguri in Nagaon district ha ka step jong ka 22 tarik mynta u bnai.
“Hynrei u trai jong ka trok u Gurdeep Singh u la lapdien ia kane ka trok lyngba u GPS bad iohi ba ka la jam palat ia ka jaka kaba dei ban leit ha kaba u la pyntip noh mardor sha ngi.
Ngi la pynlong ka jingbehthong bad lapdien ia kane ka trok ha Deopani shwa ban poi ha Bagori," ong u heh pulit.
U heh pulit u la ong ba ia kane ka trok la rah noh shapoh police station bad la kem noh ia u Raju hadien ba u trai jong ka trok u la pynthikna ba um dei satia u nongniah jong u.
Ha ka jingtalasi ki pulit ki la lapdien ia ka metiap napoh ka jaka ba la shna kyrpang jong ka trok.
Hadien la pynkynriah noh ia ka metiap na ka bynta ban leh ia ka post mortem.
“U Raju Nath u dei u runar uba la paw bha.
Kham hashwa u la shah kem la bun bun sien halor ka jingdonkti ha ki kam rahbor ia ki trok.
Hynrei, ka long kaba sngewlyngngoh kumno ba u la iohlad ban rung hapoh katei ka trok.
U la iathuh ha ngi ba u don u briew uba la phah synran lem ia u nongniah jong ka trok na Shillong bad ba u la synran lang ia u naduh Shillong," ong u heh pulit.
“Mynta ngi dang pynlong ka jingthwet ia utei u briew uba la phah synran ia u Raju bad katei ka trok.
Hynrei haduh mynta hi ym pat shym la lapdien ia u bad ka mobile phone jong u ruh ka la switch off naduh katei ka sngi ba la jia katei ka jingjia," ong shuh shuh u heh pulit.
Ka Tnat Pulit ka Jylla ha ka 23 tarik mynta u bnai ka la pynmih ia ka jingkyntu paidbah da kaba bthah ia kito ki briew kiba shah dawa pisa ha ki seng kieng atiar ba la shah khein beain ba kim dei satia ban siew sha kiba kum kine ki kynhun.
U Director General of Police (DGP) u Dr LR Bishnoi lyngba u kyrwoh u la ong ba ki bor pulit ki la ioh jingtip ba ki don bun ki briew ki ba la shah dawa pisa ha kiba kum kine ki kynhun, kata kum ka Seng kieng atiar  Hynniewtrep National Liberation Council (HNLC), ka Garo National Liberation Army (GNLA) bad kiwei pat lyngba ki rynsan social media bapher bapher, kata kum ka (Whatsapp, Telegram/SMS bad kiwei).
Une u heh pulit u la ong ruh ba ka long kaba donkam ia ki nongshong shnong ba kin tip ba ka jingai jingiarap pisa ne jingkyrshan ia ki seng lehnoh ba la khein beain la ka long ha kano kano ka rukom ka dei ka kam bymman katkum ka ain.
“Kiba kum kine ki jingai jingkyrshan ym tang ba ka wanrah ia ki kam ialeh pyrshah ri hynrei ka buh jingma ruh ia ki mynsiem brie ba lui lui bad ia ki kam shongshngain ha ka imlang sahlang.
Kano kano ka jingiarap pisa sha kiba kum kine ki kynhun ym tang ba ka pynkhein ia ki kyndon ain, hynrei ka khanglad ruh ia ki jingpyrshang ryngkat lang ka jong ngi ban iada ia ka ri na ki kam lehnoh bad na ki kam pyntriem," ong u Bishnoi.
Da kaba kyntu ia ki paidbash ba kin kiar ban pisa sha kino kino ki briew ne kynhun seng, u DGP u la ong ba ka jingsiew sha kiba kum kine ki kynhun beain kin ngat ha ki jingshah pynshitom hapoh ki kyndon sections 11, 13 & 17 of Unlawful Activities (Prevention) Act, 1967 bad kumjuh ha ka Section 4 jong ka Prevention of Money Laundering Act bad Section 109 IPC.
Shuh shuh u la ong ba kito kiba shah dawa pisa ki dei ban aijingtip sha ki bor pulit khnang ba kin lah ban leh ia kaba donkam bad ruh ban buhrieh ia ka kyrteng bad ia ki jingtip shaphang jong ki.
U MLA ka BJP ka South Shillong u Bah Sanbor Shullai ha ka 23 tarik Lber, u la pdiang sngewbha ia ka jingshim rai da ki nongialam napoh central ban ai ka jingkyrshan kaba pura ia ka Seng National People’s Party (NPP) ha kane ka Lok Sabha Election ka ban wan ha ka Jylla.
U Bah Shullai uba dei ruh u kyrtong MP ka BJP ha u snem 2019 u la ong ba namar ka NPP ka dei ka party kaba bun paid tam bad ruh ka paralok hapoh ka kynhun National Democratic Alliance (NDA) kumta ruh kam don kano kano ka jingsngew pher halor ka rai jong ki nongialam ba halor ban aijingkyrshan ia ki kyrtong ka NPP napoh Shillong bad Tura Lok Sabha Seat.
U la ong ruh ba ka BJP la kumno kumno ka don ia ka vote bank kaba kumba hynniewphew hajar bad kaba lah ruh ban kiew sha ka shi lak na ka bynta ka Shillong parliamentary seat.
Lada kane ka vote ba iasam kan leit sha ka kynhun synrop NDA, kumta ruh ka don ka jingkyrmen kaba skhem ia ka kyrtong ia mon lang ba kan ioh ia ka jingjop namar kam don shuh ka jingiaphiah ia ki vote.
Nalor kata une u MLA ka BJP u kyrpad ruh ia baroh ki nongialam jong ka party ba ki dei ban kiar na kino kino ki jingiapher jingmut hapoh ka party bad ba kum ka party ka dei ban iatylli lang kawei khnang ba kan long ka jingiarap na ka bynta ka NDA.
“Lada ka NPP kan ioh ia ka jingjop, ki MP na ka jylla jong ngi kin ioh ia ka sur kaba kham biang ban ia u kyrtong Congress na ka liang pyrshah.
Teng teng ngi dei ban khmih khmih nalor ki sain hima jong ki party bad ban phaikhmat shwa na ka bynta ka roi ka par jong ka Jylla.
Kam don kano kano ka jingartatien ba ka BJP hapoh ka jingialam jong u Myntri Rangbahduh Narendra Modi kan ioh palat 400 seat ha kane ka kynti kaba mynta, kumta lada ngi lah ban ai ar seat na Meghalaya kane kan iarap ia ka Jylla ba kan ioh shuh shuh ia ki lad jingiarap bad ki skhin ka sorkar pdeng," ong u Bah Shullai.
Nalor kata u l ong ruh, “Lada ngin jop na baroh artylli ki seat ngi thikna wat ban ioh ia ka kam Myntri ka sorkar Pdeng.
Kumta ki kyrtong ia mon lang kan iarap ban weng ia baroh ki jingdawa ba sahteng jong ka Jylla na ka sorkar Pdeng.
Pynban ia ki jingsngew iapher jingmut ha ki kynhun synrop kiba hapoh dei ia ka ban pynbeit da ka jingiasngewthuh jingmut," ong  u MLA ka BJP.
Shuh shuh u Bah Sanbor u la ong ba ka long kaba donkam ia ka BJP Meghalaya ba kan bud ia ki nuksa jong ka Nagaland ha kaba ka NDPP bad ka BJP ki la iatreilang da ka jingiasngewthuh jingmut lang bad jop haduh palat 37 seat.
U la ong kiwei pat ki party trai ri ki bym iohi jngai kim long ei ei hynrei tang kum ki soh ba mih da ka por, kiba kiba wan bad leit man ba kylla ka aiom.
Ki pulit ha ka 23 tarik mynta u bnai ki la ioh ban kem biang sa uwei pat u briew uba la shah suba donkti halor ka jingjia pynbthei bom IED kaba la jia ha ka miet 9 tarik mynta u bnai ha Them Iew Mawlong, Shillong.
U Superintendent of Police (SP) ka East Khasi Hills u Rituraj Ravi said u la ong, “Ngi la ioh ban kem sa uwei pat u dkhot uba saw hynne ka sngi Saitjain halor ka jingdonkti ha ka jingjia bthei bom.
Ia une uba la shah kem na Umroi, Ri Bhoi District la tip kyrteng kum u Sansharbha Makdoh 24 snem rta.
" Watla katta u la ong ba ka jingtohkit halor kane ka jingjia ka dang iai bteng na baroh ki liang, bad haduh mynta ki la don sawngut kiba la shah kem.
Lah ban kdew ba ha ka 19 tarik mynta u bnai ki bor pulit ki la ioh ban kem noh ia u Namphyrnai Lyngdoh Peinlang 21 snem rta uba dei na ka shnong Peinlang na Mairang, Eastern West Khasi Hills bad wan lam noh sha Shillong ha ka sngi Nyngkong ba la lah.
La kam ba une u dei u suba donkti ba hakhmat eh halor katei ka jingjia pynbthei bom.
Shwa kane, kata ha ka 11 tarik Lber ki pulit ki la kem noh ia uwei pat u rangbah uba kyrteng u Tarson Lymba 58 snem rta uba dei ruh u nongialam jong ka Seng HNYF napoh Dawki, katba ia u Ebakordor Nongpluh 26 snem rta la kem noh na Malki, Shilong hadien katei ka jingjia bthei bom ha Them Iew Mawlong.
Ka jingpynkhreh, jingangnud ban shem bad iohi ba ka jylla kan nang iai tbeh sha ka thong ban kiew shakhmat ha baroh ki jait jingialehkai mynta ki kylla khongpong khongdeh lut, niuma, kampher wat hadien ba la shem bad iohi lut ia ki har rukom ki jingpynlut bad theh spah theh hajar, ban pynlong ia ki rynsan ne ki lympung ialehkai kiba kynsai ha la ka jylla, phewse haba lada phai  haduh ka sngi kaba kut jong ka lympung 3rd North East Games ba la long ha Nagaland, ka Meghalaya ka da hiar syndon shaduh ka kyrdan kaba 7, tam tang salit haneng  ia ka jylla Tripura, kaba don ha ka trai duh ka miej khur takma jong ki jylla.
Kaei kaba ym shim la leh bad la pynlong hangne hapoh ka jylla, katno tam lei lei hadien ba ka jingpang iabit Covid 19 kaba la wan ban lyngshop ka la jah noh, ka jylla ka la shongshit bad sawa beit ki sur ia  risa ia kynhoi ha man la ki jingpynlong ia ki har rukom ki jingialehkai, ka jingkyrmen ba kine kiba la pynlong baroh, kin siew spah da ka jinglah ban paw ne ban tyngshain ki khun samla ha ki lympung ialehkai.
Tang kumban shu pynkynmaw ha u bnai Kyllalyngkot mynta ka snem, ka sorkar jylla ka la theh  jan haduh 23 klur tyngka ban pynlong ia ka lympung bah ialehkai  ka jylla ka Meghalaya Games ha Tura West Garo Hills District, ia kaba la khmih lynti ba kat kane ka spah bah kaba la theh, ki khun samla ka jylla kin sdang ba kin paw bad ban nang kham tyngshain noh ha ka jingim ialehkai ka jong ki.
Pynban ka spah bah kaba la theh kumba la shem bad iohi pat mynta na ka 3rd North East Games kam lah ban pynsngew pangmet pat ia ka dohnud bad ka mynsiem uba bun balang, hato ka Meghalaya State Olympic Association ka don aiu pat ban ong ne ba kan pynshai sha u paidbah….
? Ka 3rd North East Games ka la poi sha ka jingpynhap noh ia ka pyrda ka jong ka mynta ka janmiet, bad kumba la dep ban kdew ne maitphang lypa haneng, ha u snem ba la dep haba la pynlong ia kane ka lympung hangne hapoh ka jylla lajong, ka Meghalaya ka bat ia ka kyrdan kaba saw, hynrei mynta pat u snem jrain hiar shaduh ka kyran kaba 7, hadien  ba la kut noh kane ka lympung, ka Meghalaya ka la lah ba kan ioh ba kan khur  tang 2 tylli ki takma Ksiar, 12 tylli ki takma Rupa bad kaba bun eh pat dei ka takma Rnong, kaba  la ioh ban khur haduh 41 tylli bad haba khein kyllum lang pat baroh la ioh ban khur 55 tylli ki takma.
Ha shwa ba kane ka lympung kan khreh ban jam noh pat sha kaba kut, ka kynhun ki rang bad thei ialehkai ka jylla, ki la ioh ba kin khur ia kumba kato katne tylli ki takma, ha kaba la sdang shwa na ka iakob jong ka Cross Country ki kynthei bad shynrang, kaba hangne ki nongiamareh ka jylla  khamtam lei lei na ka liang ki samla kynthei ki la ioh ba kin khur ia ka takma rupa kaba ha kane ka kynti la mih khmat da ka  Bandasharai Marweiñ, Ibanriakor Lyngkhoi, Claire Jones Jala Kharbhih bad ka Barisha Khymdeit.
Katba na ka liang ki shynrang, ka kynhun ia mareh ka jylla ka la ioh ba kan khur ia ka takma rnong ia kaba la mihkhmat da u Kresstarjune Pathaw, Knerlang PhawaIohborlang Nongspung bad u Dabit Dkhar.
Kumta haduh ban da kut jong ka sngi kaba san bad ba khatduh jong kane ka lympung, na ka Athletics, ka Meghalaya ka la ioh ba kan khur 2 tylli ki takma ksiar, 5 tylli ki takma rupa bad 9 tylli ki takma rnong bad baroh ki long 16 tylli ki takma.
Katba ha ka jingialehkai jong ka Lawn Tennis, ki shi jur ki rang ialehkai ka jylla ba la la mihkhmat da u Wankhraw Wahlang Nongrum bad Eric Suchiang ki la ioh ban khur ia ka takma rnong.
Pynban kaba kham pynbynnud eh pat kan dei ia ka kynhun ki thei ialehkai basketball, kiba hapdeng ka jingiakhun kaba jur bha ka jong ki ban mad ia ka nam rem kaba long tnoit tang da 1 point hakhmat ka Sikkim katta da 60-61 point.
Katba ha ka iakob siat khnam ne Archery, ka kynhun ki rang ialehkai jong ka recurve ka jylla ki la ioh ban khur ia ka takma  rnong bad ha kane ka kynti, ia ka kynhun la mihkhmat da u Mukesh Tamang, Larilang Lyngdoh, Devraj Mohapatra, Amebalaker Wanniang.
Pynban ka khubor kaba lam ha kaba kham pynkmen ka wan na ka kynhun jong ka kynhun ka recurve jong ki samla kynthei kiba la ioh ban khur ia ka takma rupa kaba ha kane ka kynti la mihkhmat ia ka da Navidisha Kapoor, Daphishisah Jamu, Damandashisha Pasi bad ka Andrica Nongsiej.
katba ha ka kyrdan iakhun jong ka Recurve mixed team, ki shi jur ki nongialehkai ka jylla ba kynthup ia , Mukesh Tamang bad Navidisha Kapoor ki la ioh ba kin khur ia ka takma rupa.
Katba kawei pat ka jingialehkai ia kaba ym pat juh bna bad iohsngew koit ia ka, hynrei ki nongialehkai ka jylla kila pynpaw ia ka jingdon jong ka sap ba nylla ka jong ki ka dei ka Belt Wrestling, ha kaba ki nongialehkai ka jylla  ki la la ioh ba kin khur ia ki takma ki jong ki.
Ha kane ka kynti, u Kyrshanbor Romeo Songthiang u la ioh ban khur ia ka takma rupa na ka kyrdan iakhun kaba 60 Kg bud pat sa  Lorenza Songthiang bad  Sany Khyriemmujat kiba la ioh ban khur ia ka takma rnong na ka kyrdan iakhun kaba 60 Kg jong ki kynthei.
Katba ki jingialekai kiba kum ka kynhun da da shah brut ne ba khlem da lah ban ioh wanpai sha la iing ryngkat bad ki takma dei na ka football ki shynrang, nangta ka volleyball bad ka badminton.
Da kaba shim ia ka jingkren kynthoh ba dang shen jong u nongialam Congress u Bah Vincent Pala pyrshah ia ka Bharatiya Janata Party (BJP) kum ka bym lah ban pdiang bad kaba ialam bakla ia u paidbah, ka Meghalaya BJP ka la dawa na une u MP ka Shillong ba un ai ki jingpynshisha halor kawei na ki jingjia kaba pyni ia ka jingbym burom jong ka BJP ia ki Balang ne Niam Khristan lem kumta u dei ban weng ne phaidien noh mardor na kane ka jingkren jong u.
Ka BJP ka la kdew ruh halor kiba bun ki khep ha kaba u Myntri Rangbahduh ka ri da lade hi u la leit ban leh burom ha ki Iingmane bad ha ki kam bhalang jong ki Balang Khristan ba la pynlong da ki nongialam ka party ha ka Jylla, ong u kyrwoh na ka party.
Nalor kata ka party ka pynkynmaw ruh ia u Pala ba ha ka prokram rakhe Khristmas ba la pynlong ha ka iingsah u Myntri Rangbahduh Narandra Modi u la pyrto ia u Jisu Khrist bad ia ki jinghikai ki jong u.
Kumjuh ka State BJP ka pynkynmaw ruh ia baroh ba ha ka por rakhe Khristmas, ki nongialam ba halor jong ka party, kiba kynthup ia u Bah AL Hek bad kiwei kiwei ki la pynlong ia ki prokram lehkmen na ka bynta ki khynnah kiba wan na ki longiing kiba duk ba jynjar bad pynphuh pynphieng ia ka jingrakhe ha kylleng sawdong kaba long ruh mar khongpong ia kaei kaba la kynthoh da ki nongialam kum u Bah Pala.
Na ka liang u nongaiktien ka BJP u Bah Mariahom Kharkrang u la ong, “Ka Congress ka la sngewthuh shai bad ka la nanghiar bad duh bor katba nangiaid ki sngi katba ka bok jong ka BJP ka la nangkiew.
Kiba kum kine ka jingkren kynthoh ki dei tang ki buit ban ioh vote sngewlem na ki paidbah namar ka jingkutlad.
Ki paidbah ki la sakhi ia kiba kum kine ki jingialehkai mynta la slem bha bad kin kyrshah ia kita ki bym ktah ia ka niam, kata sha u/ka kyrtong ka BJP ha kane ka MP ilekshon ka ban wan.
".
Ka Seng kieng atiar Hynniewtrep National Liberation Council (HNLC) haka 22 tarik Lber, ka la buh jingkylli ia ka tnat Pulit ba u General Secretary jong ka seng u Bah Cherishterfield Thangkhiew u dang im ne kumno, kata hadien ka jingkam ba ki dkhot ba shah kem jong ka ki la pynlong ka jingiakren bad u heh nongialam jong kane ka kynhun u Bah Sanbor Pala.
Ka HNLC ka la ong ba katkum ka kaiphot jong ka judicial inquiry ba la khlieh da u Justice (Retired) T Vaiphei la lam bad u Bah Cherishterfield Thangkhiew bad u Sanbor Pala ki dei ki juh ki briew.
Ka HNLC kala byrngem ruh ban siat iap ia ki heh pulit kiba don bynta halor ka jingiap jong u Bah Cherishterfield.
U General Secretary-cum-Publicity Secretary ka HNLC u Bah Sainkupar Nongtraw lyngba u kyrwoh u la ong, “Kalong kaba sngewkyndit ban shem ba ka Tnat pulit ka la kam ba lyngba ka audio recording kaba kynnoh ba uwei napdeng ki suba dkhot ka HNLC uba la shah kem u la iakren bad u nongialam ka HNLC u Bah Sanbor Pala, kata ka jingkam kaba la pynklumar jingmut hi ia ka Tnat pulit.
U la buh jingkylli ruh da kaba ong, “Hato ka Tnat pulit mynta ka mut ban ong ba u (L) Cherishterfield Thangkhiew u lah ban dang im? Sa katno ki riew lui lui kin kylla long ki langknia ha ki pulit ka Jylla tang namar ka jingsuba ba ki dei ki Sanbor Pala? Sa mano ki ban ngat? Hato ki nongialam Sengbhalang tang namar ka jingsuba ba dei u Sanbor Pala?" “Lada jia ba ki ioh kem ia u Sanbor Pala uba shisha, ngin ym lah ban len ne iada ia ka jingshisha.
Peit kumno ki la kem bakla ia u Bah Tarson Lymba u nongialam ka Seng HNYF halor ka jingsuba donkti pynbthei bom IED," ong u Bah Nongtraw.
Nalor kata u la ong ruh ba katkum ka judicial report 2022 ba la khlieh da u Justice T Vaiphei, ki pulit ki la kam ba u Bah Cherishterfield Thangkhiew ne Sanbor Pala u dei uba donkti ha ki kam dawa pisa bad pynbthei bom IED.
“Kane ka jinglong jingman ka lam ruh sha ki artylli ki mat ba kongsan: Kata ka jingpulom jong ki bor syntiat pulit bad ka jingshukor ia u paidbah, Sengbhalang bad kiba haiing hasem jong u Bah Cheristerfield ba u Bah Cherist u dei u Sanbor Pala bad uba la treikam da kane ka kyrteng sin.
Ka jingpyniap ia u Bah Christ ka dei ka jingsiat iap ba la subbuit lang da ki riewsain hima kynthup ia katto katne ki Myntri kiba don hapoh ka sorkar MDA.
" Nalor kata da kaba pynpaw ba ka HNLC ka la ithuh ia ki briew kiba don bynta halor ka jingiap jong u Bah Cherish, u Nongtraw u la ong, “U heh pulit uba don bynta halor ka jingshah siat iap jong u Bah Cherish un sa ngat ha ka jingeh.
Ngi pynthikna ngin lapdien ia phi bad ngin pynshitom bad khrai khlieh ia phi.
Ki jingiai thok bad ki jingpyrshang jong ki pulit ban buhrieh ia ka jingshisha kila paw shai kdar".
Une u nongialam ka Seng u la ong ruh ba ka jingkam ba ka HNLC ka ialam bakla bad pynngop ia ki samla da kaba thong da ka pisa bad ki kali ka buh ia ka jingkylli halor ki kam kiba la leh hi da ki bor jong ka ain.
