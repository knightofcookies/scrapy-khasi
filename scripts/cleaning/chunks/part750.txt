Ka Laitjem ka la jop ïa kane ka jingïalehkai da 15 run bad u Doril June Pathaw u la khur ïa ka nam ‘Player of the Match’.
Man ka por ki paidbah ki la ju kylla ’langkñia ha ki nongpynshit kiba pynkhih shnong pynkhih thaw halor kiba bun ki mat.
Mynta ka sien, ki paidbah ki la shah pynshongshit halor ka mat kaba ïadei bad ka jingthaw Sorkar haduh ba ki 2 ngut ki MLA ka Hill State People’s Democratic Party (HSPDP) ki la shah kynnoh shah kynthoh bad shah byrngem, bad shah ñiew kum ki nongshet kylla.
Ha ka jingshongshit bad jingkhluit, khlem tip ïa ka sdang ka kut, la shah pynjulor sa ki jingdon jingem khamtam jong u MLA ka Mawshynrut, u Bah Methodious Dkhar tang hadien ba la pynbna ban ai jingkyrshan ïa ka National People’s Party (NPP) ban thaw ïa ka Sorkar kaba thymmai.
Kine ki MLA ki la syier ka jingim namar ka jingshongshit bad khiebhur ki paidbah ban pynrem haduh ba la don sa ki seng kiba ïalam ban thang ïa ki tyngshop jong ki 2 ngut ki MLA ka HSPDP na Mawshynrut bad Mawthadraishan.
Ki paidbah kiba la mih da ka jingsngewkhia namar ki kwah ban ïohi ïa ka Sorkar kaba thaw da ki seng riewlum, ki la shah ïalam bakla namar kata ka jingkwah ban thaw Sorkar da ki seng riewlum kam shym la poi shano-shano.
Bapli ki paidbah kim sngewthuh bha ïa kane, hynrei ki shu ngeit namar ki sngewkhia naduh ka mynsiem.
Ka jingshisha ka long, kumno kita ki seng riewlum kiba don tang khyndiat ngut ki MLA kin lah ban thaw Sorkar namar kano-kano ka seng saiñ pyrthei lane ka kynhun jong ki seng saiñ pyrthei ka donkam ban ïoh ïa ka jingbun paid na ka bynta ban thaw ïa ka Sorkar.
Katba ka jingpynrem ka dang jur bha ïa kitei ki 2 ngut ki MLA ka HSPDP, kiwei pat ki seng saiñ pyrthei kum ka United Democratic Party (UDP) bad ka People’s Democratic Front (PDF) ki la leit ban ai jingkyrshan lang ïa ka NPP.
Haba kumne, tang ïano yn kynnoh, ka dei hok mo ban pynrem tang kitei ki MLA ka HSPDP bad ñiew ïa ki kum kita ki nongshet kylla ka Jaitbynriew.
Lada ki seng riewlum ki thaw ïa ka Sorkar ruh, kim lah ban thaw tang para maki, hynrei ki donkam ïa kiwei pat ki seng saiñ pyrthei ban synrop lang.
Namarkata, wat laplap ban pynrem ïano-ïano, wat shongshit bad wat mlien ban pynshit kulmar ïa ki paidbah namar ka long kaba mynsaw.
Donkam ban ïaishah bad wad ïa ki jingshisha, namar ka long ka jingbabe hadien bad lehraiñ hakhmat ka pyrthei.
Hato kitei 2 ngut ki MLA ka HSPDP ki dei ki nongshet kylla ne ka don kaei-re- kaei na lyndet ba la aibuit ban pynkulmar ïa ka jingthaw Sorkar.
Kitei 2 ngut ki MLA ka HSPDP ki la pynshai lyngba u President ka seng jong ki, ba ki kloi ban wanphai sha kata ka kynhun ki seng riewlum ban thaw ïa ka Sorkar lada ki la dep lut ban pynbit pynbiang.
Mynta ka la paw shai ba kiwei ki seng saiñ pyrthei ruh ki kwah ban donlang bad ka Sorkar kaba ïalam da ka NPP ym tang ka HSPDP marwei.
Kita ki seng kiba pynkhih win ïa ka jingthaw Sorkar, ki la byrngem ruh ban leit tur sha ïingsah u Lat ban khanglad ïa ki MLA ka HSPDP ban leit synrop bad ka NPP.
Mynta ka jingkylli ka long, kin leh kumno pat ïa ki MLA jong kiwei pat ki seng kiba la rai ban kyrshan lang ban thaw ïa ka Sorkar kaba thymmai.
Hato kin panmap na kitei ki MLA ka HSPDP namar la shah kynnoh nongshet kylla bad la thang ïa ki tyngshop jong ki? Ym lah ban shu kynnoh nongshet kylla kulmar bad leh shongshit tang ban pynkhluit ïa ki paidbah.
Ban thaw ïa ka Sorkar, ka dei ka kam jong ki seng saiñ pyrthei kiba ïoh ïa ki MLA kiba shahjied ha ka ilekshon.
Ban tuklar ïa ka jingthaw Sorkar da kiwei pat ki kynhun kiba don shabar na ka jylli saiñ pyrthei ka long kaei-kaei kaba ym ju kham jia koit.
Kumta ki MLA kiba shahjied ki don ka hok ban thaw ïa ka Sorkar.
Ka Jylla ka donkam ïa ka Sorkar kaba skhem bad kata ka Sorkar ka dei ban ai ka jingshakri kaba bha tam eh na ka bynta ki paidbah nongshong shnong.
Ka kyntien sawangka kam dei ka kynthoh pynrem ia kaei kaba la jia ha ka jylli saiñ hima ha ka Jylla saw phew san snem thik mynshwa.
Ka snem 1978 ka dei ka khep history kaba sah kynmaw pateng pakit ba ka dei ka jingsdang jong ka saiñ synshar syrop lang (Coalition Government) hapoh ka Jylla.
San snem hadien ba ioh ia ka Jylla bad ha ka Election kaba ar sha ka ïing Dorbar Thaw Aiñ kaba la long ha ka 25 Rymphang 1978, ki nongshong shnong ka Jylla kim shym la ai ne jied tang ia kawei ka seng saiñ hima bad ka jingjied ne jingïoh vote la pharia hapdeng bun tylli ki seng saiñ hima bad ki kyrtong shimet.
Katkum ka khubor kaba la mih ha U Nongsaiñ Hima Lber, 4, 1978 la phiah ia ki seng saiñ hima bad ki kyrtong shimet katkum ki nombar ba ki shah jied kumne – “Ha ka Dorbar Thaw Ain kaba 60 ngut, 20 ngut la jop da ka seng Congress (kaba kynthup 9 ngut na Khasi bad Jaiñtia Hills bad 11 ngut na Garo Hills), 16 ngut da ka APHLC (kaba kynthup 8 ngut na Khasi bad Jaiñtia Hills bad 8 ngut na Garo Hills), 14 ngut ka HSPDP, 2 ngut ka seng PDIC, 1 na ka seng Jaiñtia National Union bad 7 ngut ki kyrtong shimet".
Kane ka long ka dur jong ka ïing Dorbar  Thaw Aiñ bad ka jingdon jong ki sengsaiñhima bad ki kyrtong shimet kiba la shah jied kum ki MLA ha ka snem 1978.
Ka Jylla Meghalaya ka kynthup iaki artylli ki thaiñ, ka East Meghalaya kaba kdup iaka Bri Hynñiewtrep bad ka West Meghalaya ne ka Ri Achik.
La pynlong ia ka Jylla Meghalaya ha ka snem 1972 da ka jingïamynjur lang ki ar kynhun ki jaitbynriew trai ri nalor kiwei pat ki jaitbynriew bad ki para shnong bapher kiba la shong shnong ha ka Jylla.
Ha kane ka Election kaba dang shu dep long ha ka 27 Rymphang 2023 ka la don hangne hangtai ka jingïakren, ka jingkyan kaba napoh bad kaba la paw pen ryngkew ruh ha ki jingïalang ïalap Election baka la dei sa ka pali jong u/ka nongmihkhmat (MLA) na East Meghalaya ban shong ha ka shuki Chief Minister bad la ban jur ba ki Seng saiñ hima kum ka UDP, HSPDP bad kiwei kiba kham bun paid na East Meghalaya ki dei ban ïatylli mlon bad trei borbah ban sei ia u ne ka MLA ki ban shong ha ka shuki Myntri Rangbah ka Jylla.
La ñiew bad pynbna ia ki kyrtong kiba shah jied kum ki MLA ha ka 2 Lber 2023 bad sa shisien ka jingïoh vote bad jingjied ki MLA la pharia hapdeng ki sengsaiñ Hima bapher bad ki kyrtong shimet.
Ha kane ka kynti ka dur jong ka ïing Dorbar Thaw Aiñ ka long kumne- “Ha ka jingïaleh election kaba la long ha ki 59 tylli ki constituency, 26 ngut la jop da ka NPP, 11 ngut la jop da ka UDP, mar 5ngut la jop da ka TMC bad Congress, 4 ngut la jop da ka VPP, mar 2 ngut la jop da ka HSPDP, BJP bad PDF nalor ki kyrtong shimet.
"Tang shisngi hadien ba la dep ñiew ia ki vote bad pynbna ia ki kyrtong ba shah jied bluit la mih kawei ka kyrwoh kaba la saphriang stet bad kylla long khubor kaba ong kumne,"Ha ki MLA UDP, Congress, AITMC, HSPDP, VPP, PDF bad Independent.
Subject : ia form sorkar khlem ka NPP & BJP".
Katkum kane ka kyrwoh la kam ba ki paidbah ka bri hynniewtrep ki kwah ban lait na ki tyrsim high level bad nongshun rit paid…"pyrkhat lem ia ngi kiba jied ia phi…ngi jied ia phi ba ngi isih npp BJP…iatrei para seng barit ai ka UDP kan sei Chief Minister VPP, Home Minister PDF, Sport minister ka Congress, Education ka TMC, Urban Affairs HSPDP, PWD bad Independent ia PHE…"Kane ka kyrwoh ka khot ia ka jingïatreilang jong ki sengsaiñhima kiba jop duna MLA naduh ka Congress, TMC haduh ka UDP, VPP, HSPDP, PDF bad ki kyrtong shimet ban ïasynrop lang bad thaw ia ka Sorkar khnang ban lait na ki tyrsim jong ka NPP bad BJP.
Hadien ba la saphriang kane ka kyrwoh ka la don  ruh ka jingkhihphaloh kaba shyrkhei ha ka jylli saiñ hima bad ki paidbah ruh, khamtam ha ki rynsan social media ki la ïatai-ïakren bad kynnoh-kynthoh lai phew jait.
Ki MLA jong kine ki seng saiñ hima bym dei NPP bad BJP ki la ïashong jingïalang bad kiwei ki seng bhalang, kum ka HYC bad riewshimet ki la phah kyrwoh ban pynlong jingïalang ban ïa kren halor kane ka phang.
Ban shu sot kyllum na ki jingïakren la sngewthuh ba ki daw kiba pynlong ia kane ka jingkhih phaloh ki bun bah, hynrei lah ban kdew hangne tang katto katne tylli- (i) Ki don kiba pynpaw jur ba ki kwah ban long Chief Minister da u Khasi (ii) Ki don pat kiba la bitar shla ia ka jingbam sap jong ka Sorkar MDA barim bad ka jing-leh hangamei jong ki katto katne kiba kam ba ki dei kita ki “high level" bad (iii) Ki don kiba pyrshah jur ia ka BJP kaba thombor bad ñiewbeiñ ia ki rit paid.
Hynrei ki don ruh kiba pynphai nia kumne,hato ka jingkwah ban ïoh long Chief Minister da u Khasi  kam wanrah ia ka jingkynad jaitbynriew? bad kam sngewshong-nia namar ha kata ka jingïakhun ban ïoh Chief Minister da u Khasi hap don lang bad kyrshan da ki seng-saiñ hima kiba heh kiba don lang kiwei pat ki jaitbynriew kum ki Garo bad ki non-tribal.
Wat ka sengsaiñhima riewlum kum ka UDP ruh ka pynïengk kyrtong bad don ki dkhot ha Garo Hills, katno tam ki National Party kum ka Congress bad TMC kin pynksan ia kane ka jingdawa? Nalor nangta kam don nongrim ha ka Parliamentary Democracy ne ka Synshar Paidbah namar ka hok ban jied nongïalam ka shong ha ki MLA jong kano kano ka party.
Halor ka jingbamsap jong ka Sorkar MDA barim pat ka mih ka jingkylli ba ki sengsaiñhima kum ka UDP, HSPDP, PDF bad kiwei ki dei kiba ïadon lang hapoh ka Sorkar MDA, te kumno kin khyllie ia ka pyut.
Katba na ka liang ka BJP bad ki nongkyrshan jong ka ki kren kop ia ba yn ym don ba lah ban thaw Sorkar khlem ka jingkyrshan bad jingkyrkhu jong ka.
Kaei kaba la jia ha ka snem 1978? U Allan Lyndem uba long uwei na ki samla rit uba la sakhi da la ki jong ki khmat u don kumne ban ïathuhkhana- “Ha ka snem 1978 ka don ka Assembly Election baar jong ka jylla, kaba long haka 25 Rymphang 1978.
Kum u volunteer jong ka seng HSPDP nga ïoh lad ban don ha counting hall, ha State Central Library.
Katba dang don kumta ha counting hall, lah sngewthuh ba ka seng Congress ka lah jop 20 tylli ki seat bad ki sengriewlum jong ka Meghalaya pat ki jop ia ki seat kumne- 16 ka APHLC, 14 ka HSPDP, 2 ka PDIC, 1 ka Jaintia National Union bad 7 ki kyrtong shimet.
Ha ka counting hall, i Bah Deng Shylla bad ki kiwei ki paralok samla rangbah ki pisa lyng-a bad ki ia phylliew jingmut ba kine ki seng riewlum jong ka Meghalaya ki dei ban snoh-kti lang kawei ban thaw sorkar wat lada iapher ki manifesto ruh.
Ha ka por kumba 5.
30PM ha ka sngi ïew vote, I Bah Deng Shylla i ong ia nga ba ngan lum ia ki laitylli ki lama – ki lama APHLC, HSPDP bad PDIC.
Ka lama HSPDP te ka don bad nga ha pla, katba ia ka lama APHLC te kham shitom ban ioh namar kim treh ai namar nga dei party u ‘Sing’.
Ia ka lama PDIC nga ioh na I wei I Bahibana Sohryngkham.
Nangta nga leit sha I Bah Deng Shylla ryngkat bad u seij uba nga lah bsuh ia ka lama PDIC bad ka lama HSPDP.
I Bah Deng nangta i ai ha nga ia ka lama APHLC ban bsuh ha uta u siej uba la don lypa ki lama HSPDP bad PDIC.
Te, kumta hi i Bah Deng Shylla i shim ia uta u siej LAI LAMA (APHLC, HSPDP, PDIC) bad i ong ianga ban bud ia I….
ngi mareh shabar sha phyllaw ka counting hall……… Mar ia poi ha phyllaw shu puk wan iasnohkti lang U paidbah tylli byllien na ki laitylli ki party bad ki phawer artat"Ki Lai Lama , Sorkar kin shna -Congress nabar, wat nym synshar"Ha ka Editorial jong U Nongsaiñ Hima Lber 11, 1978 la thoh kumne, “Ka jing-ialeh ban pynkhun bad pynwan ba ki seng jylla kin iasynrop lang ban ioh ia uba bun uba lang haduh ban ioh pynlong sorkar ka long kaba shitom haduh katta bad ka la shim por naduh ka 4tarik une u bnai Lber haduh ka 8tarik mynstep.
U paidbah uba la ap pakhang ha khmat ka khyrdop ka Iing Thaw Ain um shym la shah ba ki rangbah nongialam kin mih tad haduh kin da rai kut"I Bah Justman Kharmih ha Ka Pansara jong u bnai August 1978 i kynthoh kumne, “Ka Shillong kaba long ka jabieng ka Meghalaya ka la shitom jingmut ba ym lah ban pynlong sorkar.
Ka State ka la pynpaw ha ka elekshon ba ka mon ia ki sengtrai ri ban synshar halor la ka jong jong ka State.
Kane ka paw shai ba ka Congress ka ioh tang 20 ngut na ki 60.
Da ka bor ki samla ka ri ki nongialam jong kine ki party ki la mynjur ban pynlong Sorkar synrop (United Legislature Party) bad ban ym ia dei bad ka Congress la ha kano kano ka dur…"Nangta shuh shuh i Bah Bindo Lanong ha ka kot Golden Meghalaya i iathuh ba “haba ym don ba lah ban thaw Sorkar ki samla ha kato ka por kaba kynthup ia H.
S Shylla, Hamboy Shullai.
M.
N Syiem bad kiwei ki la lum ia ki paidbah ha madan Malki ban pynbor ia ki MLA jong ki seng riewlum ban thaw ia ka Sorkar Lai Lama.
Ka la don ruh ka jingïalang jong ki nongïalam ha ka kamra ba 14 jong ka Meghalaya Legislative Assembly ha ka 8 Lber 1978 bad ha kane ka jingïalang la ïa don ryngkat ki Nongïalam Balang, i Rev.
Fr.
Sngi Lyngdoh bad Rev W.
Manners, kiba long kum ki nongpeit pyrman na ka liang ki paidbah bad kiba ai ruh ia ki kyntien ïasyllok bad jingdwai phirat na ka bynta ka jingbha jong ka kam.
Ha kawei pat ka liang, la tip ruh ia i Rev.
Fr.
Sngi Lyndoh kum u nongsaiñ dur jong ka synshar synrop lang ki seng saiñhima ha ka Jylla bad ryngkat bad i Rev W Manners ki la don kti ha kaba pynthaw ia ka Sorkar Lai Lama ha ka snem 1978.
Hapdeng ka snem 1978 bad 2023 ki la don shibun ki jingjia bad jingkylla ha ka synshar khadar, katba ka Jylla pat ka nanghiar.
Ka bamsap ka nangjur bad ka hangamei ka nangkiew skong.
Ngi sahdien ha kiba bun ki bynta.
Mynta kumne ka jingïatantyllai ban thaw sorkar ka long kaba jur bad ki jingdawa na shabar ruh ki beh kyrthep.
Ka la jia teng saw phew san snem mynshuwa bad mynta ka wan phai kylla.
Nga pyrshang ban wanrah sha phi ia ki symboh history bad nga ïeh ha phi ki nongpule ban bishar bad pynshongnia.
Ka shai kdar ba ka sur paidbah ka la dep rai ban kyntait ia ki seng ki ba la khohñioh namar ba pangnud ia ka jingiap u bah Cheristerfied khongwir, namar ba syntan ban weng ia ki jingeh ka Themmetor ha Ïewmawlong, namar ba torti ha ka kam pynbeit u pud u sam bad kiwei kiwei ki kam bamsap bad iuhroit ia ki paidbah, hynrei ka sorkar donkam ban thaw wat la dei ban lape ia ki jingiapher hapdeng ki para seng saiñpyrthei riewlum.
Toi, ki don ki ba khohñioh ia ka AITC ruh tangba donkam pat ki khlieh kyrtong ba jop ban biang ka kynhun.
Horkit hordang ka seng VPP ka la kyndiah lypa ia ka banse ka thom ia ka sang ban kyrsum ha ka lyngwiar bamsap, hynrei donkam tyngeh u khliehduh Khasi ha ka synshar khadar.
Ka sur paidbah ka pyrta ia baroh ki kyrtong nongjop na ki seng saiñpyrthei na ka thaiñ ban jubab shai kdar katkum kata ka sur ba pyrta jam.
Ka bate khlieh kyrtong ba jop ia ka jied-lamkhmat sha dorbar thawaiñ jylla lait noh ka BJP (2) bad NPP (26) ka long: UDP (11) + INC (5) + AITC (5) + VPP (4) + HSPDP (2) + PDF (2) + IND (2) =  31 la biang ban thaw sorkar lada kiar na ka BJP, ban kyntait ia u lakam NEDA ban ieng rasong ka daw jong ka jaitbynriew; lym kumta u Dr Himan Biswa Sarma, Myntri Rangbah ka jylla Assam un leh khraw ban tuklar ia ka kam iing jong ka jylla Meghalaya.
Ka sur angnud ki paidbah ka long ban shngaiñ ki riewlum bad balang Khristan, kham suk ban tynruh ia ka jingdawa ILP, ka ktien Khasi ban rung ha ka Khyrnit- 8 jong ka Riti Synshar ka Ri India, ban tuklar ia ka huri hura na ka rukom pynbeit ia u pud u sam, ban kyntait mardor ia ki kyndon aiñ sorkar kmie ha ka liang ka NRC, CAA, UCC bad kumta ter ter.
Katba dang pynkhreh ha la ka jong ka jylli ba ka NPP bad BJP kin thaw sorkar bad ki la leit kam hakhmat u Lat ka jylla, Shri Phagu Chauhan; markylliang ka UDP, INC, TMC, HSPDP, PDF bad arngut ki kyrtong shimet ki la pynkhreh kumjuh da ka ba ia kynduh lang ha iing jong u Bah Lakmen Rymbui.
Kyndit kynsan ha ka nohphai sngi la jah rngai ki arngut ki nongmihkhmat na ka seng HSPDP, khlem ka jingtip jong ka seng ban leit ai juban na ka bynta ban kyrshan ia ka kynhun jong ka NPP.
Kane ka la pynbitar ia baroh bad la sdang ban kthong ia kita ki arngut, khnang ban tip ia ka daw ba ki la shetkylla ha ka khyllipmat bakhatduh.
Lada kane ka iaineh, ka paw shai ba ka NPP bad BJP kin long ki khlieh seng ban synshar ha jylla bad ym don kano kano ka snap ban ioh da u myntri rangbah Khasi.
Ki khun Sing laitlan ki la hap ha krem liewlep bad la dum hi tliw haduh ban da pah da ki Syntiew ne tied da ka Bom bad tbeh da u Mombati ruh ki Kti kim lah tba shuh ba la jah jlang khlem lapdien trai, u Prah u la jynjar ban peh stait.
Shwa ka tamasa jied-lamkhmat ka seng HITO ka la mih shaphrang ban kyrshan tyngeh ia ka VPP bad mynta ynda la kylla lieng ka sawangka thaw sorkar la mih pyrthei sa ka Sur U Paidbah ba la ialam da u Bah Erwin Syiem Sutnga bad ka seng HYC ban khihwin hadien ba ka Method thaw sorkar ka la hiar Shatbian.
Nalor ba ki kyrtong kim lah ban khajoh ki khlieh kyrtong kat ka seng NPP, katta ruh yn dang pyrta shla ban thaw rynsan synshar da ka ba synjor.
Tharai dang ia kynmaw ba ka seng PDIC u Bah G G Swell, nangta ka seng MDP u Bah A H Scott, nangta ka seng PDM u Bah Sounder Strong Cajee, nangta ka seng KHNAM u Bah Paul Lyngdoh kaba la jreiñ sha kiwei pat ki nongialam, baroh ki la kie baketha ha ki dienjat bym lap dien shuh; bad mynta sa ka kynhun KAM ruh ha kajuh ka apot.
Lehse ka la dei ia ka VPP ban pyrto kyntiew nam ba ym dei tang ba la skhem ha la ka nongrim, hynrei la thoh shun ki blei ba kan rasong haduh katne katne.
Ha kane ka kynti dang shylluit tang saw tylli ki khlur ka VPP namar la kham dier ban ioh ithuh da ka kliar-iktiar jied-lamkhmat (Election Commission) bad ban pynbna ia ka shab jong u Prah u ba la pyrshang peh stait tang hapoh khyndiat taiew.
La kumno kumno ka long kaei kaei ka ba jynjar ban batai ba kumno u Bah Paul Lyngdoh, Bah Ardent Basaiawmoit bad Dr Mukul Sangma kum ki khla na ki lai rynsan ba iakhing pyrshah, kin lah ban ia mir lang ha kawei ka jylli.
Kumba ka la paw ha ka saiñpyrthei ka ban dang iaid shaphrang, u Bah Adelbert Nongrum bad Bah Brightstarwell Marbañiang ha ryngkat bad u Bah Ardent kin sa kyrhuh jam ha iing dorbar thawaiñ lada don ha kano kano ka liang ruh.
Napdeng ki kyrtong rangbah kiba la ih pura ha ka saiñpyrthei ka sur paidbah ka bynñiaw ba la shahrem noh ki radbah kum u Bah Himalaya M Shangpliang bad Bah George B.
Lyngdoh ha kaba la khate noh ia ka kupar jongki, lehse na ka daw ba ki la leit ia snoh kti bad ka seng BJP bad TMC ka ba ki paidbah salonsar ki la khohñioh naduh ba sdang.
Ka sur paidbah kam da suitñiew than haba la rem noh ki jong u Bah Vincent H Pala, Bah Process T Sawkmie, Bah Mohendro Rapsang, Bah Hamletson Dohling na kano ma ka daw kaba baroh baroh ki sngew tngen.
Na ki daw bah ba kongsan ka long ba la shitrhem shikatdei ka jingjop jong u Bah Brightstarwell Marbañiang, ka jingmih paw ka longkmie na Jaintia Hills, ka Kong Santa Mary Shylla, ka nam jop jong u Bah Paul Lyngdoh kum u nongialam baproh bad bashlur bad ka ba wanphai biang u Bah Ronnie B Lyngdoh.
Lehse kaei ka ba ki ba bun ba lang kim khmih lynti ka long ba uwei na ki radbah ba la shakri tyngeh la bun bun snem ia ki paidbah nongkyndong ha la ka jylla, u Bah Ollan Sing Suiñ u ba long u kyrtong ba la mon tyngeh ki paidbah ka thaiñ Mawsynram haduh ba u la kit ia ka nampop ba don burom katkum ka nong ba u la thehsei ha ka imlang sahlang.
Ha kane ka por la ong ba ka Saudi Arabia ka la pynbna ba kan sa pynrung noh ia ka jingkilan met ‘Yoga’ ha man ki jaka pule jongka ri khnang ban iarap  tei ia ka bor pyrkhat bad kumjuh ia ka met jong ki khynnah pule.
Haba iadei bad kane, la ong ba kan sa don ka jing-iapynbeit lem da ki tnat bapher bapher bad ki jaka pule ban ai jingkyrshan halor katei ka mat ban wanrah ia ka jingkilan met ‘Yoga’ hapoh ki jaka pule ha kine ki khyndiat por ban wan.
Hapdeng ka jingiashim bynta lang hapoh ka ‘Fourth Session’ kaba la pynlong ha ka Sngi Thohdieng, halor ka phang ‘Development & Promotion of New Sports Games in Universities’, ka Al-Marwaai ka la iathuh ba katei ka committee ka dang ialeh katba lah ban wanrah noh ia katei ka rukom kilan met hapoh ki jaka pule, khnang ban wanrah ia ki jingmyntoi kiba kongsan kum ki khynnah samla mynta ki donkam naduh ka jingpynkhlaiñ ia ka bor pyrkhat bad kumjuh ban pynkhlaiñ ia la ka met.
Namar la ong ba katei ka jait jingkilan met, ym tang ba ka iarap ban pynkhlaiñ ne pynwan dur ne ban pynneh ia ka met u briew, hynrei ka iarap ruh shibun ia ka bor pyrkhat ka jong u briew.
Shuh shuh ruh ka la ong ba ka Yoga kam long tang katta, hynrei ka long ruh kaba ai jingmyntoi haba iadei bad ki rukom pynwan dur, ban ring mynsiem, ban pyndonkam ia ki dohksah bad hadien kata kan sa wan ka ‘Dhayan’ bad ‘Yoga Nidra’ kaba ki ju iohi barabor.
Kumta ruh ka la ong ba katei ka committee ka pyrshang ban wanrah ia kaba bha tam naka bynta ki khynnah samla ha kane ka juk ba mynta, khnang ba kan iarap ia ki ba kin ioh ban leit ban iakhun shabar bad ba kin nang kyntiew ia ka sap- ka phong kaba ki don ha ryngkat bad katei ka rukom kilan met ka ban aibor bad pynkhlaiñ shuh shuh ia ki nalor jong ki jait jinglehkai bad ki sap- ki phong ba ki la don lypa.
Ia kane la pynbna hapoh Riyadh, ha ka jingiakren kaba hap hapoh jong ka phang ‘The Role of University Sports in Supporting the Kingdom’s Vision in Sports’, ba la pynlong kyrpang da ka Saudi Universities Sports Federation ha ryngkat ka jingiatrei lang lane ka jingiasnoh kti lang jong ka tnat pule puthi jong ka ri.
Ka Voice of the People Party (VPP) ka la pynrem ruh ïa ka jingsiat ïap ki briew jong ka Border Security Force (BSF) ïa u Bah Roning Nongkynrih kaba la jia ha ka Sngi Thohdieng hajan ka shnong Mawshun, East Khasi Hills.
Ha u kyrwoh khubor, u nongaiktien ka seng u la ong ba ka VPP ka dawa ba ki bor sorkar kim dei ban shim ïa ka jingim briew pyrshah ïa ka aiñ longbriew khlem da ïaid katkum ka lynti jong ka aiñ.
Ka VPP ka la dawa na ka sorkar ne ki BSF ba ki dei ban siew bai lutksan sha ki bahaïing jong u Bah Roning.
Shuh shuh, ka VPP ka la dawa ba dei ban pynlong da ka jingtohkit ïa katei ka jingjia da ka National Human Rights Commission/Meghalaya State Human Rights Commission bad ban pynshitom ïa ki briew kiba leh donbor lada lap.
Ha kawei pat ka liang, ka UDP Pynursla Circle ha ka Sngi U Blei ka la pynrem jur halor ka jingpynïap beiñ jong ki BSF ïa uwei u rangbah ha ka miet Sngi Thohdieng harum Mawshun.
Ha u kyrwoh khubor, u Bah Aihok Khongmalai, President ka UDP Pynursla Circle, u la ong ba ka Circle ka dawa ban kem mardor ïa ki ’riew thrang snam kiba siat im-im peit-peit ïa u briew u bym shym la don tiar jingïada eiei ruh em ïalade.
Ka Circle ka pynkynmaw ruh ïa u Symbud Myntri Rangbah uba dei u MLA jong ka thaiñ halor ka jingpynbna jong u ban ai ejahar halor ka jinghap maw ha Riat Rngaiñ kaba la bam ïa arngut ki mynsiem briew.
Katei ka jingjia, u Bah Aihok, u la ong ka la jan dap artad shi bnai bad ki pulit ki la dei ban kem ïa kiba trei torti ïa ka surok kiba dei ka daw jong ka jingïap jong arngut ki rangbah.
Ka UDP ka la phah ruh ïa ka jingsngewlem sha ki longïing kiba mad ïa katei ka jingjia ba sngewsih.
U Myntri Rangbah ka Jylla, u Conrad K.
Sangma ha ka Sngi U Blei u la pynbna ba ki samla pule (ka Jylla) kiba pule ha Manipur ki la nang wanphai shuh sha ka Jylla bad kin don sa kumba 70 ngut eiei ki ban wanphai ïing mynta ka miet.
“Ki samla pule na Tura, Shillong bad kiwei-kiwei ki jaka jong ka Jylla kiba pule ha Manipur ki la wan poi suk poi saiñ sha ka Jylla bad la phah noh ïa ki sha la ki ïing ki sem," la ong u Sangma ha ka rynsan lad pathai.
U la ong ruh ba u sngewkmen ban ïohi ïa ka durkhmat ba phuh samrkhie bad ka jingsuk mynsiem ha ki.
“Sa 70 ngut ki samla pule yn sa wanlam noh sha la ïing mynta ka miet.
Nga ai khublei ïa ka kynhun kaba la trei bha ïa ka kam," u la ong.
Ka Sorkar Jylla hapoh ka jinglamkhmat u Myntri Rangbah, u Conrad K.
Sangma ka la shim ïa ki sienjam haba ïadei bad ka jinglong-jingman ha ka liang ka shong suk shong shngaiñ ha ka Jylla Manipur.
Ha ka 4 tarik mynta u bnai, ka la don ka jingïalang ban khmih bniah ïa ka jinglong-jingman ha kajuh ka por ban pyntikna ba ki samla kiba pule ha Manipur ki poi suk poi saiñ sha la ka Jylla.
Ha kajuh ka por, u Myntri Rangbah u la bthah ïa ki ophisar ban ym ïapeiñ halor ka jingshngaiñ jong ki samla pule bad ong ruh ba kin sdang ïa ka kam ha ka ban wanlam noh ïa ki sha la ïing da kaba pynbiang ïa ki liengsuiñ.
Na ka liang ka ophis u Myntri Rangbah ka la khmih ïa ka jingpynbiang liengsuiñ na bynta ki samla pule bad ha ka jingïatreilang hapdeng ki ophisar ka Sorkar Jylla bad ka tnad shipai ka ri, yn sa synran ïa ki samla pule na ki jaka sah jong ki sha ka kad liengsuiñ kaba ha Imphal.
Ha ka 5 tarik u Jymmang, 66 ngut ki samla pule ki la poi suk poi saiñ ha kad liengsuiñ Guwahati da ka Alliance Air kaba la pynbeit da ka Sorkar Jylla lyngba ka jingbthah u Myntri Rangbah.
Haba poi ha kad liengsuiñ Guwahati, ki samla pule ki la ïoh pdiang ïa ka bam ka dih bad la pynbiang ruh ïa ka leit ka wan jong ki ban wanphai sha ïing.
Haba phai pat sha ka 6 tarik mynta u bnai, 17 ngut ki samla pule ki la poi suk poi saiñ ha kad liengsuiñ Guwahati.
Ka Sorkar Jylla ka la pynbiang ruh ïa ki liengsuiñ ba kyrpang na Imphal sha Shillong ban ïaleh katba lah ban pynpoi kloi ïa ki samla pule sha la ka jong ka Jylla.
Lah ban kdew ruh hangne ba ka Sorkar Jylla ka la phah ïa 2 ngut ki ophisar ban leit bad sah ha Imphal ban khmih ïa ka jingpynkynriah ïa ki samla pule bad ki ’riew paidbah na katei ka Jylla kumjuh ban pynbiang ïa ki lad jingkyrshan na bynta ka leit ka wan jong ki samla pule.
Shuh shuh ka tnad Transport ka la pynbiang ïa ki kali lem bad ka bam ka dih na bynta ki samla pule bad ki ’riew paidbah kiba wan poi ha kad liengsuiñ, Guwahati man ka sngi.
Nalor kane, ka Sorkar ka ïakren ruh bad ki samla pule ha Manipur ban khmih bniah ïa ka jinglong-jingman bad pynbiang ïa ki lad jingkyrshan haba ïadei bad ka jingwan phai jong ki.
U Myntri Rangbah u la lum biang sa kawei ka jingïalang khmih bniah ha ka Sngi Saitjaiñ ban ïoh jingtip halor ka jingwan phai jong ki samla pule.
Ka Umsning Area Headman Forum ka la pynrem jur ïa ka jingleh sting jong ka National Highways Authority of India (NHAI) ha ka por ba maramot surok ha Umtrew da kaba duna ki jingpyni dak ba dang maramot ïa kawei ka surok bad ban ïaid tang na kawei ka ‘two lane’ ha jaka ka ‘four lane’.
Ha u kyrwoh khubor, u Bah Frankie Nongrum, Convener jong ka Forum, u la ong ba na ka jingleh sting ka NHAI, ha ka Sngi Saitjaiñ ka la don ka jingtakhuh kali ha Umtrew.
Na ka liang ka Forum ka la dawa ïa ka bai lutksan na ka bynta ki trai kali bad kiba la mynsaw, bad ka la kyntu ïa ki nongtrei ha man ki dong ba kin buh dak ne Signal ba ki kali kin ïaid beit la ka jong ka liang khnang ban lait ki jingjia ba sngewsih.
U MLA ka Sohra, u Bah Gavin M Mylliem u la ong ba ki shipai BSF kiba la siat ïap ïa u Bah Roning Nongkynrih na Jalynteng, Raid Nongkynrih, uba dei u nongñiah trok kit masi ki dei ban ngat ha ki kyndon kiba tyngeh.
U Bah Roning u la khlad ha ka miet 5 tarik hadien ba ki shipai Border Security Force (BSF) ki la siat ïa u katba ka trok kit masi ka dang ïaid ha surok ha kawei ka jaka hapdeng ka shnong Pomshutia bad Mawshun.
U Bah Gavin, hadien ka jingwan sngewlem sha ka longïing u Bah Roning ha ka step Sngi U Blei, u la ong ba lada ka long kumno kumno ruh, kat ban shim ïa ka jingim briew kam dei satia ka lynti kaba dei.
Da kaba pynrem jur ïa ki bor shipai BSF, u la ong ba ki bahaïing ki la dep buh da ka ejahar ha Thanat Pynursla ha ka sngi Saitjaiñ bad ma u ryngkat ki bahaīing un buddien ïa kane khnang bad un ïakren ba ka aiñ kan pynsted ban pynngat kyndon kiba tyngeh ïa ki shipai BSF kiba donkti.
Kum ban shu kdew ba u Bah Roning Nongkynrih u la ieh shadien ïa ar ngut ki khun ba dang rit bad ïa la ka kurim.
Na ka liang ki bahaïing ki la dawa ba ka dei ban don ka jingbishar kaba hok bad ka Sorkar ka dei ban leh eiei na ka bynta ka longïing jong u.
Kawei ka longkmie ka bym lah ban ïohi ki khmat, ka la jaw ummat brup mar ïa aiti ka Blind Lead Trust Organization ha ki kti jong ka, ïa u shabi jong ka ïing ba ka shna thymmai ïa ka.
Kane ka longkmie ka dei ka Kong Mary Kyndait na ka shnong Krem Myrsiang kaba hap ha Namdong C&RD Block, West Jaiñtia Hills District.
Shwa ban ïoh ïa ka ïing thymmai, ka Kong Mary bad la u lok ki sah ha ka ïing trep ba la sop da u phlang kaba la jot rathai bad bym shngaiñ ïa ka ban shong ban sah ban thiah ban dem artad ba ka dei kaba duna ki khmat.
Ki dkhot bad nongïalam ka Blind Lead Trust Organization kiba la ïohi ïa kane jingeh jingjynjar jong ka Kong Mary, ki la ïarap pynshna ïa ka da ka ïing ba kan ïoh rieh tngen kaba lait na u slap ka lyer bad kiwei ki jingma ba ap ïa ka.
Ïa kane ka ïing thymmai jong ka Kong Mary la ot ribon da u MDC ka thaiñ u Bah Dawan Lyngdoh bad ïa u shabi ïing la aiti ha ki kti jong ka Kong Mary da u Managing Director And Co-founder jong ka Blind Lead Trust Organization u Bah Jitendra Dkhar ha jingïalang ha ka Sngi Saitjaiñ.
Ïa ka jingïalang la pynïaid da u Secretary ka  Lead Trust Organization u Bah Wompherheimonki Lamare bad la ïoh ka jingkren na u Bah Chwa Kyndait uba dei u bahaïing ka Kong Mary ha ka jingdonlang u Waheh Shnong u Bah Bhalang Dkhar, ki katto katne ki nongshong shnong bad ki bahaïing hasem ka Kong Mary.
U Bah Jitendra ha ka jingkren u la ong ïa ka Lead Trust Organization la seng ha u snem 2018 halor ka nongrim ba ka kwah ba baroh kiba duna dkhot met kin ïeng ha la ki jong ki kjat bad lada ki tyngkhuh ïa kino kino ki jingeh kin dei ma ki hi, ki ban wad ki lad ki lynti kumno ban pynbeit ïa kita ki jingeh katkum ka jinglah ka jong ki.
U la ong hashwa ba ki dkhot bad nongïalam ka seng kin ïakynduh ïa ka Kong Mary, ki la ïohsngew ïa ka khubor ba ka shem jingeh jingjynjar bad kum ki briew kiba juh tyngkhuh ïa kum kine kijuh ki jingeh ha ka jingim kaba man la ka sngi, bad ki sngewthuh katno ka long kaba eh ïa ka.
U la ong ruh ba hadien ka jingshong jingïalang ka seng ka rai ban jurip ïa kane ka longïing bad la lap shisha ba ka Kong Mary ka im ha ka jingkordit bad ka donkam kyrkieh ban ïoh ïa ka ïing kaba bha.
Kumta ka seng ka la shim ïa ka sien jam ban ïarap pynlut pynsep bad ban pynïoh da ka ïing kaba bha, tang ba kan ïoh ban rieh tngen shwa.
U Bah Jitendra u la pynpaw ruh ka jingkmen ïa ki bahaïing hasem, ki paralok parajor bad ki nongshong shnong ka Krem Myrsiang kiba la synñiang bad ai jingïarap, la ka long da ka bor met ne da ka pisa.
U la kyntu ïa ki nongshong shnong bad ïa ka imlang sahlang ba ym dei ban peit poh ne ibeiñ ïa ki briew kiba don jingduna ha ki dkhot met namar ki ruh ki don kajuh ka hok kumba long lem kiwei ki briew kiba dap ba biang.
Nalorkata u la kyntu ruh ïa ki Dorbar Shnong ban ai bynta lem ïa kiba duna dkhot ha kino kino ki kam shnong kam thaw namar ki ruh ki don ka sap kumba la bynta da U Blei.
U Bah Dawan Lyngdoh u la ong shisien pyrkhat kiba duna dkhot khamtam ki bym lah ban ïohi ki lah ban ïarap bad shna kylliang para ma ki, lada kiba dap ba biang ka met ka phad lada ki don kajuh ka thong, u ngeit ba ka imlang sahlang kan nym mad bad tyngkhuh ïa ki jingeh bad jingduh jingduk.
Ki bor pulit jong ka jylla Assam ha ka 6 tarik mynta u bnai ki la pyntip ba kawei ka samla kaba dang 20 snem ka rta ka la shah rahbor bad shah leh be-i-jot ha runar ha ka thaiñ Gohpur, Assam.
Ki bor pulit ki la pyntip ba katei ka jingjia ka la jia ha ka 5 tarik mynta u bnai, shi sngi hadien ka jingjia shah leh be-i-jot bad shah pynïap jong kawei ka khynnah rit kaba la jia ha ka thaiñ Margherita.
Kat kum ki jingïoh lum khubor la ïathuh ba katei ka samla ka la shah patan jubor na la ïing ha uwei u runar u ba la tip kyrteng kum u Poransadgoura Basumatary, u ba la leit ban pynrung jubor ha kawei ka kali kaba la ap lypa da ki 2 ngut ki paralok jong u kiba la tip kyrteng kum u Sohen Goyari bad u Vijay Mosahari.
La ïoh jingtip ruh ba kitei ki runar ki la don bynta ruh ban ring dur da ki mobile ïa ki kam pohjait jong ki.
Hadien katei ka jingjia la ïathuh ba na ka liang katei ka samla ka la leit ban ujor sha ki bor pulit, bad na ka liang ki bor pulit ki la shim da ki sienjam kiba kyrpang ban pynlong ïa ki jingtohkit bad ïoh ruh ban kem noh ïa baroh 3 ngut kitei ki runar.
Kat kum ki jingïoh lum khubor la ïathuh ba na ka liang ka tnat pulit ka la pynrung da ka mokotduma pyrshah ïa kitei ki runar bad pynngat ruh hapoh bun tylli ki kyndon aiñ na ka bynta ban pynlong ïa ki jingtohkit kiba dang sah.
Hadien ka jingïoh jingtip kaba biang, ki shipai ka 193 Bn BSF ha ka Sngi Saitjaiñ ki la ïoh bat ïa 13 ngut ki nong Bangladesh kiba la rung tuh sha India lyngba ki jaka khappud ka East Khasi Hills.
Ha kajuh ka por, ka BSF ka la bat ruh ïa 3 ngut ki nong India (nongshong shnong ka West Garo Hills) na katei ka jaka kiba don bynta ban ïarap ïa ki nong Bangladesh ban jam tuh na shiliang sha shiliang khappud.
Ka BSF ka la ïoh bat ïa ki ha ka por ba ki nong Bangladesh ki la wan mih na ka jaka khlaw kaba hajan IB bad kiba la shong ha ka kali Tata Sumo kaba la pynïeng lypa ha katei ka jaka.
Kitei ki nong Bangladesh kiba la shah bat ki la phla ba ki la rung sha India da ka jingthmu ban leit sha Kashmir ban wad ki lad kamai lyngba ki kam bylla ne kiwei-kiwei ki kam ba rit ba ria.
Ïa kitei ki briew la aiti noh sha thanat Dangar, East Khasi Hills ban leh ïa kaba donkam.
Ka National People’s Party (NPP) ka la rai ban pynwai noh ïa ka Block NPP ha ki ar tylli ki konstitwensi, kita, ha Mawkynrew bad Sohra konstitwensi da ka jingwan ïalong kawei noh ka People’s Democratic Front (PDF).
Ïa kane la pynbna da u National Vice President ka NPP u Bah Prestone Tynsong uba dei ruh u Symbud Myntri Rangbah ka Jylla haba ai jingkren ha ka sngi ba pdiang burom ïa ki ar ngut ki MLA ka PDF, u Bah Gavin Miguel Mylliem bad u Bah Banteidor Lyngdoh lem bad ki nongkitkam  bad nongkyrshan ka PDF kiba la ïalong kawei bad ka NPP.
Haba pynbna ïa kane, u Bah Prestone u la ong ba ka NPP Block ha Sohra bad Mawkynrew konstitwensi hap ban pynwai noh hadien ka jingwan ïalong kawei bad yn thaw thymmai ïa ki Block ha kine ki konstitwensi.
Nangta u la ong ba ha ka taïew ban wan ka seng kan sa pynmih ïa ka jingpynbna bad hadien ba la pynwai, yn thaw thymmai ïa ki Block NPP ha kaba ki MLA kiba la wan ban ïalong kawei bad ka NPP kin ïalam kum ki President.
Kane ka mut ba u Bah Gavin un sa long u President ka NPP Sohra Block bad u Bah Banteidor un long u President ka NPP Mawkynrew Block.
Kane ka jingthaw thymmai ïa ka NPP Block ha kine ki konstitwensi khlem pep kan pyndiaw ïa ki nongkitkam ka NPP kiba la don baroh shi katta khamtam ha kane ka ilekshon MLA, 2023.
Ka Meghalaya Board of School Education (MBoSE) ka la pyntip ba ïa ka ‘result’ jong ka Higher Secondary School Leaving Certificate Examination (HSSLC), 2023 lane ka Klas XII jong ka Science, Commerce bad Vocational Stream yn sa pynmih ha ka Sngi Ba-Ar, kata, ka 9 tarik Jymmang, 2023.
Ïa ka ‘result’ lah ban peit na ka ‘website’ jong ka MBoSE kaba dei kalane na kiwei pat kiba kynthup ïa ka www.
megresults.
nic.
in, www.
meghalaya.
shiksha,bad ka www.
jagranjosh.
com.
Ïa ka met jong u Bah Running Nongkynrih, u nongñiah trok uba la shah kynnoh siat ïap ha ki shipai BSF ha ka miet Sngi Thohdieng la leit on thang donburom ha ka Sngi U Blei.
U Bah Nongkynrih (32 snem ka rta) uba na ka shnong Jalynteng, Nongkynrih u la shah kynnoh siat ïap ha ki shipai BSF ha ka miet Sngi Thohdieng hajan ka shnong Mawshun, East Khasi Hills katba u dang leit kit masi lem bad u para arkmie jong u, u samla Ribalskhem Nongkynrih.
La thang donburom ïa ka met jong u ha u Lum jingthang ka shnong Jalynteng hadien ka jingleh niam leh rukom.
Na ka liang ki nongkren ha kane ka sngi ki la dawa na ka Sorkar ba kan ai ka jingbishar kaba hok haba ïadei bad katei ka jingjia.
Ka kynhun 30 Seconds to Mars kan sa mih pyrthei biang hadien ba ka la jah la kumba 5 snem tam ha kaba u dkhot  kane ka kynhun ha ka jingiakren bad ki lad pathai khubor ula pynpaw ba baroh baroh ki la angnud ban ioh mih pyrthei noh mynta u snem.
Kane ka kynhun rwai Rock lyngba ka Social Media ka la pynbna ia ka rai jong ka ban mih pyrthei noh bad sngew ba kan sa pynshongshit biang ia ki paidbah bad riewieit jingrwai da ki jingrwai ba sngewtynnad jong ka.
Ha shwa ba kan jah shipor kane ka kynhun ka la pynmih bad pyllait paidbah ia ka thup jingrwai America ha u 2018 kaba la khring ia kiba bun ki nongsngap.
Ka jingïalap ilekshon ha Sohïong konstitwensi ka la poi artad sha kaba kut ha kaba ki kyrtong bad ki seng saiñ pyrthei ki hap ban pynkut ïa ka jingïalap ilekshon ha ka Lah Sngi U Blei ha ka por 4 baje janmiet.
Ha kane ka sngi kut, u kyrtong ka NPP Bah Samlin Malngiang bad u kyrtong ka UDP Bah Synshar Lyngdoh kin pynlong jingïalang paidbah mar shiliang surok ha ka shnong Mawtap, Sohïong.
Ka jingïalap ilekshon ha kane ka konstitwensi kumba la ïohi ha kine ki khyndiat sngi ka long kaba khluit bha khamtam hadien ba la dep thep kyrteng u kyrtong ka UDP u Bah Synshar Lyngdoh ha ka 18 tarik u Ïaïong.
Ka jingïalap ilekshon ha Sohïong ka dei kaba ïa kynthoh bha hapdeng ka UDP bad ka NPP kiba donlang ha ka Sorkar MDA-II, katba kiwei pat ki seng ki kham kynjah ka rukom ïalap ilekshon.
Ha kane ka sngi ban pynkut ïa ka jingïalap ilekshon u Bah Samlin un pynlong jingïalang ha madan phutbol ba dang shu plie ha Mawtap ha ka jingïadonlang u Myntri Rangbah ka jylla u Conrad K Sangma, u Symbud Myntri Rangbah ka jylla, Bah Prestone Tynsong, ki MLA ka NPP kynthup ïa ki MLA ka PDF kiba dang shu wan pynïasoh shen sha ka NPP.
Katba u kyrtong ka UDP, Bah Synshar Lyngdoh un pynlong ïa ka jingïalang paidbah ha phyllaw ïing u Bah HDR Lyngdoh ha Mawtap ha ka jingïadonlang ki MLA ka UDP bad ki nongkyrshan.
Ha kane ka kajuh ka sngi, kata ha ka por 4:00 janmiet ka la dei sa ka pali jong ki ophisar ban leit sha man la ki Polling Station ban pynbit pynbiang ïa baroh ki jingdonkam namar ka jingthep vote ka ban long ha ka 10 tarik mynta u bnai ban jied ïa u nongmihkhmat sha ka ïingdorbar thawaiñ ka jylla bad ka jingñiew ïa ka vote kan long ha ka 13 tarik Jymmang, 2023.
Wat la ki kyrtong ki don hynriew ngut kiba la dep thep kyrteng, hynrei ka jingïakhun katkum ka jingpynpaw ki paidbah ka dei beit hapdeng ki ar ngut ki kyrtong, kita u Bah Samlin Malngiang na ka NPP bad u Bah Synshar Lyngdoh na ka UDP bud sa u kyrtong ka Congress Bah S.
Osborne Kharjana bad kiwei kiwei kum u Bah Sandondor Ryntathiang na ka HSPDP, Bah Stodingstar Thabah na ka TMC bad Bah Serap Eric Khubuki na ka BJP.
Ka jingpynpaw ki paidbah ïa ka jingkhlaiñ kine ar ngut ki kyrtong, kita ka NPP bad UDP ka dei namar ki lah shisha ban khring briew ha man ki jingïalang paidbah da kaba kit briew man ki shnong khnang ban pyni ïa ka jingkhlaiñ.
Kum ban shu pynkynmaw, ka jingpynsangeh ïa ka ilekshon MLA ha Sohïong ka dei namar ka jingkhlad ba kyndit jong u Bah HDR Lyngdoh kum u kyrtong ka UDP ha ka 20 tarik Rymphang, 2023.
Kane ka wan jia shi taïew shwa ban thep vote ha ka ilekshon ka ban long ha ka 27 tarik Rymphang, 2023 bad ka Election Commission ka ri India ka la rai ban pynsahteng shwa ïa ka jingjied nongmihkhmat ha katei ka konstitwensi.
Ka Neena Gupta ka la pynpaw ka jingsngewbishni ia ki puron kane ka juk ba mynta naba  ki ioh ban phong ia ki Gown kiba itynnad sha kino kino ki tamasa namar ba ha ki por jong ka ym shym la don satia ki ban suh ia ki Gown kiba itynnad kumba long kane ka juk ba mynta.
Ka Neena kaba la ak ha ki katto katne ki phlim ba itynnad bad kumjuh ruh ki serial ka shu peit iapbieit beit ia ki puron ba ki riam ki beit sha ki tamasa kiba la pynlong bad sngew ialade ba ka ruh ka kwah ban phong lem ia ki Gown hynrei ka rta kam shah bad kam ailad shuh ia ka.
Ka Neena ka sngew ba ka Alia, Deepika bad Priyanka ki ju phong ia ki Gown kiba iahap bha bad ka met ka phad bad ka dur ka dar jong ki bad ki phuh ki phieng  bha haba ki phong ia ki.
Kane ka puron ka la ai jingiaroh ruh ia ka Alia ha ka Met Gala bad sngew ba ka la wanrah burom ia ka ri baroh kawei.
Ka Drew Barrymore ka la randien noh kum ka nongpyniaid jong ka MTV Movie & TV Awards 2023 ha kaba ka daw halor kane ka dei kum ka dak jong ka jingai jingkyrshan jong ka ia ka jingiakhih jong ki dkhot ka Writers Guild halor ka jingdawa ba dei ban pyn kiew noh ia ka jingsiew ia ki.
Ka Drew ha ka jingiakren bad ki lad pathai khubor ha kaba iadei bad kane ka la ong ba kum ka dak jong ka jingai jingkyrshan ia ka jingiakhih jong ki dkhot ka Writers Guild kam banse ban randien noh kum ka nongpyniaid jong ka MTV Movie & TV Awards 2023 bad kan sa peit pat ha ki snem ban wan.
Ka Drew ha ka jingshisha ka la dap da ka jingkmen ban long ka nongpyniaid jong katei ka jingsam khusnam hynrei hadien ba la mih ka jing iakhih bajur jong ki dkhot ka Writers Guild ka la shim ia ka rai ban randien noh na kane.
Kane ka puron ba la don 48 snem ka sngew ba kum ka khlur ak phlim ka donkam ia ka ban ai jingkyrshan ia katei ka jing-iakhih namar ba ka sngew ba ki dkhot ka Wtiters Guild ki la iakhih na ka bynta kaba dei ha kaba la bun bun snem mynta ym shim la pynkiew ia ka jingsiew jong ki bad ka shu neh bad long sah kumjuh.
Ka Drew ka la sngap ruh ia kaei kaba la kren da ki dkhot ka Writers Guild bad ka shem ba katno ka ktah ia ka khamtam lei lei ba ka la don khun don kti bad ka sngewthuh ruh ba lada ioh ia ka jingsiew kaba rit ym lah satia ban pyndap pynbiang haiing hasem  khamtam lei lei ba mynta ka jingkiewdor ki marbam mardih bad kiwei kiwei ki jingdonkam ka long sha kaba palat.
Ka Drew ka la ai mynsiem ruh ia kiwei kiwei ki khlur ak phlim ba kin kyrshan lem ia kane ka jing iakhih jong ki dkhot ka Writers Guild bad ong ba lehse da ka jingiasnohkti lang jong baroh yn sa sngap bad shah shkor bad pynurlong ruh ia ki jingdawai jong ki.
Bun ki show ha TV la hap ban pynsangeh noh shwa na ka daw jong katei ka jingiakhih kum ka dak ban ai jingkyrshah ia ki nongthoh khana jong ki phlim bad ki show ha TV.
Ka khlur ialehkai Tennis na ka ri Belarus kaba shong ha ka kyrdan ba-ar ha ka lympung ialehkai ba mynta ka Madrid Open ka Aryna Sabalenka ka la lah ban pynliem noh ia ka nongiakhun pyrshah kaba bat ia ka kyrdan ba nyngkong ha ka pyrthei na ka ri Poland ka Iga Swiatek da 6-3, 3-6, 6-3 na ka bynta ka jing-iaknieh ban ioh rah ia ka trophy jingjop na katei ka lympung ialehkai ha ka kyrdan iakhun para marwei jong ki kynthei.
Katei ka jingjop ka jong ka, ka long ruh ka jingioh ha ka ban pynhiar-kput ia ka Iga ha kaba ka Aryna ka lah mad ia ka jingshah pynrem noh ha ka jingiakhun phainal ha u bnai ba lah dep ha Stuttgart.
Ha katei ka jingiakhun phainal hapdeng ki arngut ha ka Madrid Open, ka Sabalenka ka lah sei ia kata ka rukom ialehkai kaba paka ka jong ka na  ka bynta ban lah pynliem ia ka Swiatek ha ka sien kaba nyngkongeh ha ka jingiakhun jong ki ha kum katei ka lympung ialehkai ha khyndew-saw, da kaba pynshisha ruh ialade ba kan long ka kyrtong kaba thikna na ka bynta ka jingiaknieh pat ia ka trophy jingjop na ka lympung ialehkai ka ban wan ka French Open.
Shuh shuh ha ka jingiakhun ki arngut, ka Sabalenka ka lah  sei ia ki katto katne ki rukom ialehkai ki jong ka na ka bynta ban pynsaja ia ka nongiakhun pyrshah, da kaba pynkhein ruh arsien ia ki dor-thong jong ka Iga ha ka jingsam bol ka jong ka ha ka jingialehkai ba phra bad pynlong ia ka Aryna ban sar ia ka jingjop ha ka set iakhun kaba nyngkong.
Hynrei ka ha set iakhun kaba ar, ka Swiatek ka lah ioh ban pynphai ia ka jingiakhun ha kaba ka lah pynher ia ki dor-thong jingjop jong ka sha ka 3-0 ha shuwa ban shah pyniaryngkat dor-thong ha ka jingiakhun  da 1-set All.
Katba ka jingiakhun ka dang khluid bha hapdeng ki arngut, ka Sabalenka ka lah nang iai pynher sted ia ka rukom ialehkai jong ka  na ka bynta ban pynkhein noh ia ka jingsambol ka Swiatek ha shuwa ba kan pyndep ia ka jingialehkai baroh kawei da kaba khur shalade ia ka jingjop ha ki saw dor-thong ialehkai ki jong ka.
Ki la don haduh 217 ngut ki kyrtong kiba la ïakhun ïa ka ilekshon MLA mynta u snem kiba la duh ei noh ïa ka ‘Security Deposit’ lane ka pisa kaba ki la hap ban ai sha ka Election Commission of India (ECI) ha ka por ba ki thep kyrteng.
Ha kane ka ilekshon ba la dep, ki la don haduh 369 ngut ki kyrtong kiba la ïakhun bad kine ki kynthup ïa 333 ngut ki shynrang bad 36 ngut ki kynthei.
Hadien ba la dep ban kheiñ jingkheiñ da ka ECI, la shem ba haduh 217 ngut ki kyrtong ki la duh ei noh ïa ka ‘Security Deposit’ kaba dei ka pisa kaba ki hap ban ai ha ka por ba ki leit ban thep kyrteng kum ki kyrtong.
Kane ka mut ba tang 152 ngut ki kyrtong ki la lait na ka jingduh ei ïa kata ka pisa.
Ha ka ilekshon sha ka Ïingdorbar Thawaiñ ha Meghalaya, na ka bynta ki kyrtong kiba dei ki Scheduled Tribe (ST), ka pisa (Security Deposit) kaba hap ban siew ka long T.
5,000 katba na ka bynta kiwei pat (General) ka pisa ka long T.
10,000 marwei.
Katkum ka Section 158 jong ka Representation of the People Act, 1951, la batai ha kano ka rukom ki kyrtong ki dei ban ïoh biang ïa ka pisa, la ka long T.
5,000 ne T.
10,000, hadien ba la dep ka ilekshon.
Katkum ki kyndon, lada uno-uno u kyrtong u ïoh duna na ka 1/6 jong baroh ki ‘vote’ ba la thep ha ka konstitwensi, un ym lah ban ïoh shuh ïa katei ka pisa kaba u la ai ha ka por ba u la thep kyrteng.
Kum ka nuksa, lada ha kawei ka konstitwensi ka don 20,000 ka ‘vote’ ba la wan thep, uwei-pa-uwei u kyrtong uba ïakhun um dei ban ïoh duna ïa ka 3,333 ‘vote’ khnang ban lait duh ei kata ka T.
5,000 lane T.
10,000 kaba la ai ha ka por thep kyrteng.
Na ka bynta kiba ïoh duna na kane ka 1/6 ki ‘vote’, ïa ka ‘Security Deposit’ yn ym lah shuh ban pynphai bad ka ïai sah beit bad ka Election Commission.
Na ki 217 ngut ki kyrtong kiba la duh noh ïa katei ka pisa ha kane ka ilekshon, 19 ngut ki dei ki General bad 198 ngut ki dei ki Scheduled Tribe.
Kine ki 217 ngut, ki kynthup ïa ki 193 ngut ki shynrang bad 24 ngut ki kynthei.
Lada kheiñ kyllum lang, ki 19 ngut ki kyrtong kiba dei ki General ki la duh T.
1,90,000 katba ki kyrtong kiba dei ki Scheduled Tribe ki la duh T.
9,90,000 bad baroh lang ka poi T.
11,80,000.
Kawei ka trok kit umphniang kaba don ïa u nombor AS 26C 3817 ka la kylla ha Mawblei hajan ka petrol pump bad ban ruh ïa ar tylli ki kali rit.
Kane ka la jia ha ka Sngi U Blei ha ka por kumba 10:45 mynstep.
Katei ka trok ka dei kaba dang wan na Assam ban leit buh umphniang Petrol bad Diesel sha Mawlai.
Hynrei mar ïa poi hajan ka Petrol Pump ha Mawblei ka la kylla lyndang bad ban ïa ki ar tylli ki kali kiba dang ïaid.
Hadien katei ka jingjia la pynsangeh shwa ïa ki kali kiba hiar bad kiew khnang ban lait na kino kino ki jingmynsaw namar ka umphniang ka la tuid lut sha surok.
Ki kali pynlip ding ruh ki la wan poi ha katei ka jaka ban ïada na kano kano ka jingjia.
Haba ïakren bad u nongñiah katei ka trok kit umphniang u la ong ba ka daw jong ka jingkylla ka long namar ka jingbym treikam shuh u lakam jong ka kali bad kane ka la pynlong ïa u ban leit tynrah ïa ka kynroh.
Hynrei ka trok ka la kylla bad ka la ïoh ban pynban ïa artylli ki kali kiba dang ïaid ha katei ka por.
Ha kane ka jingjia, ym shym la don satia kino-kino kiba mynsaw.
U Ishan Kishan uba dei uwei na ki khlur ialehkai Kriket ka ri uba tbit ha ka liang ap-wiket bad kumjuh ha ka liang ban tied bol mynta ka sien u la shah jied kum u nongmih bujli ha ka jaka jong u KL Rahul uba dang don hapdeng ka jingmynsaw.
Kane ka jingshah jied u Kishan ka long na ka bynta ka jing-iakhun phainal bad ka Australia ha ka World Test Championship, ka ban sa long naduh ka 7-11 tarik u Jylliew ha England.
Kum ban shu pynkynmaw hangne ka long ba u Rahul u lah ngat ha ka jingmynsaw  ha ki bynta jong ka kjat jong u katba u dangap-bol ha ka lympung ialehkai IPL 2023 ha ka jingiakhun pyrshah hapdeng ka Lucknow Super Giants  bad Royal Challengers Bangalore ha ka 1  tarik mynta u bnai.
Ka lah don ruh katto katne ka jingeh ba ka kynhun  ialehkai ka ri ka lah mad nalor ka jingbym don u Rahul bad na ka liang jong ka BCCI ka lah pynrung ruh ia ka kyrteng jong ki lai ngut ki rangialehkai ba lah shu pynap-lypa kata u Ruturaj Gaikwad, Mukesh Kumar, Suryakumar Yadav naba ka jingkynthup ia ki lain gut ka long ka jingbym thikna ia ka jingshimbynta jong ki arngut ki rangkawang bol ka kynhun kata u Jaydev Unadkat  bad Umesh Yadav; naba u Jaydev Unadkat u dang don hapdeng ka jingmynsaw ha ka tyrpeng jong u katba u Umesh Yadav u dang don hapoh ka jngshah sumar na ka jingsmynsaw ha ki kjat jong u katba u dang shimbynta ha ka jingialehkai ba 36 jong ka IPL 2023 hapdeng ka Royal Challengers Bangalore bad  Kolkata Knight Riders (KKR).
Kumta ruh na ka liang jong ka All-India Senior Selection Committee ka bym shym la don shuh da kawei pat ka lad, ka lah jied ia ka kyrteng jong u Ishan Kishan  kum uta u nongmih bujli ha ka jaka jong u KL Rahul.
Ka kynhun ialehkai Kriket ka ri ka ban ia aireng ha ka jingiakhun phainal ha ka WTC ka kynthup:Rohit Sharma (Captain), Shubman Gill, Cheteshwar Pujara, Virat Kohli, Ajinkya Rahane, KS Bharat (wk), Ravichandran Ashwin, Ravindra Jadeja, Axar Patel, Shardul Thakur, Mohd.
Shami, Mohd.
Siraj, Umesh Yadav, Jaydev Unadkat, Ishan Kishan (wk).
Standby players: Ruturaj Gaikwad, Mukesh Kumar, Suryakumar Yadav.
Uwei na ki khlur ialehkai Tennis ka ri Bilat uba la paw bha ha ki snem ba lah leit noh bad uba lah bat teng kum u lahduh ha ka pyrthei u Andy Murray, mynta u snem u lah rah ia ka jingjop ba nyngkong  naduh u snem 2019.
Kane ka wan urlong hadien ba khur noh shalade ia ka thong jingjop ha ka lympung ialehkai kaba dang shu dep long ha ki khyndiat sngi ka Aix-en-Provence Challenger.
Kum ban shu pynpaw hangne ka long ba u Murray u lah iaid lynti ha ka jingim ialehkai ka jong u khlem da ioh ban rah wat tang kawei ka trophy jingjop naduh  ba u lah rah ia ka ha Antwerp ha u Risaw 2019.
Kumta u Murray uba shong mynta ha ka jaka ba 52, ha katei ka jingiakhun phainal ha ka lympung; u la lah ban pynliem noh ia u nongiakhun pyrshah u Tommy Paul na USA da 2-6, 6-1, 6-2.
Shuh shuh u Murray u don ruh ia ka jingthmu bad ka jingkyrmen na ka bynta ban iai pynkhlain shuh shuh ialade ha ka thup kyrdan bad ka jingpynthikna ruh halade ia ka jingioh jaka ka jong u ha ka jingpyniakab jong ka lympung ialehkai Wimbledon ha u bnai Naitung mynta u snem.
Haba phai khyndiat sha ka jingiakhun ka long ba kitei ki arngut ki ioh por tang khyndiat na ka bynta ba kin ioh pynjem khnap hapdeng jong ki ha ka tei ka lympung iakhun, bad kum ka jingpynkhreh ruh ka jong ki ha shuwa ban sdang kawei pat ka lympung iakhun Grand Slam ha Roland Garros ka French Open ha ki lai taiew ki ban wan.
Shuh shuh ruh u Murray un sa leitphai biang ruh sha ka thup kyrdan ba 50 ha ka rta ba 42 snem  ynda lah pyllait  paidbah ia ka thup kyrdan ba thymmai.
katei ka jingjop ka jong u ka long ruh kum ka jingai mynsiem  na ka bynta utei u khlur  ialehkai ba Bilat, uba baroh shi katta u lah duh jingkyrmen  ha kaba iadei bad ka jingialeh ka jong u ban khur ia ki trophy jingjop na ki lympung ialehkai, hadien ba  u Murray u lah ngat ha kiba bun ki jingshitom bad jingmynsaw  ruh kumjuh kiba lah ban ia u da bun-bun snem.
U MLA ka Mawlai u Bah Brightstarwell Marbaniang u la ong ba ka Sports Policy ka shu long tang ha ki kot ki sla, hynrei khlem da lah ban pyntreikam ïa ka kumba ka dei ban long.
Ïa kine ki kyntien u la pynpaw ha ka sngi pynkut ïa ka 16th Lawei Ka Ri Sports Open Carrom Championship 2023 ba la pynlong da ka Lawei Ka Ri Sports Social and Cultural Club ha ka 6 tarik mynta u bnai ha Mawlai Mawdatbaki.
Kumba ka paw ïa ka jingpynkhreh jong ka Sports Policy la ithuh da ka Sorkar Jylla naduh u 2019, hynrei la lai snem kynthih ym pat pyntreikam pura ïa ka.
“Ngi sngewsih ban tip ba ïa Sports Policy la shu long tang ha ki kot ki sla khlem da lah ban pyntreikam ïa ka kumba ka dei ban long bad kane ka la pynduh mynsiem ïa kiba bun ki samla kiba don ïa ki sap ïalehkai bapher bapher," u la bynrap.
“Kam don ka bhah ai kam ai jam ïa ki samla ïalehkai kiba wanrah burom ïa ka Jylla la ka long ha ki lympung ïalehkai hapoh ka ri (national level) ne wat shabar ruh kumjuh.
"U la ai jingïaroh ruh halor ka jingpynlong ïa ka North East Olympic Games 2022 ha kaba ka la ïaryngkat bad ki ri ka pyrthei.
“Katno ka long kaba itynnad shisha ban peit ïa ka jingplie bad jingpynkut ïa ka North East Olympic Games, hynrei kan ym don jingmut ban shu pyni sha ka pyrthei ba ngi lah ban pynlong.
Ka sorkar ka dei ban pynbiang shwa ïa ki jaka ïalehkai kiba paka khnang ba ki nongïalehkai kin ïoh ban kilan met bha ha shwa ban kin leit ïashim bynta ha kino kino ki lympung," u la bynrap.
Kumta utei u nongmihkhmat ba dang thymmai na Mawlai u la khmih lynti ba kan wan ka jingkylla ha ki snem ki ban wan.
“Nga kyrmen ba kane kam dei ban shu ïaisah sah kumne, hynrei kum ki paidbah ki la dei ban sngewthuh ba kim dei ban sngewhun khnang ban wanrah ïa ka jingkylla ha ki snem ban wan ha kaba ïadei bad ki kam ïalehkai," la bynrap biang utei u nongmihkhmat.
Ka RoundGlass Punjab FC ka la soi ïa u rangïalehkai ka Jylla u Samuel Kynshi Lyngdoh bad u Lalnuntluanga na ka Real Kashmir na ka bynta ka jingïateh soskular kaba jlan bad katei ka klob ban ïoh ïashim bynta ha ka sien kaba nyngkong eh ha ka Indian Super League naduh ka aïom ka ban wan.
Ka RoundGlass Punjab FC ka dei ka klob kaba la khur ïa ka nam lahduh ha ka I-League 2022-23 bad ka la kiew sha katei ka kyrdan ïalehkai kaba hakhlieh duh jong ka ri hadien ba long ka klob kaba nyngkong eh na ka I-League.
Lyngba ka jinglah ban kamai 52 dor-thong (point) ha ka aïom ïalehkai, ka RoundGlass Punjab FC ka la lah ban tam ïa ka Sreenidi Deccan FC kaba la wan ha ka kyrdan ba-ar.
Kum shi bynta ban pynkhreh ha kane ka lympung ïalehkai kaba heh duh ha ka ri, ka RoundGlass Punjab FC ka dang pynleit jingmut ban pynkhlaiñ ïa ka klob da kaba soi ïa kitei ki rangïalehkai ba kynsai na ka Real Kashmir.
U Samuel uba dang 23 snem ka rta, u la ïoh ban ïalehkai ha ka second division bad hadien kata u la kiew kyrdan sha ka first division hadien ba u lah ban pynpaw ïa ka jingtbit kum u rangïalehkai.
Katei ka jingïoh ban ïalehkai ha ka first division ka la long ka jingplie lad pat ïa u ba un ïoh ïalehkai sa ha ka lympung ïalehkai ba heh duh jong ka ri bad ban pynpaw ïa ka sap ïalehkai kaba u don.
Utei u rangïalehkai barim ka Shillong Lajong FC u la ïadon bynta ruh bad ka Kerala Blasters (reserves team) bad u la ïoh ïa ka nam kum u rangthep kol ba kynsai ha ka I-League ha ka por ba u dang ïalehkai na ka Shillong Lajong ha u 2017.
Utei u rangïalehkai shapdeng ka Jylla u la lah ban pynpaw ïa ka jingtbit na ka Real Kashmir ha ka second division ha kaba u la ïarap pynbuh bol san sien bad thep hynriew kol na ki 20 sien ïakhun.
Dei lyngba kane ka jinglah ban pynpaw ïa ka jingtbit ba u la shah phaikhmat sha katei ka lahduh jong ka I-League (RoundGlass Punjab FC).
Ban bynrap lang ïa u Samuel, u paralok ba ïalehkai lang ha Kashmir, u Lalnuntluanga u la pynïasoh lang sha katei ka klob hadien ba u la mih noh na Kashmir.
Une u rangïalehkai ba dang 23 snem ka rta na Mizoram, un pynkhreh ban ïasoh lang bad katei ka lahduh jong ka I-League hadien ba ka kontrak ka jong u ka la poi sha kaba kut.
Utei u rangïalehkai shapdeng u la long uba kynsai ha Real Kashmir naba u la ïarap pynbuh bol saw sien bad thep ar kol na ki 20 sien ïakhun na ka bynta katei ka klob.
Hashwa ba un ïasoh sha ka Real Kashmir, u la ïalehkai shwa na ka bynta ka Swaraj FC.
Hadien u la ïadon bynta ruh ha ka Bengaluru FC bad ka FC Goa (reserves).
U la pynïasoh sha ka RoundGlass Punjab FC hadien ba u la lah ban pynpaw ïa ka jingtbit ha ka kam ïalehkai.
U Secretary ka Meghalaya Athletic Association (MAA) u Bah Finely Pariat u la shah jied kum u manager jong ka kynhun ïalehkai ka ban leit ïashim bynta ha ka Asian U-20 Athletics Championship ka ban long ha South Korea naduh 4 haduh 7 tarik u Jylliew mynta u snem.
Kane ka long ka sien kaba nyngkong eh ba utei u General Secretary ka Meghalaya State Olympic Association (MSOA) ban ïoh ïa kum kane ka lad na ka bynta ban ïalam ïa katei ka kynhun ïalehkai ka ri, hadien ba u la shah jied ha ka Athletics Federation of India.
“Nga ai khublei ïa ka Athletics Federation of India kaba la plie lad ïa nga ba ngan shimti ïa ka kynhun ïalehkai ka ri ha ka jingleit ïashim bynta ha katei ka lympung," la pynpaw u Bah Pariat.
“Nga sngew ban ainguh ïa U Blei uba la plie lad ïa nga ha ka por ka bym shym poi pyrkhat.
Kane ka long ruh ka burom ïa nga bad ka Jylla hi baroh kawei ha kaba ka AFI ka la sdang ithuh ïa ngi kiba don ha ka jylla kaba rit.
Ka jingleh palat jong ki shipai Border Security Force (BSF) haduh ba kin da siat ïap syndon ïa u Bah Ronning Nongkynrih ha ka miet jong ka 5 tarik Jymmang, 2023 hajan ka shnong Mawshun, East Khasi Hills, ka dei ban ïoh ïa ka jingpynrem kaba tyngeh bad ym tang katta, ka sorkar Meghalaya ka dei ban shim ïa kane ka jingjia bad ki bor jong ka BSF ban pynshitom ïa kito kiba la donkti ban shim ïa ka jingim jong une u rangbah.
Ka jingkhlad noh jong une u rangbah ka la pynpaw biang sa shisien ïa ka jingduna ka jingïadei hapdeng ki ’riew paidbah bad kine ki shipai ïada khappud.
Haduh mynta, ki BSF ki dang sngap beit jar-jar halor kane ka jingjia bad kim wan shakhmat ban batai aïu kin leh ïa kito kiba la donkti.
Kane ka jingsngap jar ka pynsuba ba ka jingbakla ka dei beit jong kine ki shipai ïada khappud bad ym jong u Bah Ronning.
Ban shu shim ïa ka jingim briew im-im peit-peit ka dei ka kam ‘riew khlaw bad ka bym dei ban ïoh jaka ha ka Ri kaba la shai bad kaba don ïa ki aiñ ki kanun ban pynïaid ïa ka synshar ka khadar.
Ngim poi pyrkhat ba kat ki shipai BSF kiba don ïa ka jingkitkhlieh ban pyndonkam ïa ka iktiar katkum ki aiñ kin leh ïa katei ka kam ‘riew khlaw.
Dei hok ba ki paidbah kin man thait ne leh ngiah ïa kine ki shipai bad kiwei pat ki bor pahara namar ki shu pyndonkam bakla ïa ka bor khlem da pyrkhat bunsien.
Na ka liang ki pulit ka jylla ki dei ban pynlong ïa ka jingtohkit kaba bniah halor katei ka jingjia bad ngi kyrmen ba na ka liang ka National Human Rights Commission/Meghalaya Human Rights Commission kin wan shakhmat ban tuklar halor ka jingshah siat ïap jong u Bah Ronning.
Kane ka jingleh jong ki BSF ïa u Bah Ronning ka dei ka jingpynkheiñ ïa ka hok longbriew manbriew.
Lada dei ba u Bah Ronning u la leh bakla bad kita ki BSF ki la thmu ban kem, ki la dei ban siat beit shwa na ka shaka jong ka kali lane ban pakhang lynti ïa ka trok, bad hadien kata, sa leh katkum ka aiñ.
Wat la u Bah Ronning u la khlad, hynrei ka dei ka kamram jong ka sorkar jylla ban pynthikna ba ka ïing ka sem jong u kan ïoh ïa ka jingbishar kaba hok.
Ha kum kine ki jingjia, ka sorkar jylla ka dei ban wan shakhmat ban tyrwa ïa ka bailutksan bad ki BSF ki dei ban leh kumjuh.
Ngi sngewthuh ba une u rangbah u la don bun ki jingkit ha la ïing la sem, bad ka jingkhlad noh ka jong u, ka buh jingeh ïa kito ki baieid bathoiñ kiba u ju bsa baroh shi katta.
Ka sorkar kam dei ban shu ieh beiñ ïa ka ïing ka sem jong u Bah Ronning.
Wat la ngi sngewthuh ba ka pisa kam don dor eiei hakhmat ka jingim briew, hynrei kan ïarap pat ïa ki bahaïing hasem ban pyndap ïa ki jingdonkam khamtam ha ka pang ka jhia.
Ka sorkar ka dei ruh ban ai da ka kam ka jam ïa ka kurim jong u Bah Ronning khnang ba kan lah ban pyndap ïa ki jingdonkam ki khun kiba dang rit.
Na ka liang ki BSF ki dei ban pynthymmai ïa ki rukom treikam lane ki ‘Standard Operating Procedure’ (SOP) khnang ban lait na kiba kum kitei ki jingjia.
Ki BSF ki dei ban ïoh da ki jingbthah kiba shai ba kim lah satia ban leh ‘riew khlaw bad dei ban don ruh ki lad jingpynshitom kiba tyngeh pyrshah ïa kito kiba leh kput.
Kiba leh bakla kim dei ban lait na ka jingshah pynshitom katkum ki aiñ lym kumta kam don jingmut satia ban don ïa kita ki aiñ ki kanun ban pynïaid ïa ka synshar ka khadar bad ka bishar.
Ki BSF ki ju smat ban kem ïa ki briew halor ka nongrim ba ki pynkheiñ aiñ.
Ngim pyrshah ïa kata lada ka long shisha katkum ka aiñ, hynrei kaei kaba ngi kwah ïa ki BSF mynta ka long ba kin wanrah shakhmat ïa kito kiba la donkti ban siat ïa u Bah Ronning bad ban aiti sha ki pulit khnang ba kin shah pynshitom katkum ka aiñ.
Lada ki leh kumta, hangta ngin ngeit shisha ba ka aiñ ka long kumjuh ïa baroh, hynrei kan shu long lehnohei ban ïa pyrta aiñ lada kiba la leh ïa katei ka kam ‘riew khlaw ki lait na ka jingshah pynshitom.
Ki BSF ki dei ban kynmaw ba ka kamram ba la bynshet ïa ki ka dei ban ïada ïa u pud u sam jong ka Ri India, ban khanglad ïa ka jingwan rung be-aiñ ki nong Bangladesh bad ban ym ailad ïa ka jingkhaïi tuh ïa ki mar ki mata.
Ka kamram jong ki kam dei ban siat ïa kat kiba ki ïohi.
Hooid, ka aiñ ka shah ïa ki ban ïada ïalade lada don kiba thombor, hynrei ha kaba ïadei bad katei ka jingjia ïa u Bah Ronning, kam paw eiei ba ka la don kata ka jingshah thombor ha une u rangbah uba la khlad.
Namarkata, ngi khmih lynti ba ki BSF kin shim hi ïa ka jingkitkhlieh bad ban aiti sha ki pulit ïa kito kiba la donkti ha katei ka jingjia.
U Myntri ka Sorkar Jylla, u Bah AL Hek uba dei ruh uwei na ki nongïalam ka BJP ha Meghalaya, u la ïakynduh ïa u nongïalam ka BJP ha New Delhi ban ïakren shaphang ka jingpynkhreh ïa ka ilekshon sha ïingdorbar Lok Sabha, ha kaba u la shim ruh ka lad ban ïakynduh ïa ki katto katne ngut ki Myntri ka Sorkar Pdeng.
U Bah Hek, u la ïakynduh nyngkong ïa u National General Secretary (Organisation) u B L Santhosh ha New Delhi ha kaba u la ïakren shaphang ka jinglong jingman ka BJP ha Meghalaya, bad ka jingpynkhreh ïa ka ilekshon sha ka ïingdorbar Lok Shabha ha u snem 2024.
Hadien ba la dep ïakren shaphang ki kam kiba dei jong ka seng, u Bah Hek u la leit ïakynduh sa ïa ki katto katne ngut ki Myntri ka Sorkar Pdeng kiba kynthup ïa u Myntri khynnah (uba khmih laitluid) ïa ki tnat treikam ka Sorkar Pdeng, u Dr Jitendra Singhji ha ïingsah jong u bad u la ïakren shibun ki bynta kiba dei shaphang ki kam pynroi ha Meghalaya.
U Bah Hek u la ïakynduh ïa u Myntri ka Sorkar Pdeng uba khmih ïa ka tnat jngohkai pyrthei bad DONER  u Kishan Reddy ha kamra treikam jong u ha New Delhi, ha kaba la ïatai ruh kumno ban kyntiew ïa ka Eco-Tourism-cum-Fish sanctuary ha Meghalaya bad ruh ban kyntiew ïa ka Model Rural Tourism Village Cluster Development ka ban long ka lad ïoh kam bad ka ban khring ruh ïa ki nongjngohkai kiba wan sha nongkyndong, nalor ka jingkyntiew ïa ka kam jngohkai pyrthei ha ka liang ka koit ka khiah lyngba ka jingpyndonkam ïa ki dawai kynbat.
Hadien ba ka ‘The Elephant Whisperers’ ka la ioh ban rah ia ka Oscars na ka bynta ka Best Documentary Short Film, u Myntri Rangbah ka jylla Tamil Nadu u MK Stalin  u la pynkup burom ia ki arngut ki Mahout kiba la ri bad sumar ia ki khun hati kiba don ha ‘Elephant Camp’ jong ka Anamalai Tiger Reserve ha kaba u MK Stalin ula ai sngewbha ruh ia ka pisa kaba long kumba 9.
1 klur ban shna ia ka iing ka sem ba kin shong kin sah ki Mahout bad ha kajuh ka por ai ruh kumba 5 lak ban pynbha bad ban peit ia ki jingdonkam ka Ana malai Tiger Reserve.
Ha kajuh ka por la sam ruh mar 1 lak ia u Bomman bad Bella kiba long ki Mahout kiba la ri bad sumar ia ki  khun hati hadien ba ka kmie ka la khlad noh.
Ka 13 tarik u Lber ka long ka sngi sah kynmaw ia ka India hi baroh kawei ha kaba ka Elephant Whisperers  ka phlim ba la pynmih da ka Netflix bad kaba la direk da ka Kartiki Gonsalves bad pynmih da ka Guneet Mo nga, ka la iohrah ia ka nam Best Documentary Short Film.
La iathuh ba ym pat ju don kano kano ka phlim na India ka ban iohrah ia katei ka khusnam bad kane ka dei ka sien nyng kong ha kaba ka long ka jingkmen bad ka jing sarong ia ka ri hi baroh kawei.
Ka khana jong ka Elephant Whisperers  ka la ktah ia ka jingsngew jong kiba bun bad hadien ba kane ka phlim ka la iohpdiang ia ka Oscars bun ki la wan ban peitkai ia ki khun hati kiba la ri ha Anamalai Tiger Re serve.
Ki khun ki hajar jong ka Hima Sohïong hapoh ka shatri jong ka Joint Action Committee (JAC) ha ka sngi Balang ki la leit ban buh syndon da ka dorkhas hakhmat u Deputy Commissioner ka Ri Bhoi District ban ujor halor ka jingwan kyntur pud ka Assam shapoh u pud u sam jong ka hima.
Katkum kane ka jingujor ba la ai la ong ba kane ka jingkyntur pud ka Assam ka long da kaba pynïaid beit ïa ka jingshna ïa ka surok lyngba ki shnong ba kynthup ïa ka Kynthong Paham, Damu Paham, Umterlet, Pathar Khaiong bad ruh na ka shnong Lukhra, Garo Bhanga, Mawtyngkong, Jalur Rim, Jalut Thymmai bad Mawtamur wat lada kine ki shnong ki dei kiba hap hapoh ka jingpeit jingkhmih jong ka Hima Sohïong naduh u snem 1874; kaba la tip mynshwa kum ka Hima Nongwah Mawtamur lane kata ka Nongwah Mawtamur State.
Haba kren sha ki lad pathai khubor, u Chairman jong ka JAC, u Bah Purningstar Shabong ha ka jingïadon ryngkat kiwei ki dkhot, u la ïathuh ba ka sorkar Assam ka la sdang nyngkong ïa ka jingkyntur pud da kaba sdang ban shna ïa ka surok lyngba ka shnong Rani sha ki shnong kiba hap hapoh ka Hima Sohïong kiba kynthup ïa ka shnong Kynthong Paham, Damu Paham, Umterlet, Pathar Khaiong bad kumjuh ruh na Lukhra lyngba ki shnong Gorobhanga, Mawtyngkong, Jalut Rim, Jalut Thymmai ban mih pat sha ka shnong Mawtamur naduh ka 1 tarik u Nailur, 2022.
U Bah Purningstar Shabong u la ong ruh kumba long mynta, ki paidbah ha kitei ki thaiñ ki don hapdeng ka jingshong syier shong smiej na ka jingshah pyndik ha ki pulit bad ki bor sorkar ka Assam bad ruh khamtam ba ki paidbah nongshong shnong kim don jingshngaiñ shuh wat ban leit trei sha la ki lyngkha.
Kumta ha kaba ïadei bad kane, na ka liang jong ka JAC ka buh ruh ïa ka jingkyrpad hakhmat u Deputy Commissioner ka Ri Bhoi ba un buh ïa ki pulit pahara ha kitei ki jaka khnang ba ki paidbah kin don hapdeng ka jingshong suk bad shngaiñ.
Halor kane ka bynta, na ka liang u Bah Purningstar Shabong lyngba katei ka JAC, u buh ka jingkyntu sha ka sorkar jylla ba ka dei ban shimkhia mardor ban pynsangeh ïa katei ka jingwan kyntur pud jong ka Assam.
Nangta ka la kyntu ruh ban pynsangeh ïa ka jingwan shna ïa ka shlem treikam jong ka tnat Forest ka Assam ha Nongwah Mawtamur bad khamtam eh ban phah ïa ki pulit pahara ban lait na kino-kino ki jingjia kumba la jia ha ka shnong Mukroh ha kine ki khyndiat bnai ba la dep.
Ki Executive Member (EM) kiba dei ki dkhot ka Executive Committee (EC) ka Khasi Hills Autonomous District Council (KHADC)  ki la ïatai ha ka sngi balang haba ïadei bad ki katto katne ki mat kynthup ïa ka Uniform Civil Code  (UCC), nalor ka jingdonkam ban ïoh biang ïa ka bor ban ai ïa ka syrnot Schedule Tribe (ST), bad ban leit tynruh ïa ka Sorkar Jylla halor ka jingsahteng ban phah ïa kawei ka aiñ-rew kaba dei shaphang ka kur ka jait, kaba tip kum ka Khasi Hills Autonomous District (Khasi Social Custom of Clan Administration) Bill, 2022.
Haba ïathuh ïa kane, u Chief Executive Member ka KHADC, u Bah Titosstarwell Chyne u la ïathuh ba haba ïadei bad ka UCC, la rai ban lum ïa ka jingïalang jong ki CEM na baroh lai tylli ki District Council na ka bynta ban ïatai sani bad shim lang ïa ka rai.
Haba ïadei bad ka Clan Bill, u CEM u la ong ba ka EC kum ka kynhun kan buddien biang ïa ki aiñ kiba ka Ïingdorbar ka la dep ban mynjur bad kiba dang sahteng ban ïoh ïa ka jingmynjur na u Lat ka Jylla kynthup ïa ka Clan Bill.
Nangta kin leit ïakynduh ruh ïa u Symbud Myntri Rangbah ka Jylla, u Bah Prestone Tynsong uba peit ïa ka tnat District Council Affair ha ryngkat u Myntri Rangbah u Conrad K Sangma na ka bynta ban pynsngew ha u halor ka jingsahteng ka Clan Bill kaba la dei ban phah sha u Lat ka Jylla ba un ai ïa ka jingmynjur jong u.
U CEM u la ïathuh ba haba ïadei bad ka Clan Bill, ka kaiphod kaba la pynkhreh da ka Commitee kaba kyrpang kaba la khlieh da u dkhot ka Ïingdorbar, u Bah Bindo M Lanong ka kren shaphang ka jingdon ki seng kur, bad ka jingpynrung kyrteng ïa ki kur, bad ka jingshim jait bad thoh jait kulmar.
Haba ïadei bad ka jingshim jait ki khun ki kti, u CEM u la ong ba haba ïadei bad ka jingshim jait, ka dei beit ban shim na ka kmie.
Shuh shuh u CEM u la ïathuh ba ka Executive Committee kan pynsngew biang sha ka Sorkar bad dawa ruh ba ïa ka jingai syrnod Schedule Tribe (ST), dei ban bynshet ha ka District Council ban ai ïa ka syrnot kumba la leh ha ki snem kiba mynshwa.
Ka EC kan kyntu ruh ïa ka Select Committee ban pynkloi noh ïa ka kaiphod kaba ïadei bad ka Inheritance Bill khnang ban ïoh wanrah ha ka dorbar ka ban sa wan jong ka KHADC.
Ka Drew Barrymore kan sa shimti kum ka nongpyniaid jong ka MTV Movie & TV Awards ka ban long ha u bnai Jymmang ha kaba kane ka puron kaba la 48 snem ha ka sngi Balang ka la pynbna ia kane ha ka Talk Show ‘The Drew Barrymore Show’.
Kane ka puron ka la pynpaw ka jingsngew burom ban shah jied ban long ka nongpyniaid jong katei ka Award Show ka ban long ha ka 7 tarik u Jymmang ha Barker Hangar kaba ha Los Angeles.
Ha kine ki taiew ban wan yn sa pynbna ruh ia ka kyrteng jong ki nongsam khusnam bad kito kiba la shah jied ban iakhun ha ki kyrdan bapher bapher jong kane ka jingsam khusnam.
Ka Drew ka long ruh ka puron jong ki phlim kum ka E.
T.
the Extra-Terrestrial, Charlie’s Angels, Scream bad The Wedding Singer bad naduh u 2020 ka la shimti ban long ka nongpyniaid jong ka The Drew Barrymore Show.
Kum ka puron ka Drew ka la shah jied haduh 9 sien ban iakhun ha ki kyrdan bapher bapher jong ka  MTV Movie & TV Awards bad ka la ioh pat ban rah tang 3 sien ia ki khunsam ha katei ka Award Show.
U Blake Shelton bad ka Carly Pearce ki la shah pynbna kum ki nongshim bynta ha ka CMT Awards ha kaba nalor jong kine arngut kiwei kiwei ki ban shim bynta lang ha katei ka jingsam khusnam kin long ruh u Cody John son, Keith Urban,  Lainey Wilson bad kiwei kiwei.
Ia kane ka jingsam khusnam mynta u snem yn pyniaid da ka Kelsea Ballerini and Lainey Wil son bad ia ka CMT yn pynlong ha ka 2 tarik u Iaiong ha Moody Center kaba ha Austin.
Shuh shuh ha ki bnai ba la leit la pynbna ruh ia ka kyrteng jong ka Carrie Underwood, Kane Brown bad Katelyn Brown kum ki nongshim bynta ha kane ka jingsam khusnam.
Ka CMT ka dei kawei na ki jingsam khusnam kaba long kyrpang bad kongsan bha khamtam lei lei ia ki nongrwai Country.
Ka khubor ba lah ioh lum ka iathuh ba u Steve Smith u la hap ban pynkhreh ialade mynta na ka bynta ban shimti kum u nongialam ba nakhmat jong ka kynhun ialehkai Kriket ka Australia; ha ka jingpynkhreh na ka bynta ka lympung iakhun ODIs ka ban wan pyrshah ia ka India, hadien ba u Pat Cummins u lah dep ban shim ia ka rai na ka bynta ban dang iaisah shuwa ha la iing lajong namar ka jingkhlad noh jong ka kmie jong u dang ha ka taiew ba lah dep.
Shuh shuh ruh ka khubor ka iathuh ruh ba u Pat Cummins u lah iehnoh ha ka ban iadonlang bad ka kynhun na ka bynta ka jingwan ban iakhun bad ka India ha ka jingpynkhreh jong ka na ka bynta ka jingiakhun Test kaba lai ha Indore ha u bnai ba lah dep, hadien ba u lah ialam ia ka kynhun sha ki ar jingiakhun ba nyngkong jong ki saw jingialehkai ha ka Border-Gavaskar Trpohy.
U Steve Smith hadien kata u lah shimti kum u nongialam ha ka ban ialam ia ka kynhun ialehkai Test bad uba la lah ruh ban btin shaduh ka lynti jingjop bad kawei ka jingiakhaid ha ki ar jingialehkai basah bad uba lah iarap ia ka kynhun ban pyndep ia ka jingiakhun da 2-1.
Kumta u Smith u lah pynkhreh ialade ban ialam ia ka kynhun sha katei ka lympung ialehkai ba khyndiat over hadien ba um shym la ioh ban shimti shuh ia ka kam haduh san snem bad mynta un btin lynti biang sa shisien ia ka kynhun   ynda ka iakynduh ia aireng ha ki lai jingiakhun bad ka India ka ban sdang naduh ka 17 tarik mynta u bnai.
Kham ha shuwa, u Nathan Ellis u lah shah jied kum u nongmih bujli ha ka jaka jong u rangialehkai ba lah mynsaw u Jhye Richardson.
Ka khubor ka iathuh ruh ba u Pat Cummins u lah shah thung kum u nongialam bapura jong katei ka kynhun ialehkai ODIs hadien ba u  Aaron Finch u lah shongthait noh na ka kam shakri jong u ha u snem ba lah dep.
Hynrei na ka daw jong ka jingbunkam ka jong u ha ka kam shakri ia ka kynhun, katei ka kynhun ka lah don haduh kumba lai ngut ki kapten kiba lah ialam ia ka kynhun baroh kawei ha ki saw jingiakhun ODIs ba lah dep ha ryngkat bad u Smith u pynkhreh na ka bynta ban long u kapten ba saw ka kynhun  ha ki san jingiakhun ODIs ba lah dep long.
Ki rangialehkai ka kynhun kiba lah shah jied na ka bynta katei ka jingwan ban iakhun bad ka India ki long:David Warner, Travis Head, Steven Smith (C), Marnus Labuschagne, Mitchell Marsh, Marcus Stoinis, Alex Carey, Glenn Maxwell, Cameron Green, Josh Inglis, Sean Abbott, Ashton Agar, Mitchell Starc, Nathan Ellis, Adam Zampa.
Ki nongiakhun ha ka jingiathong ka jong ki na ka bynta ban ioh thied ia ka klob ialehkai phutbol ba paw na London ka Manchester United, ki lah ioh ia ka jingpyntip na ka bynta  ban wan sha ka miej iakren bad iamir jingmut halor katei ka kam ha ka madan ialehkai jong katei ka klob ialehkai phutbol ha ka lympung Premier League ha Old Trafford ha kane ka taiew ba mynta.
Kumba ka paw mynta ka long ba ka ‘Glazer Family’ kaba la long ka trai jong ka klob baroh kawei, ka lah dep ha ka ban pynbna ha u Naiwieng ia ka jingpynkhreh jong ka ha ka ban pynlong ia ka jingkhmih bniah biang sa shisien ia ki kot ki sla ba ka lah ioh pdiang na ki nongiakhun kiba ialeh ban ioh thied ia ka klob baroh kawei; hadien ba katei ka trai jong ka klob ka lah pynbna pyrthei ia ka jingpynkhreh jong ka ban die noh ia katei ka kynhun ialehkai sha kiwei pat kiba jop ia ka hok ha ka jingiathong ka jong ki.
Shuh shuh ruh u heh spah na ka ri Qatar u Sheikh Jassim Bin Hamad Al Thani  bad u heh saipan na ri Bilat u Jim Ratcliffe ki long kiba lah wanrah shakhmat ia ka jingiathong ka jong ki na ka bynta ban ioh kam trai ia katei ka klob ialehkai ba pawnam ha ka pyrthei.
Kumjuh ruh u Sheikh Jassim u don ia ka jingthmu na ka bynta ban ioh pyniaid pura (100%) ia ka klob baroh kawei bad ba lah ioh ruh ia ka jingshah khring ha ka jingioh jingkyrshan na ki katto katne ki paidbah ba shitrhem jong ka klob, ha kaba utei u heh spah u lah kular hakhmat jong kiba bun na ka bynta ban rat dienkhong noh ia ka  ram-ka-shah ba ka klob ka kit mynta.
Kumjuh ruh INEOS  kompani jong u Ratcliffe uba long u nongkyrshan ba shitrhem ia ka klob naduh dang khynnah, u wad ki lad ki lynti na ka bynta ban ioh ia ka jingpyniaid kaba pura da ka jingioh jingkyrshan na kiba bun da kaba thied ia ka jingiathong ba lah wanrah shakhmat da ka Glazers.
Haduh mynta kam shym la don kano kano ka jingiathong kaba lah ban pynhun bad pynkohnguh ia katei ka  trai kaba dang pyniaid mynta ia ka klob hadien ba ka lah buh hakhmat ki nongiakhun ia ka dor kaba £6 billion ($7.
2 billion).
Shuh shuh ruh ka Elliott Investment Management ka long mynta kaba lah jam sha kawei pat ka bynta jong ka jingiathong.
Kumba ka paw mynta ka long ba ka ‘Glazers Family’ ka lah tynrong ia ka ram-ka-shah kaba bun ha ka klob baroh kawei bad ruh kaba lah dep ha ka ban  kyntait ia ki bynta ba kongsan tam eh jong ka klob na ka bynta ka lawei ka jong ka bad ka jingjop ha u bnai ba lah dep da ka klob ha ka League Cup ha Wembley ka long ka trophy jingjop ba ka kynhun ka la lah ban khur na ka bynta ki hynriew snem.
U Ratcliffe uba kynjoh mynta sha ka rt aba 70 u lah long lypa mynta u trai jong kawei na ki klob ialehkai ha ka French Ligue 1 ka Nice bad ruh ia ka kynhun ialehkai na Switzerland ka FC Lausanne-Sport.
2 ngut ki rangïalehkai kickboxing ka Jylla ki la khur ïa ka takma rnong ha ka All India Inter University Kickboxing Championship 2023 kaba la long ha Veer Bahadur Singh Purvanchal University, Jaunpur, Uttar Pradesh.
Kine ki kynthup ïa u Daowan Suchiang bad u Nangsanlang Basaïawmoit kiba mihkhmat ïa ka North-Eastern Hill University (NEHU) ha katei ka lympung ïalehkai kaba la sdang naduh 14 haduh 17 tarik mynta u bnai.
Halor kane ka jingïoh khur takma ha katei ka lympung, na ka liang u Vice-Chancellor ka NEHU u Prof.
P.
S.
Shukla u la ai khublei ïa kine ki nongjop.
Ka National Cricket Academy (NCA) jong ka BCCI ka la jied ïa ki saw ngut ki khynnah ïalehkai na ka Meghalaya Cricket Association (MCA) ki ban leit ïashim bynta ha ka Zonal Cricket Academy (ZCA) ka ban long ha Guwahati naduh u bnai ban wan.
Kine ki kynthup ïa u Jarrett Medonlang Wanñiang na ka Christian Academy (Riatsamthiah), u Gaurav Jyoti Thakuria na BK Bajoria School (Boyce Road), u Angkit Tamang na Kendriya Vidyalaya (NEHU) bad u Rudra Singh Rathore na St.
Xavier’s Secondary School (Polo).
Kane ka prokram kan sdang naduh 17 tarik u Ïaïong haduh 11 tarik u Jymmang.
Ha kane ka prokram ai jinghikai kin don haduh 25 ngut ki khynnah na kylleng jong ka ri kiba la shah jied ha ka All India Junior Boys Selection Committee jong ka BCCI.
Kito kiba la shah jied ki long kat kum ka jinglah ka jong ki ha ka U-16 Vijay Merchant Trophy ha liang ki shynrang kaba la long naduh 1 haduh 23 tarik u Nohprah, 2022 ha Baroda.
Ki nongïalam ka Meghalaya State Olympic Association (MSOA) ki la leit ïakynduh ïa u Myntri thymmai ba  khmih ïa ka tnat ïalehkai u Bah Shakliar Warjri bad kane ka long hadien shi taïew ba u la shimti ïa ka kam.
Ha kane ka jingïakynduh kaba nyngkong hapoh ka kamra treikam ka jong u, kitei ki nongïalam ka MSAO ki la ïakren halor ki prokram kiba la treilang hapdeng ka tnat ïalehkai kane ka synjuk.
Nalor kiwei kiwei ki kam la pyntip ruh ba katkum ka riti pynïaid jong ka synjuk, u Myntri ka tnat ïalehkai un long ruh u ex-officio President jong ka Meghalaya State Olympic Association.
U Working President ka MSOA u Bah John F.
Kharshiing, bad u Bah Finely L.
Pariat, General Secretary, ki la ïawer ïa uteii u Myntri ban pynlait por khnang ban wan ïuhkjat ha ka shlem treikam jong ka MSOA khnang ban ïoh ïakren bniah bad ban ïakynduh lang ïa baroh ki President, Secretary jong ki synjuk ïalehkai bapher bapaher kiba don hapoh ka shatri jong ka MSOA.
Kumta u Bah Shakliar u la mynjur ban wan sha katei ka shlem treikam ka MSOA ynda la kham lait por ynda la kut ka dorbar jong ka Meghalaya Assembly.
Ha katei ka jingïalang la ïa don lang ka Kong Matsiewdor War Nongbri, Vice-President MSOA & President ka Meghalaya Archery Association, Bah Paia War Nonsgbri, Secretary ka Meghalaya Archery Association, Bah Dipshon Ryntathiang, Bah P.
Laloo, Bah E.
H Passah, Executive Council Member ka MSOA kynthup u Ian Campbell (Olympian) bad kiwei.
“Ngi pynbiej man la ka san snem, bad ki paidbah ruh ki ngop man la ka san snem.
" Kine ki long ki kyntien jong u Symbud Myntri Rangbah, Bah Prestone Tynsong, katto katne bnai shwa ka ilekshon ha ka por ba u la leit ban pdiang sngewbha ïa shi kynhun ki nongïalam bad nongkyrshan ka UDP na Mawlai kiba la wan pynïasoh sha ka NPP.
Kham katto katne bnai hadien ka 27 tarik Rymphang, ki paidbah ki la ai ïa ka jubab.
Nalor u Bah Prestone, sa tang hynñiew ngut ki kyrtong ka NPP na Rilum Khasi-Jaiñtia ki la jop ïa ka ilekshon – saw na Rilum Jaiñtia bad mar ar ngut na East Khasi Hills bad na Ri-Bhoi.
Ka NPP ka donbok ba ka ïoh pat haduh 16 ngut ki MLA na Rilum Garo.
Kane ka jingjop bun na Rilum Garo ka la khanglad ïa ki MLA NPP na Rilum Khasi-Jaiñtia ban kam nongkynti ïa ka shuki Myntri Rangbah bad sa shisien pat, u Conrad K Sangma, da kaba suk, u la bam smai biang kum u Myntri Rangbah.
Ha West Khasi Hills, South West Khasi Hills bad Eastern West Khasi Hills, ka NPP kam shym la jop wat tang kawei ka konstitwensi ruh.
Ha kiba bun bha ki konstitwensi, ka NPP ka la shah khate ki ‘vote’ jong ka da ka jingwan jong U Prah lane ka Voice of the People Party (VPP).
Don lei ki kyrtong ka NPP kiba dang dei ruh ki MLA kiba la shah pynhiar shaduh ka kyrdan kaba lai.
Lehse ki la don bun ki paidbah kiba khlem sngap shuh ïa katei ka jingkren u Bah Prestone da kaba phai khmat noh shawei.
Jraiñ, shah khylliap ka kot bad kut syndon ka jingkwah long Myntri Rangbah ki MLA NPP na Rilum Khasi-Jaiñtia.
Kito ki konstitwensi kiba la jied da ki MLA NPP ki la shah kynthoh laki-laka, hynrei ngim lah pat ban ïaid lait na ka rai jong kiba bun; haba kiba bun ki la jied ïa u ne ka hap ban ïa pdiang ïa kata wat lada ki don ki bym lah ban pdiang.
U Symbud Myntri Rangbah, Bah Sniawbhalang Dhar, u la ong ba ka NPP kan sa shong pyrkhat halor ka jingbymlah ban leh bha ha Rilum Khasi-Jaiñtia bad ban sei ïa ki daw balei ka seng ka la leh sniew.
U Bah Sniawbhalang bad u Bah Prestone ki la long kiba donbok ha kaba ki dang tam bun ki ‘vote’ ïa kito kiba wan ba-ar.
U Conrad u la ai sngewbha da ka shuki Symbud Myntri Rangbah ïa kine ki ar ngut ryngkat bad ki tnat kiba heh.
Ngin hap ban ïa peit kumno kin treikam.
Hynrei ngi la sngewthuh lypa pat ba u Bah Prestone un hap ban ïeng hakhmat-hakhmat lada don kano-kano ka jingeh kaba ka sorkar ka ïakynduh.
Watla u Conrad u khlem thung ïa u Bah Prestone ban long u nongaiktien ka sorkar, hynrei kiba bun na ki nongthoh khubor kin ïa leit beit sha une u rangbah ban ïohsngew kaei kaba u don ban ong halor ki mat ki jura.
Ngim lah ruh ban len ba u Bah Prestone u dei uba nang bha ban biria bad ki paidbah ki kham sngewtynnad ban sngap ïa u.
Ha kane ka jylla, ngim lah ban len ba ki la don bun palat ki seng saiñpyrthei nalor kito kiba ju sngewtynnad ban ïakhun kum ki kyrtong shimet.
Ka la dei ka por ba ki paidbah kin ai jingsneng ïa ki seng rit seng ria kiba shu mih tang ban pynpait kai ïa ka ‘vote’.
Ha kane ka ilekshon kaba la dep ka la don ka NPP, BJP, Congress, TMC, UDP, Janata Dal (United), RPI, RPI (A), VPP, HSPDP, PDF nalor ki kyrtong shimet haduh ba la mih da ki spah ngut ki nongïakhun na ki 59 tylli ki konstitwensi.
Don ki paidbah kiba la sngewkulmar jingmut ïano ban jied bad ïano kin kyntait.
Don ki kyrtong kiba ïoh kai tang da ki spah bad ki phew.
Don ki kyrtong kiba kham ïoh duna ban ïa u budam NOTA haduh ba la i lehraiñ.
Bad ki don da ki spah ngut kiba la duh syndon ïa kata ka ‘security’ lane ka pisa kaba ki la leit thep ha ka por ba ïakhun ilekshon namar ki khlem lah ban ïoh ïa ka ‘vote’ kaba biang.
Ki seng riewlum imat ki la donkam biang ban ïatylli lada ngi peit na ka rukom thep ‘vote’ lyngkhot lyngkhai jong ki paidbah.
Tangba kin ïatylli badno? Baroh ki don la ki jong ki nongrim bad ki mat ki jura ki bym da ïapher than iwei-na-iwei pat.
Hynrei ka jingïapher jingmut hapdeng ki nongïalam ka la long ka daw bah jong ka jingbym lah ban ïatylli.
Ka long kaba eh ban pynurlong ïa ka jingïatylli katba ki nongïalam kim pat lah ban ïa nguid iwei ïa iwei pat bad ban ïapeiñ ïa ka jingsngew bad ban buh ïa ki mat ki jura hakhmat.
Nga ju puson ia kita ki ktien ‘tylli ngin ieng saphred ngin kyllon.
’Haba ngi shong syaid ding sawdong ka dpei ngi peit ia ki lai tylli ki mawbyrsiew kiba don hangta ha kaba ka Kmie jong ka iing ka buh ia u khiewja ban shetja bad ka buh ia u khiew jyntah ban shet jhur, ban ioh ia ka jaka bad ia ka jyntah ban bam da ka jingieit bad ka jingialong kawei jong ka iing.
Kine ki lai tylli ki mawbyrsiew ki ai jinghikai ia ngi ia ka jingialong shi tylli ban ioh ia ka jingbam.
Kumta nga kwah ban ia phylliew jingmut lem ia phi ki para ri, ki para doh para snam jong ka Bri u Hynñiew-trep Hynñiew-skum, ban phai sha ki lai tylli ki phang ban ialong kawei, namar kumba ngi iohi mynta ka jait barit jongngi ka long ha ka jingma ban iapait bad ban kyllon.
I.
KA RYMPEI IING KABA IALONG SHITYLLI : Ka iing ka long kum ka tyllong um ba bang bad ba thiang ba ngin dih man ka sngi ban jah sliang, te hynrei ong lada ka tyllong um ka don ruh ka um ba kthang kan long kumno ia ki nongdih? Ka long kumjuh lada u kpa bad ka kmie jong ka iing ki iatylli ki ai ia ka um ba bang, ki khun kin dih bad kin jah sliang bad kin kmen man ka sngi, te kan long kumno  lada ka tyllong um kan long kaba kthang kan long kumno ia ki nongdih ? U kpa bad ka kmie, ki dei ban ialong shitylli, kiba ia dei jingmut, kiba ia dei na ka juh ka jaidbynriew, bad kumta ba kan nym don ka jingiapait ia pra ha kata ka iing.
Ka jingiapher jaidbynriew, ka jingiapher ka kolshor, ka dustur, ka ktien bad kiwei to tip ba kan wan rah ka jingkthang bad ka jingbym iadei jingmut ha kata ka iing.
Ka iing kaba suk bad kaba kmen kan long kumba ong u John Howard uba la iaid kylleng ka pyrthei hynrei u kynmaw ieit ia la ka iing u la thaw ia ka jingrwai kaba ong : “Iing, iing, iing, ym don kat ka iing, ym don kat ka iing.
" U John Rice uba la thoh ia ka kot ‘KA IING’ (Home) pat u ong ba ka iing ka long ‘KA BNENG,’ Kata haba don ka jingiatylli bad ka jingsuk.
Kumta kiar lai lum lai wah na kaba iashongkha khleh bad kiwei ki jaidbynriew.
II.
KA IMLANG – SAHLANG RUH KA DEI BAN LONG SHITYLLI :Kane ka bynta ka long kaba iar, namar ka kynthup ia ki briew kiba stad, ia ki briew kiba dang bieit lah ban ong.
Ia ki briew kiba riewspah bad kiba duk, ia kiba don burom, ia kiba la roi ha ki bynta baroh bad ia kiba dang sah dien ha kiei kiei.
Ka mut ruh ia ki briew kiba shong ha sor bad ha nongkyndong, ki lah ban long kiba iapher khyndiat khyndiat ha ka liang ka lariti (culture) bad ka dustur (custom).
Haba ka jaka ka la iar lah ruh ban don ka jingiapher ha ki niam, ka rukom im ka rukom riam, tang ba donkam ka jingialong shi tylli lah ban teh song da kine ki bynta harum :-(1)Ka Nam Khasi lane ki nong Meghalaya :Tang shu mih shabar ka jylla dei ban iathuh beit ba ngi dei ki Khasi na Meghalaya lane na Shillong bad ka ktien kiba nang Hindi.
Kin kren da ka ktien Hindi lane da ka ktien Phareng.
Kane ka pyni ba ngi the song shi tylli kum ka jaidbynriew, ym dei ban ong ialade ba ngi long u Bhoi ne u Pnar.
Ngi dei ban sngewthuh ia kane (Khynriam, u Pnar, u Bhoi, u War ngi dei ki jait Khasi ba iar).
(2)Ka ktien Khasi (khasi language) :Haba ngi mih shabar na ka District (civil) lane na la ka area ngi dei ban kren beit da ka ktien Khasi (ktien Sohra) ia ki para Khasi, ym dei ban kren da ka ktien Shnong kaba ngi ong ha ka Phareng (Mother ‘s tongue).
Ym  dei ban lehrain ban kren lane ban iathuh khana da ka ktien Khasi.
Kane kan pynshisha ba ngi dei ki Khasi bad ba ngi niewkor ia ka ktien la jong ka ktien Khasi.
Ka jingbym niewkor ia ka ktien Khasi ka lah ban long kawei ka daw ba ngin ioh slem  ban ithuh da ka Sorkar ka ktien Khasi.
(3)Ka jingpule bad jingthoh ha ka ktien Khasi (Khasi Literature) Ka long kaba itynnad ba naduh ba uta u Saheb Thomas Jones I uba la shem ia ki dak thoh (Alphabet) ha ka ktien Khasi da kaba bud kham bun ia ki dak Roman, da kaba ki kpa tymmen jong ngi ki Khasi kiba kren ia ka ktien Khasi ba tynrai (Ktien Sohra) kiba la hikai ia utei u Saheb, la mih ki kot skul bad ki kot niam ban pule bad ban thoh, bad ia ka rukom spel dak la nang kham pynbha da kiwei hadien khamtam da u Dr.
John Roberts, uba la thoh ia ki kot skul ba la khot ki Khasi Reader, ka jingpule bad ka jingthoh ia ka ktien Khasi ka la iaid shaphrang mynta la 177snem (1841 haduh 2018).
Ka long kaba dei ia ngi ki longdien ban bud thik ha kaba thoh, ha kaba shon (Print) kumba la maitphang ban pynneh ia ka jingialong shitylli jong ngi ki Khasi.
Ngi sngewnguh ia kito kiba la bud thik ia kane kum u Myllung Soso Tham ha ki Poetry, bad u Radhon Singh Berry ha ki jingsneng tymmen bad da ki spah kiba la thoh kot da kaba thoh beit (Prose) ia ka ktien Khasi.
Kane ka la teh song ia ngi ki Khasi.
Kumta ‘Ka jingiatylli ka long ka bor.
’(4)Ka shongkha shongman, ka jinghiar pateng bad ioh pateng khasi.
Kane ka long ka Nam bad ka burom ia ki Khasi, da kaba pynhiar synjat bad iashongkha para Khasi, ki bym dei shikur, ym dei shi kur, namar ka long kaba sang, haduh kata katta ong u Dr, Homiwell Lyngdoh.
Ka long ka burom ruh ia u Khasi namar ka jinghiar pateng bad jingioh pateng ka dei na ka liang ka kynthei.
Dei ban kiar lailum lai wah ban iashong kha khleh, kata bad ki bym dei ki Khasi nylla, namar ka ktah jur ia ka dustur bad ia ka jinghiar pateng bad jingioh pateng Khasi, ka pyntroin ruh ia ka jaid bynriew Khasi.
Kan wanrah ruh ia ka jingiapait ia pra ha ki long-iing bad ha ka jaidbynriew baroh kawei, Ka shongkha shongman para khasi ka tehsong ia ka jaidbynriew khasi.
(III) Ka Sain hima sima ka tehsong ia ka jaid bynriew :Ka Ri Khasi bad Jaintia ka long ka ri ki laiphew syiem bad khadar doloi.
Kane kam tam lane duna naduh hyndai naduh mynta.
Kine ki don la ka Riti kaba neh bha.
Mynta ki don da ka Khasi bad ka Jaintia Autonomous District Councils kiba kup ia ki bad kiba kham pynbha ia ki Riti bad ki dustur jong ki naduh ka jingsynshar jong u Rangbah ne Sardar shnong haduh ki hima jong ki doloi bad ki Syiem bad kiwei kiwei, la ka la don ka jingkylla katto katne ha ka jingsynshar u Phareng bad u Dkhar.
Ngi lah ban iohi ia ki dak jong ka jingialong kawei jong u Hynñiewtrep hynñiewskum ha ka bor ba la wan bad ka jingryntih jong ki ha kaba thung ia ki mawbynna, maw shynrang mawkynthei ha ki kylleng ka Ri Khasi bad Jaintia.
Te ban nang pynkhlain shuh shuh ia kane, ka jingialong shitylli jong ngi nga shu ai jingmut jingmut kumne:-(1)Ba ka sorkar kmie bad ka Sorkar jylla kin iarap kham bun ka tyngka peisa ia ki District Council ba kin ioh bor, ban nym pynduna ia ka bthah tyngka peisa kaba long ka hok jong kiba ki dei ban ioh.
(2)Ban pyneh kumjuh ia u pud u sam ka ri Khasi Jaintia kumba ki long, ba kiwei kin nym kyntur.
(3)Ban nym ai lad ia ki bar ri ban pyntroin ia ka jaidbynriew da ka shongkha shongman, da ka kam khaii pateng, da kaba die khyndew.
(4)Ban pynneh ne kham pynbha ia ki ain ki kanun, ki Riti ki dustur bad ka kolshor jong ka jaidbynriew khasi.
(5)Ba ki nongsynshar bad ki nongmihkhmat paidbah kin ia trei lem bad u paidbah da ka jingiashaniah bad jingleh hok bad jingpynroi ia ki nongshong shnong bad jong ka Ri.
(6)Ban rat dyngkhong ia ki jingmlien basniew kum kaba die bad dih kyiad dih drok, ki kam awria, ka jingtuh jinglute, ka iashoh ia dat bad ka jingiaum snam.
Ban kiar khamtam na ki jingpang sniew bym lah ban pynkloi.
(7)Ban trei hok ia la ki kam, ban nym long kiba jaipdeh.
Ban long kiba stad ban tei ia la ka ri bad ia ka jaidbynriew ym ki nongpynjot.
Ai ka jingsuk bad ka jingialong shi tylli kan khlaiñ, bad ki nongshun kin her iap bad kin kyllon.
Ka jylla jong ngi, ka lah dap sanphew snem.
Haba ngi phai sha ka Ktien U Blei ka kitab LEBITIKOS 25:10 – Bad to pynkyntang khuid ia ka snem kaba sanphew, bad to pynbna ia ka jingpyllaitluid ha ka ri ia ki khun ki hajar jong ka baroh : kan long ka Jubili ia phi; bad to ai ba uwei uwei baroh un leit phai pat sha la ka jong ka khyndew, bad uwei uwei baroh un leit phai sha la ka jong ka iing.
Ngi khlem phah da kaba kmen ia ki nonghikai ba kin leit phai sha la ka jong ka skul, bad sha la ka jong ka iing, ngi pyniam ia ki haduh ba ki hap thiah ha surok.
LEBITIKOS 25:11- Ka snem kaba sanphew kan long ka Jubili ia phi; wat bet, bad wat ot ia ki jingmih jong ka kaba mih hi; bad wat ia kheit ia ki soh jong u dieng sohwain jong ka ia uba ym shym la khyllad.
Hynrei ngi sam Rs.
5000/- ba kin ia bet,ngi sei ia ki mar poh khyndew, khamtam ha ka snem kaba Sanphew.
Ngi iohi ruh ba ka jur bha ka jing ioh kurup drugs ha ka snem kaba sanphew.
LEBETIKOS 25:18 – To phin leh ia ki hukum jong nga, bad to sumar ia ki jingbishar jong nga bad to leh ia ki; ynda kumta phin ioh shong suk ha ka ri.
LEBETIKOS 25:19 – Ka khyndew ruh kan seisoh bha, bad phi ruh phin ioh bam kdang, bad phin ioh shongsuk ha ka.
Ngim tip yn jia aiu iangi ? To ngin pan map na U Blei namar ngim shym la pynkyntang khuid ia ka snem kaba Sanphew.
Ki pulit ka East Jaiñtia Hills ha ka janmiet jong ka Sngi Ba-Ar ki la ïoh kem ïa uwei u briew uba na South Tripura bad ki la ïoh ban kurup 51 kilo u kynja na ka kali kaba u la pyndonkam.
U Additional SP ka East Jaiñtia Hills, u Bah Banraplang Jyrwa, u la pyntip ba ha ka por kumba 6 baje janmiet, kawei ka kali kaba don ïa u nombor AS-01S-4669 kaba la wan na Silchar, Assam ban leit sha thaiñ Khliehriat, ka la shah pynsangeh ha Damcherra, Umkiang.
Hadien ba la pynlong ïa ka jingkhynra ïa kane ka kali, la shem ba u nongñiah u la buhrieh 51 kilo u kynja ha kali.
Ki pulit ki la pynlong ïa ka jingpeit bniah ha ryngkat ka jingdon lang ki sakhi bad la lah ban pyntikna ba u mar uba u la buhrieh ha kali u dei u kynja.
Na ka liang ki pulit ki la kem noh ïa utei u nongñiah ïa uba la tip kyrteng kum u Ershad Miah uba na Uttar Para ICDS Centre Para Khupilong, South Tripura.
Ki pulit ki la pynrung da ka jingujor ha thanat Lumshnong hapoh ki kyndon jong ka NDPS Act bad ka jingtohkit ka dang ïaid.
U Lat jong ka Cundinamarca ha ka Sngi Palei, u la pyntip ba 11 ngut ki briew ki la khlad ha shen bad 10 ngut kiwei pat ki la mynsaw hadien ba ki la sahkut bad ngat ha ka jingbthei kaba la jia hapoh kawei ka par tih dewïong kaba don ha ki phang pdeng jong ka Colombia.
La ong ba ka daw jong katei ka jingbthei ha katei ka sngi, ka long namar ka jingkhlaiñ palat jong ka lyer ‘Gas’ kaba la kloi ban kem ia ka ding kaba sied na ka jaka treikam jong ki nongtrei shapoh jong katei ka par tih dewïong.
Kumta, la ong ba katei ka jingjia ka la jia ha ka miet jong ka Sngi Ba-ar bad kaba la ktah lang ia katto katne ki par tih dewïong kiba ia don ha kajuh ka laiñ.
Ki kynhun jong ka tnat pynlip ding ki la leit her mar-mar tang mar ia ioh jingtip shaphang katei ka jingbthei bad jingkem ding ha kaba ki la ioh ban pyllait im noh tang ia kitei ki shiphew ngut kiba la mynsaw bad kiba la ngat ha katei ka jingjia.
La ong ba kitei ki nongtrei ki la sahkut bad ki don ruh shapoh par kumba 900 metre lane 2,950 phut najrong ka khyndew, bad kumta kane ka la wanrah jingeh haduh katta ia ki kynhun iarap ba kin ngam bad leit sei ia kitei kiba mynsaw bad sahkut shapoh ñiamra hapdeng ka jingdum.
Namar la ong ruh ba katba nang ngam shapoh, katta ka nang duna ka lyer ‘Oxygen’ ban ring mynsiem.
Hynrei, la ong pat ba ka umphniang bad u dewïong, ki long u budlum jong ka khaïi- pateng ia ka Columbia ba kan ioh ban shalan shabar.
Ha u Nailar jong u snem ba la leit, ki tnat iarap ki la ioh ban sei bad pyllait im ia 9 ngut ki nongtrei dewïong hadien ba kawei na ki par tih dewïong be-aiñ jong katei ka thaiñ hi ka la twa bad julor noh.
Kumjuh ruh ha u snem 2021, katei ka ri, ka la mad haduh 148 tylli ki jingiap na kum kitei ki jingjia ha ka par tih dewïong na ka por sha ka por.
Ki nongrep hapoh ka kynhun Dimiligre IVCS Ltd.
ha South West Garo Hills ki la phah kumba 11 ton u sohmrit khlaw sha sorbah Mumbai ha ka Sngi Ba-ar.
Kane kan dei ka sien banyngkong ba la lah ban phah ïa ki mar rep na katei ka distrik shabar.
Ha kane ka sngi, u BDO ka Zikzak Block, u Dr.
Digonto Hajong, u la leit ban plie ïa ki trok kiba la kit ïa u sohmrit.
Ha kane ka sngi, la kit 200 song u sohmrit bad ka dor ban die ka long T.
450 shi kilo.
Ïa une u sohmrit la thied da ka Sundardas Rathansey Spices Pvt.
Ltd.
kaba don ha Mumbai.
Na ka liang u Managing Director jong kane ka kompani, u Dharamsey Pallicha, u la ong ba katei ka thaiñ ka long kaba seisoh bha ha ka liang ki mar rep tangba ki nongrep ki dei ban ïoh jingkyrshan ha ka dur jong ka ram na ki Bank.
U Pallicha u la ong ba u sohmrit khlaw ba la thung ha katei ka thaiñ u long uba bha shibun, hynrei ki nongrep ki donkam pat ïa ki nongthied kiba tikna khnang ba kin lah dor bha.
Ha kajuh ka por, u la pynpaw ïa ka jingsngew bynñiaw ba u khlem lah ban thied kham bun u sohmrit namar don napdeng ki nongrep kiba la dep ban die sha kiwei pat ki briew kiba na kiwei pat ki jylla ha ka dor kaba kham duna.
Ka Dimiligre IVCS Ltd.
, nalor ba ka dei ka Society kaba la pynrung kyrteng, ka dei ruh kaba la ïoh jingithuh na ka FSSAI.
Katei ka jinglah die ïa u sohmrit sha Mumbai ka dei ka jingjop na ka bynta ki nongrep kiba don ha ka thaiñ Dimiligre.
U President ba rangbah ka Voice of the People Party (VPP), Bah Ardent Miller Basaïawmoit u la pynshai ba ka jingïashon dur lang jong u bad u samla Amazing Kurbah ka long kum shi ïing shi sem bad kam don kano-kano ka jingleh politik haba ïadei bad katei ka bynta.
“Kato ka dei tang ka jingïashon dur…u Amazing u dei u bahaïing bad uba nga ithuh bad haba ngi ïakynduh, ngi ju ïashon dur," la ong u Bah Basaïawmoit haba kren sha ki lad pathai khubor ha ka Sngi Ba-ar.
U la pynshai ruh ba ki don bun bah kiba ïashon dur bad u, kumjuh kito kiba kwah tiket na kano-kano ka konstitwensi, hynrei kam mut pat ba tang ba la shon dur bad u ‘Bah Ardent’, la ïoh tiket beit na ka seng.
“Ka jingïashon dur jong nga bad u Amazing ka dei kum shi ïing, shi paralok bad nga ïashon dur bad ki para jong u ruh, baroh shipara.
Kam don politik eiei hangta," pynshai u Bah Basaïawmoit.
Haba kdew ba ka VPP ïa mynta kam pat don dkhot hapoh Sohïong, u President u la ong ba kumba ka seng ka la leit ban pynrung kyrteng ha kylleng ki jaka, ka Sohïong ruh kan dei kawei ka konstitwensi kaba ka seng kan ïaid shakhmat bad katei ka kam.
“Phin sa shai hangta ynda ngi la ïaid shakhmat bad kata ka jingpynrung kyrteng, phin sa ïohi kiei kita ki ban rung bad ngi," u la ong.
Ha kawei ka liang, haba kren bad u samla Amazing Kurbah halor katei ka bynta, u la ong ba katei ka dei ka khubor thok bad na ka liang jong u dang shen u la kren na bynta ka UDP, bad pynjop ruh ïa u Bah Synshar Kupar Roy Lyngdoh Thabah bad kumta kam lah ban long ba mynta-mynta un shu leit noh sha ka VPP.
Haba pynshai, u la ong, “Ka dur kaba saphriang mynnin ka dei ba i Bah Ardent i wan na sha Mawthadraishan bad mar syn poi ha Sohïong, i ‘phone’ ïa nga…i ong phi don hangno bad nga ong ba nga don ha Rangshken, i ong ba nga shu ïaid lynti na shnong jong phi bad nga shu kwah ban ai khublei ïa phi.
"U la ïathuh ruh ba ynda u Bah Basaïawmoit u la wan, u la khot ban ïa dih sha, bad ynda la dep, utei u nongïalam u la ong ban ïashon dur ban sah jingkynmaw ïa kaba ma u (Amazing), u la mynjur.
Haba pynsngew ba um shym la poi pyrkhat ba katei ka dur kan saphriang khubor ba un pynïasoh noh sha ka VPP, u samla Kurbah u la ong ba u la ïajan bad u Bah Basaïawmoit naduh ki por 2018 (ha ki por ba u dang dei u President ka HSPDP), nalor ka jingïadei shi kur shi jait bad utei u nongïalam ka VPP.
“Hynrei ban ong ba ngan kyrshan ne pynïasoh bad ka VPP, kam dei.
Ngi dei ki briew kiba kren da kaba shai, lada ngi dei ban rung sha kano-kano ka seng, da kaba shai bad ym ban shu leh kulmar," u la ong.
Shuh shuh u la bynrap, “Da dei ha kano-kano ka por ba ngi hap pynïasoh ne phet na kano-kano ka seng, ngin hap pynshai paidbah.
"“Kato ka dur ba shon mynnin ka dei kaba la shon ha ïing i Nah-nah jong ngi, shu ïashon sngewtynnad, hynrei ngam shym la poi pyrkhat ba kan saphriang haduh katto," u la ong.
Kum ban shu kdew hangne, ka dur kaba la saphriang ha ka Lah Sngi U Blei ba la shon lang u President ka Voice of the People Party (VPP), u Bah Ardent Miller Basaïawmoit bad u nongkren ilekshon uba la paw ha Sohïong konstitwensi, u Bah Amazing Kurbah, ka la pynsuba ba u samla Amazing u lah ban leit pynïasoh noh bad ka VPP.
Ka kynhun jong ki trai bad nongñiah kali kamai ha Ri Bhoi lyngba ka synjuk jong ka Joint Action Committee (JAC) ka All Ri Bhoi Passengers Vehicle (ARBPV) ha ka sngi Ba-ar ki la mih shakhmat ban leit ïakynduh ïa u Deputy Commissioner ka Ri Bhoi, u Arpit Upadhyaya ban pynsngew halor ka jingeh kaba ki mad na ka jingbym siew dep ka sorkar ïa ka pisa kaba sah ka jong ki ha kaba ïadei bad ka jingleit na bynta ka kam Election MLA mynta u snem bad ruh ka kam COVID-19 ha ki snem kiba la dep.
Na ka liang ki nongïalam ka JAC ka ARBPV hapoh ka jinglamkhmat jong u Bah Bines Makri kum u Chairman bad u Bah Vincent Sohkhwai kum u General Secretary, ki la aiti ruh da ka jingthoh sha u Deputy Commissioner ka Ri Bhoi, u Arpit Updhyaya ba un shimkhia ban ïarap pyllait noh kham kloi ïa ka pisa kaba dei hok ban ïoh kumba ki la dep ban shakri.
Kum ban shu pyntip khyndiat, ka JAC jong ARBPV ka dei kaba kynthup ïa ki seng bapher bapher jong ki trai bad ki nongñiah kali kamai naduh ki taksi kamai, ki sumo, ki bos bad ruh ki pick-up trok.
Ka jingmih ka jong ki mynta ka sngi ka long ban pynpaw ba kum ki trai bad nongñiah kali kamai ki shem jingeh shi kat dei ïa kane ka jingpynslem ban siew ïa ka pisa kaba ki dei hok ban ïoh.
Lah ruh ban kdew hangne ba ki bor pynïaid District ka Ri Bhoi ki la pyndonkam lane shim palat 400 tylli ki sumo, ki bos bad ki pick-up trok tang ha kane ka ilekshon MLA kaba la dep mynta u snem.
Kumba la ïoh jingtip na ki trai bad nongñiah kali kamai, na ka liang ka sorkar kam shym pat lah siew dep satia ïa ka pisa kaba ki dei ban ïoh halor katei ka jingpyndonkam ïa ki kali ki jong ki bad ka la buh ïa ki hapdeng ka jingeh kaba khraw.
Na ka liang ka JAC ka ARPBV ha ka jingïalang kaba la pynlong ha kane ka sngi, ka rai ruh da kawei ka sur ban nym shim bynta shuh nangne ha kaba ïadei bad kino kino ki jingdonkam jong ka sorkar lada kam lah pynurlong ïa kitei ki jingeh ki jong ki lane ban siew dep noh ïa katei ka pisa kaba sah kaba ki dei ban ïoh.
Shuh shuh hadien ka jingkynduh bad aiti ïa ka jingthoh, ki nongïalam ka JAC ka ARPBV ki la ïathuh ba na ka liang u DC ka Ri Bhoi u la kular ban siew dep noh ïa ka pisa kaba ki dei ban ïoh na ka jingleit sha ki kam ilekshon hapoh ka 15 ne 20 sngi.
Katba ha kaba ïadei pat bad ka pisa kaba ki dei ban ïoh na ka jingleit duty Covid-19, u la kular ban shimkhia ban ïaleh ban pynkloi ban pynïoh wat ïa kane ka pisa ruh.
Ka Kynhun Myntri jong ka Sorkar Jylla hapoh ka jingïalam ka kynhun MDA-II kan ïakynduh ha ka Sngi Balang ban ïathir halor ka Roster System kaba la hukum ban pyntreikam da ka Ïingbishar.
Ka Kynhun Myntri kan sa ïakynduh ha ka por 3 baje janmiet bad ha kane ka jingïalang kan don ka jingbatai bniah (presentation) haba ïadei bad ka Roster System.
Ka Kynhun Myntri ka lah ban kham shimpor ban ïatai ïa kane ka mat, ha kaba ka Sorkar Jylla ka hap ruh ban ïathuh sha ka Ïingbishar ïa ka rai jong ka haba ïadei bad kane.
La ïathuh ba ka jingïatai halor kane ka mat kan bteng ha baroh ki sngi jong kane ka taïew ha kaba yn bud sa ka jingïalang jong ki MLA ka Meghalaya Democratic Alliance (MDA-II).
Hadien kane, kan bud sa ka jingïakynduh bad baroh ki seng saiñ pyrthei.
Kum ban pynkynmaw, ka Meghalaya High Court lyngba ki ar ngut ki nongbishar, u Chief Justice Sanjib Banerjee bad u Justice Wanlura Diengdoh ka la pynmih ïa ka jingbthah ha ka 5 tarik Ïaïong, 2022 ha kaba ka la bthah ban pynsangeh shwa ïa baroh ki jingpynrung kam halor ka nongrim ba ha ka por ba khot ban thep kam, ki tnat Sorkar bad kiwei kiwei ki shnat treikam kiba hap ban bud ïa ka bhah thungkam ne ‘Reservation Policy,’ ki khlem pyni satia ïa ka ‘Roster System’ lane kim pyni shai ïa ka rukom mang ne rukom kheiñ ïa ki kam na ka bynta ki jaitbynriew bapher bapher katkum ka ‘Reservation Policy’ lane ka jingbhah lypa ïa ki kam katkum ka ‘Reservation Policy’ ha ka por ba khot ban thep kam.
Ka jingpynsangeh ban thungkam ha ki tnat treikam ka Sorkar ka la ktah ïa ka rukom treikam ka Sorkar bad ka ktah ruh ïa ki phew hajar ngut ki nongwad kam Sorkar khamtam eh kiba la kut artad ka rta ban thep kam.
Lada ka Sorkar ka dang pynsangeh shuh shuh ïa ka jingthungkam tad haduh ban da pynbeit biang ïa ka Reservation Policy, kan nang jur shuh shuh ka jingshah ktah ïa ki samla kiba wad kam khamtam eh kiba la kut artad ka rta ban wad kam Sorkar.
Katkum ka khubor ba la ioh lum ka iathuh ba ka jingpyniakab kynhun ialehkai phutbol na ka bynta ka lympung SAFF Cup ka ban long ha u bnai Jylliew naduh ka 21 tarik haduh ka 4 tarik u Naitung 2023, ka iathuh ba ka kynhun ialehkai ka ri (India) bad ka Pakistan kin pynkhreh mynta na ka bynta ka jingpynthymmai ia ka jingiakhun pyrshah ka jong ki hadien kumba san snem, ha kaba kitei ki ar kynhun ki lah shah pynngat lang mynta ha kajuh ka group.
Kumta ha katei ka jingpyniakab na ka bynta katei ka lympung ialehkai jong ka bynta ba 14 jong ka South Asian Football Federation Cup, la pynlong ha ki khyndiat sngi ba la leit noh ha ryngkat bad ka India kaba dang iai bat kum ka lahduh ha ka lympung.
Ka Pakistan, Kuwait bad Nepal ki long mynta kiba lah shah pynhap lang ha kajuh ka group kata ha ka Group A.
Katba ka Lebanon, Maldives, Bangladesh  bad Bhutan pat ki long kiba lah shah pynrung ha ka Group B.
Shuh shuh ruh ki jingialehkai jong kitei ki ar group ki ban iakhun pyrshah kawei ia kawei pat ka kynhun na la ka jong ka group, yn pynialehkai shuwa da ka Round-robin league.
Hadien kata ki ar tylli kynhun ialehkai kiba wan shakhmat na man kitei ki group kin shah jied na ka bynta ban ia aireng na bynta ka semifinal jong katei ka lympung ialehkai jong ki phra tylli ki ri ba marjan ia kaba yn pynlong ha Kanteerava Stadium.
Kumta ruh ka Lebanon bad Kuwait kiba long ki ar tylli ki ri kiba shabar jong ka South Asia, ki lah shah khot sngewbha na ka bynta ban pynitynnad shuh shuh ia katei ka lympung ialehkai.
Kumta ruh ka Lebanon ka long ka kynhun ialehkai kaba hajrongeh ha ka kyrdan ha katei ka lympung ialehkai ha ka kyrdan ba 99 katba ka Pakistan ka long kaba shapoheh ka kyrdan jong ka da 195; katba ka India ka long kaba ar ha ka kyrdan ba hajrong kata ha ka kyrdan ba 101.
Ka khubor ka iathuh ruh ba ka jingiakhun hapdeng ka India bad Pakistan na ka Group A  yn pynialehkai ha ka 21 tarik u Jylliew ha ka jingiakhun kaba ar jong ka sngi sdang ka lympung hadien ba ka Kuwait kan iakhun pyrshah ia ka Nepal ha kaba nyngkongeh jong ki jing-ialehkai ha katei ka lympung.
Ka sien kaba khatduh ba ka India ka la ia aireng pyrshah ia ka Pakistan ka long ha u bnai Nailur, 2018 ha ka jingiakhun semifinal ha ka bynta ba 12 jong katei ka lympung ialehkai ba lah pynlong ha Dhaka.
Ha kane ka jing-ialehkai ka India ka lah rah ia ka jingjop da 3-1 kol, hynrei kaba la shah pynrem noh ha ka Maldives da 1-2 kol ha ka jingiakhun phainal.
Kumta baroh-lin, ka India  bad Pakistan ki lah dep ban iakhun pyrshah ha palat 20 tylli ki jingialehkai Shabar-ri bad na kita ar tylli, ka India ka long ka kynhun kaba lah ioh ban pyniaid ia ka jingiakhun lah palat bunsien ka jingkhur jingjop.
Ka kynhun ialehkai ka ri ka lah rah ruh ia ka trophy  jingjop na ka tei ka lympung ialehkai haduh 8 sien naba ka lah pyndep ruh kum ka kynhun wan ba-ar ha ka lympung haduh saw sien.
Ka long ruh shisien ka por ha kaba ka India kam shym la lah ban rung sha ka jingiakhun phainal kata ha ka bynta ba 5 jong katei ka lympung ialehkai ha u snem 2003 ha Dhaka, ha kaba ka kynhun ialehkai jong ka ri ka lah wan ha ka kyrdan balai.
Kumta ruh ha kane ka sien ba mynta, ka All India Football Federation (AIFF) ka don ia ka jingkyrmen ba ki nongialehkai ka Pakistan bad ki nongkitkam jong ka kynhun baroh kawei kin ioh ia ki visa jong ki na ka bynta ban wan shimbynta ha katei ka lympung ialehkai jong une u snem ba mynta.
Kumba ka paw hi ka long ba ka Pakistan kam shym la mih madan ha ki ar lympung ialehkai na ka bynta ba 13 ia kaba lah dep ban pynlong pat ia ka lympung haduh mynta naduh u snem 1993.
Shuh shuh ruh ka Pakistan Football Federation(PFF) kam shym la lah ban phah ia ka kynhun ialehkai jong ka ha u snem 2015 jong ka lympung ialehkai kaba lah long ha India na ka daw jong ka jingiakynad hapdeng ki  ar ri.
Katei ka ri ka lah duh ruh ban shimbynta ha ka bynta jong ka lympung kaba lah long ha u snem 2021 ha Maldives; naba ka Pakistan ka dang don hapoh ka jingshah sospon ha ka FIFA bad ia katei ka jingpynshitom lah weng noh dang ha u bnai Jylliew jong u snem 2022.
Ka prokram ialehkai naduh kaba sdang jong katei ka lympung ialehkai mynta u snem ka long:21 Jylliew : Kuwait vs Nepal, 3.
30 pm IST; India vs Pakistan, 7.
30 pm IST.
22 Jylliew: Lebanon vs Bangladesh, 3.
30 pm IST; Maldives vs Bhutan, 7.
30 pm IST.
24 Jylliew: Pakistan vs Kuwait, 3.
30 pm IST; Nepal vs India, 7.
30 pm IST.
25 Jylliew: Bangladesh vs Maldives, 3.
30 pm IST; Bhutan vs Lebanon, 7.
30 pm IST.
27 Jylliew: Nepal vs Pakistan, 3.
30 pm IST; India vs Kuwait, 7.
30 pm IST.
28 Jylliew: Lebanon vs Maldives, 3.
30 pm IST; Bhutan vs Bangladesh, 7.
30 pm IST.
1 Naitung: Semi finals4 Naitung: Final.
U kapten jong ka kynhun ialehkai Kriket ha ka Indian Premier League (IPL) kaba mynta ka Kolkata Knight Riders u Nitish Rana, u lah shah dain kuna haduh T.
24 lakh halor ka jingpyntreikam ka jong u ia ka Slow over-Rate ha ka por ba ka kynhun ka dang iakhun pyrshah ia ka Chennai Super Kings ha ka lympung ialehkai IPL ba mynta.
Ka khubor ka iathuh ruh ba ka long ruh ka sien kaba ar ba utei u nongialehkai un mad ia ka jingshah pynshitom ha ka aiom ialehkai ba mynta hapoh ka kyndon CoC (Code of Conduct) jong katei ka lympung ialehkai kaba iadei bad ka jingiai pynduna ia ka Over-rate Offences.
Kumta u Rana  u lah ngat ha ka jingshah dain kuna kaba T.
24 lak bad man la ki dkhot jong ka kynhun ialehkai 1st XI, kaba kynthup ia ka  Substitute ia kaba lah dain kuna da T.
6 lak ne 25 % na ka jingsiew ka jong ki  kaba long ruh ka kuna kaba dang duna.
Ha kata ka jingiakhun, ka KKR ka lah rah ia ka jingjop da 6 wiket na ka bynta ban iaisah ha ka jingiakhun ka jong ka na ka bynta ban ioh jaka ha ka Play-off.
Kumta ruh ka CSK  ka long kaba ar  ha ka thup kyrdan jong katei ka lympung ialehkai bad kaba lah khmih lynti ruh ban lah pyndep ia ka jingiaid lynti ha katei ka lympung ialehkai ha ka thup kyrdan ba 4.
Ha ka jingiakhun Tennis jong ka lympung ialehkai ba mynta ka Italian Open, u Novak Djokovic da kaba suk u  la lah ban jam pat sa sha ka jingiakhun quarter-final, hadien ka jinglah ban pynliem da kaba suk ia u rangiakhun pyrshah na Bilat u Cameron Norrie da 6-3, 6-4.
Shuh shuh ka khubor ka iathuh ruh ba kiwei pat ki rangiakhun ha ka lympung kata u nongkhur jingjop ha ka Monte Carlo Masters  u Andrey Rublev  bad u nongialehkai na katei ka ri ba pynlong mynta ia ka lympung u Jannik Sinner, ki lah khyllem noh na ka lympung ialehkai ka jong ki.
Ka khubor ka iathuh ruh ba u Djokovic u lah kynjoh sha katei ka rynsan iakhun ha man la ki 16 sien ioh ialehkai ki jong u ba lah dep ha ka lympung bad mynta  sa shisien u lah pynurlong biang ia katei kajuh ka bynta da ka jinglah ban pynrem noh ia u tei u rangialehkai ba tbit na Bilat khnang ban ioh iakhun pat sa bad u Holger Rune ha ka jingiakhun kaba long ruh kum jingkilan-met ka jong ki na ka bynta ka French Open.
Ka jingiakhun biang bad u Rune kan long ruh ka jingia aireng biang sa shisien hapdeng u Novak bad utei u rangialehkai na Denmark, ha kaba ki lah dep ban iakhun phainal ha u snem ba lah dep ha ka Paris Masters  kaba lah pynlong ia u Rune ban rah ia ka thong jingjop ba nyngkong jong ka Masters 1000  da kaba pynliem noh ia u Novak ha ka jingiakhun kaba lah pynitynnad ia ki nongpeitkai.
Kumba ka paw mynta, u Djokovic u dang iai behthong na ka bynta ban khur ia ka trophy jingjop ba hynniew na katei ka lympung ialehkai ba mynta ha Rome bad kata ka lad ka lah kham pynsuk ia u hadien ka jingshah pynkut noh ka jingiaid lynti u Carlos Alcaraz na ka lympung ialehkai baroh kawei.
Ha kawei pat ka jingialehkai, u Daniil Medvedev u la lah ha ka ban khur shalade ia ki 6-2, 7-6 (7/3)  pyrshah ia u Alexander Zverev, u Casper Ruud ia u Laslo Djere bad u Borna Coric pat ha ki lai set iakhun da kaba jop pyrshah ia u Fabian Marozsan.
Shuh shuh ruh u  Stefanos Tsitsipas ia u Lorenzo Sonego da 6-3, 7-6 (7/3).
U  Rublev u lah shah pynliem noh da 7-6 (7/5), 4-6, 6-3 ha u nongialehkai na Germany  u Yannick Hanfmann.
Ha ka jingiakhun ki kynthei, ka Iga Swiatek ka lah nang iai sar jingjop  sha ki 14 tylli ki jingialehkai jingjop ki jong ka da kaba khur shalade ia ki 6-3, 6-4 pyrshah ia ka Donna Vekic.
Hadien katei, ka Iga Swiatek kan iakynduh sa bad ka Elena Rybakina  ha ka quarter-final.
Wat la ka kynhun ialehkai Badminton ka ri ka lah shah pynwai noh ka jingiakhun na ka bynta ban rung sha ka rynsan iakhun knock-out ha ka Sudirman Cup ba mynta, hynrei ka kynhun ialehkai jong ka ri ka lah pynkut syndon noh ia ka jingiaid lynti ha katei ka lympung ialehkai da kaba khur ia ka jingjop da 4-1 pyrshah ia ka Australia ha ka jingiakhun ba khatduh na ka jing-iakynduh ia aireng bad katei ka ri ha ka Group C.
Da kaba shah buh ha ka ‘Group of Death’, ka khubor ka iathuh ba katei ka kynhun ialehkai ka ri ka lah shah rem noh da 1-4 ha ka Chinese Taipei bad da 0-5 ha ka jingiakhun pyrshah bad ka Malaysia; kiba ki ar jingialehkai ba kham khia ki jong ka ba ka iakynduh na ka bynta ka jingkhyllem noh ka jong ka na ka Mixed Team Championship.
Ha ka jingiakhun pyrshah bad ka Australia,  ka India kam shym la iohlad ban ialehkai bha naduh kaba sdang; ha kaba  ka kynhun ialehkai ba shijur kata u Sai Pratheek  bad ka Tanisha Crasto ki lah shah rem noh da 21-17 14-21 18-21 pyrshah ia u Kenneth Zhe Hooi Choo  & Gronya Somerville.
Shuh shuh ruh u HS Prannoy u lah nang iai kyntiew dor-thong na bynta ka kynhun da kaba khur shalade ia ki 21-8 21-8 jingjop pyrshah ia u Jack Yu.
Ha ka jaka jong ka Sindhu ka kynhun ialehkai jong ki kynthei ka lah pynmih da ka Anupama Upadhyaya  bad katei ka nongialehkai kam shym la pynlehnohei ia ka jingioh ialehkai ka jong ka, hynrei kaba la lah ban khur ia ka jingjop shalade da 21-16 21-18 pyrshah ia ka Tiffany Ho.
Kumta ruh, u MR Arjun  bad Dhruv Kapila  ki lah pynliem noh ia u Ricky Tang  bad Ryane Wang  da 21-11 21-12 ha ka jingiakhun ki shynrang  na ka bynta ban  pynioh sha ka kynhun ia ka jingtam jingjop shakhmat da 3-1.
Ha ka jingiakhun ki kynthei, ka Crasto  & Ashwini Ponnappa ki lah pyndep ia ka jingiakhun jong ki da ka jingjop, da ka jinglah ban pynliem noh ia ka Kaitlyn Ea  & Angela Yu da 21-19 21-13 na ka bynta ban ai sha ka ri ia katei ka jingjop jong ka pyrshah ia ka Australia.
U MLA ka Nongkrem bad nongïalam ba rangbah ka Voice of the People Party (VPP), Bah Ardent Miller Basaïawmoit u la ong ba ka jingkynnoh pyrshah ïa u halor ka jing-ot kilo ïa ki mar rep ka long kaba sngew biria bad thamula.
“Sngew thamula, sngew biria kum ki ’riew rangbah, nga ïohi ba ki khyllie ïa ka snem 2014 ha ka por ba nga long kum u Chief Executive Member (CEM) ka KHADC.
Jyn da ki la bud beit ïa kato ka jingpynbeit ba ki la ïathuh ha ki lad pathai khubor mynnin, nga tharai kan ym mih kata ka jingud-jingkhñium jong ki nongrep ba ka don kata ka jing-ot kilo," la ong u Bah Basaïawmoit haba kren sha ki lad pathai khubor ha ka Sngi Ba-ar.
Nangta u la pynkynmaw ba ha ka por ba long CEM, ka la don ka jingïakynduh hapdeng ki nongrep bad ki nongkhaïi ha Ïewduh ha kaba da kawei ka sur la rai ba kan don ka jingpynbeit thymmai kaba ka KHADC kan buh jingthoh.
“Kato ka dei ka jingpynbeit ryntih ïa ka jingdonkam ban ïa peit katno kilo, haba ong ka jing-ot…ka mut ka jing-ot laki-laka na ka liang ki nongkhaïi ïa ki mar-rep…10, 15, ne 20 kilo hateng-hateng.
Ka mih ka jingud bad haba mih ka jingud, ngi leit sha Ïewduh ban pynbeit bad kato ka dei ka rai kaba la ïa mynjur da ki nongrep bad ki nongkhaïi," u la ong.
Ha kajuh ka por u la pynshai ïa katei ha ki nongrep kam dei ka jing-ot hynrei ka dei ka jingïapynbeit namar ka don ka jingduna thew ne ka jingïasngewthuh jingmut.
“Lada ka KHADC lyngba ka EC ba mynta hapoh ka jingïalam u Bah Titostarwell Chyne ki bud ïa kaba ki khyllie mynta ban kynnoh ïa nga, kan ym mih ka jingkhñium ka jingud.
Ka jingleit hiar biang jong ki sha Ïewduh ka pynpaw ba ka don kata ka jing-ot kilo laki-laka, ka jingban beiñ ïa ki nongrep," la ong u CEM barim ka KHADC.
Haba kdew ba haba leh ïa kano-kano ka kam da kaba shu pyrkhat beit na bynta ka ilekshon ne saiñ pyrthei kam long kaba dei, utei u nongmihkhmat u la ong, “Leit ban kylli na ki nongkhaïi bad ki nongrep, kin ïathuh jia aïu ha ka por ba u Bah Ardent u long CEM.
"Shuh shuh u la bynrap, “Ka long ne em ka jingkyrkhu, ban shu kynnoh nabar ban shu kynthoh ba kata ka jing-ot kilo ka sdang ha ka por u Bah Ardent, haba ngi pynbeit ryntih ïa kiei-kiei, ka long kaei-kaei kaba sngew biria sngew thamula.
Lehse kam pyni ïa kata ka jinglong rangbah ha ka jinglong nongïalam.
".
U Director General of Police (DGP) ka Jylla, u Dr Lajja Ram Bishnoi u la ong ba ka tnat pulit ka dang pan kaiphod na ki district ban pyntikna halor ka jingtip kaba ai ksai ba ka don ka jingpyrshang ban pynkhie rasong biang ïa ka kynhun kieng atiar, kata ka Garo National Liberation Army (GNLA).
Haba ki nongthoh khubor ki la buh jingkylli halor kane ha ka Sngi Ba-ar, u Dr Bishnoi u la ong ba ki jingtip kiba ka tnat pulit ka ïoh ksai ki sah tang kum ki jingtip bad ïa kita dang hap ban pyntikna.
Kumta u la ong ba dei halor kane ba la phah jingthoh sha ki district ban pan kaiphod kum ka jingpyntikna, bad hadien kata, na ka liang jong u un sa lah ban ong eiei.
Haba kylli halor kata ka jingtip kaba paw ba ki don kumba 500 dkhot kiba la leit shah hikai, u la ong kane ka dei ka jingtip ba ïoh lum na ki tyllong khubor, bad ïa kane yn dang hap hi ban pyntikna.
Dang shen ka la lait tuh ka jingbatai jong ka tnat pulit halor ka jingïoh jingtip jong ka ba ka don ka jingthmu ban pynkhie rasong biang ïa ka GNLA.
Ka GNLA ka dei ka kynhun kieng atiar na Rilum Garo kaba khlaiñ ha kine ki khyndiat snem, hynrei ka la troiñ noh hadien ka jingshah kem u Champion R Sangma, uba long u nongïalam barim jong kane ka kynhun lehnoh, bad ka jingïap noh u Sohan D Shira uba long u Commander-in-Chief, ha ka jingïather kuli bad ki pulit ha ka 24 tarik, Rymphang, 2018.
Ki nong-iashimbynta ka ri (Ind) ha ka lympung ialehkai jong kiba duna dkhot-met ka World Para Athletics Grand Prix  ha Jesolo, Italy ki lah poi sha kaba kut noh ka jingiaid lynti ka jong ki hadien ba ka kynhun ialehkai ka ri ka la lah ban khur shalade ia 2 tylli ka takma Ksiar bad 3  tylli ka takma Rupa.
Haba phai ha kaba iadei bad katei ka bynta jong ka jingiaid lynti ka ri ha ka lympung, u Abhishek Chamoli bad Sachin Sarjerao Khilari ki long ki nongmihkhmat ka ri sha ka lympung  kiba la lah ban khur ia ka takma Ksiar na ka jingiakob kawang Sum ki shynrang ha ka F53-54 bad kumjuh ruh na ka jingialehkai Shot-Putt ka F38-46.
Shuh shuh ruh ka khubor  ka iathuh ba u Chamoli u la lah ruh ha ka ban khur takma  na ka jingialehkai Shot-Putt ki shynrang ha ka F53-54, hynrei mynta ka kynti u la lah ban khur ia ka takma Rupa  na katei kajuh jingialehkai.
Kiwei pat ki ar takma Rupa  ia kaba lah khur da ki nongialehkai ka ri ki long ka Jothi Adivappa Hosur na ka jingiakob  mareh 1500m  ki kynthei ha ka T11[2/3] bad u Sandeep na  ki shynrang ha ka 1500m.
U nongialam jong ka United Nations (UN) u Antonio Guterres ha ka Sngi Saitjaiñ u la ther pyrshah ia ki ri ba heh spah jong ka pyrthei ha kaba u la ong ba kitei ki ri kiba la bit- la biang ialade, kim pyrkhat shuh ia ka ioh ka kot jong kiwei pat ki ri kiba dang duk bad ba dang rit.
Namarkata, kitei ki ri ki shu pynkiew bad thlieh dor ia umphniang bad kumjuh ruh ha kiwei ki liang kiba bun, khlem da pyrkhat bad sngewthuh ia ka bor jong ki ri ba rit- ba ria.
U Guterres u la ban jur ruh ba baroh kito ki ri kiba la kham bit- kham biang, ba ki dei ban pynmih kyrpang kumba $500 Billion ha ka shi snem, kum shi bynta ban ioh ban iarap ia kito ki ri kiba dang duna bun ha ki liang baroh, khnang ba kan iarap ban kyntiew lem ia ka ioh ka kot jongki kumba long lem kiwei pat ki ri kiba la bit la biang.
La ong ba ka jingiakynduh lang jong kumba 46 tylli ki ri kiba la kham bit kham biang (Least Developed Countries ‘LDC’) la ju pynlong ha man ka 10 snem, hynrei katei ka jingiakynduh lang ka la sangeh noh shipor naduh ba wan ka khlam Coronavirus ha kine ki 3 snem ba la leit.
Kumta ruh la ong ba ka Afghanistan bad ka Myanmar, kiba long ki 2 tylli ki ri napdeng ki ri kiba duk tam ha ka pyrthei, kim shym lah ban iadon lang ha katei ka jingialang ba la pynlong ha Doha namar ba ia ka sorkar jongki ym pat shym la pynithuh da ki dkhot jong ka UN.
Ym shym don ruh uwei napdeng ki nongialam jong kito ki ri kiba la bit la biang bha, u ban iadon lang ha katei ka jingialang.
U nongaiktien jong ka seng Congress ha West Bengal u Kaustav Bagchi ha ka sngi Saitjaiñ u la shahkem na ka ïingsah jong u halor ka jingshah kynnoh ba u  la kynthoh pyrshah ïa ka Myntri Rangbah jong ka jylla ka Mamata Banerjee, la ïathuh ki heh pulit.
Ka la don ka kynhun kaba bun jong ki pulit ka Burtolla kiba la pynlong ïa ka jingleit khynra ha ka ïingsah jong u Bagchi kaba don ha Barrackpore ha North 24 Parganas distrik ha West Bengal ha ka por 3.
30 mynstep bad kem noh ïa u, u la ong.
Ka la don ka jingmudui kaba long pyrshah ïa u Bagchi ha ka jaka treikam jong ki pulit ka Burtolla ha ka sngi Thohdieng halor ka jingshah kynnoh ba u la kren pyrshah ïa ka Myntri Rangbah.
“Ngi la kem noh ïa u Kaustav Bagchi na ka ïingsah jong u kaba don ha Barrackpore.
Ngim lah ban batai ei ei shuh nalor nangne ha kaba ïadei bad ka jingjia.
Ki heh pulit jong ngi ki la ïakren bad u," la ong u heh pulit ha ka jingïakren bad ki nongthoh khubor.
U Bagchi, uba long u nongïasaid aiñ u la kynthoh jur pyrshah ïa ka Myntri Rangbah bad ïa ka heh nongïalam jong ka seng Trinamool Congress ka Mamata Banerjee halor ka jingthombor jong ka da ka bor ïa u President jong ka West Bengal Pradesh Congress Committee u Adhir Ranjan Chowdhury hadien ba la jop ka seng Congress ha ka ilekshon shiteng samoi ha Sagardighi.
Hadien ka jingshahkem, u Bagchi u la shah ïalam sha ka jaka treikam jong ki pulit ka Burtolla wat lada ki nongbud jong ka seng ki la pynlong ïa ka jingïakhih kaba jur habar ka jaka treikam jong ki pulit.
U Bagchi u la shah pynngat ha kiba bun ki kyndon jong ka IPC kynthup hapoh ka 120(B), 504, 506 bad halor kiba bun kiwei pat ki kyndon, u la bynrap.
Ïa ki Licence jong ki 6 ngut ki nongpynmih dawai jyrhoh ha Maharashtra la pynduh noh namar ka jingpynkheiñ  jong ki ïa ki kyndon, la ong ka sorkar jylla ha Legislative Assembly.
U Myntri jong ka Food and Drugs Administration u Sanjay Rathod u la ai ïa kane ka jingpyntip ha Assembly ha ka sngi Thohdieng katba u dang ai jubab halor ka jingbuh jingthoh jong u MLA jong ka seng Bharatiya Janata Party (BJP) u Ashish Shelar bad kiwei pat.
Ka dawai jyrhoh ba la shna da ka kompeni kaba don ha Noida ha Uttar Pradesh ka la shah pynshisha ba ka la long ka daw jong ka jingïap jong ki 18 ngut ki khynnah ha Uzbekistan ha u snem ba la lah.
Ki pulit jong ka Noida ha ka sngi Thohdieng ki la ong ba ki la kem ïa ki lai ngut ki nongtrei jong ka kompeni.
U Rathod u la ong ba ka sorkar Maharashtra ka la pynlong ïa ka jingtohkit pyrshah ïa ki 84 ngut na ki 108 ngut ki nongpynmih dawai jyrhoh ha ka jylla.
Saw ngut napdeng jong ki ki la shah hukum ba ki dei ban sangeh noh shi syndon ha ka ban pynmih dawai katba ïa ki Licence jong ki 6 tylli ki kompeni la pynduh noh, u la ong.
Ki la don kumba 17 tylli ki kompeni shna dawai kiba la ïoh shithi maham ha kaba ïadei bad ki jingpynkheiñ kyndon jong ki, la bynrap u Myntri.
U Shelar u la ong ba ka jingïap jong ki 66 ngut ki khynnah ha Gambia kumba la pynshisha la ong ba ka la dei na ka daw jong ka jingdih ïa ki dawai jyrhoh ba la shna ha India.
Hynrei u Myntri u la ong ba ka kompeni kaba la shah mudui halor ka jingpynkheiñ kyndon, ha katei ka jingjia, ka dei kaba ha Haryana bad ba kam shym  don kano kano ka jaka shna ne pynmih dawa kaba ha Maharashtra.
“Ha kaba ïadei bad kane, ngi la shim da ka lynti kaba pyrkhing pyrshah ïa ki nongpynkheiñ kyndon.
Ngi la pyntikna ba ïa ki World Health Organization’s GMP (good manufacturing practices) Certification-related Rules bad Certificate of Pharmaceutical Products la dei ban bud da kine ki jaka pynmih bad shalan dawai na ka jylla,"  u la  bynrap.
U heh ba dei khmih halor kane, u Sanjay Shirsat u la ong ba lada don kumba 20 per cent ki jaka pynmih dawai ki ban shah khynra kamut ba ka la don lypa ka jingpynkheiñ ïa ki kyndon, ka la donkam namar  kane ban shim khia khnang ba kan ym long ka jinglehkai ïa ka jingim bakordor jong ki briew.
U Rathod u la ong ba ki la don kumba 996 tylli ki jaka pynmih dawai Allopathic ha ka jylla, 514 tylli ki dei kiba la shalan ïa ki dawai shabar ri.
Ki pulit ki la ïoh ban kem ïa ki 18 ngut ki nong Bangladesh, kynthup 10 ngut ki kynthei, na Thane distrik kaba don ha Maharashtra hadien ba la lap ba ki la sah beaiñ ha kane ka ri,  la ïathuh ki heh pulit ha ka sngi Saitjaiñ.
Ïa kitei ki briew la kem da ki pulit jong ka Navi Mumbai ha ka por shiteng synñia jong ka 1 tarik, Lber bad ka 2 tarik, Lber, u la ong.
“Ki pulit ki la ïoh jingtip ba ki la don kumba katto katne ngut ki nong Bangladesh ki ban sa leit ïashim bynta ha ka jingkhawai jong ka jingdap lyngkhuh snem jong ka jingïathoh shong kurim jong uwei napdeng jong ki ha kawei ka ïing kaba don ha ka thaiñ Ghansolio kaba don ha Navi Mumbai.
Kum shi bynta ban leh ei ei halor kane, ki heh jong ka kynhun Crime branch jong ki pulit ka Navi Numbai ki la pynlong ïa ka jingleit khynra ha  ki ïing ha katei ka thaiñ ha katei ka miet,"  la ïathuh u heh pulit jong ka jaka treikam kaba don ha Rabale.
Ki la don kumba 10 ngut ki kynthei bad 8 ngut ki shynrang kiba la shahkem ha ka por ba don katei ka jingpyntreikam naba la lap ïa ki ba ki la sah ha katei ka jaka naduh kumba shi snem ba la leit wat lada ki kot ki sla kim treikam shuh ha ka ban ai jingbit ba kin sah ha kane ka ri,  u la bynrap.
Kine kiba la shah kynnoh ki la shah pynngat ha ka Foreigners Act, 1946 bad kumjuh ruh ha ka Passport (Entry into India) Rules, 1950 bad ka jingtohkit ha kaba ïadei bad ka jingjia ka dang ïai bteng, la ong ki pulit.
U B.
Dhiraj napdeng ki shynrang bad ka Simranjeet Kaur ki long napdeng ki nongialehkai siat Khnam ba tbit tam jong ka ri  ha ka kyrdan iakhun paramarwei ha ka Recurve jong ki kylla iaknieh kyrdan jong ka lympung ialehkai ba mynta ha Shanghai ka Archery World Cup Stage-2.
Ha kata ka jingiakhun jong kitei ki ar ngut, u Dhiraj u la lah ban siat haduh 656 dor-thong  na ka bynta ban khur shalade ia ka jaka ba 13, katba ka Simranjeet pat ka la lah ban kamai haduh 648 dor-thong na ka bynta ban ioh ia ka jaka ba phra.
Shuh shuh ki rangsiat Khnam ka ri kata u Atanu Das (638, 44 th), Neeraj Chauhan (638, 47 th) bad Tarundeep Rai (631, 57 th) bad ki nongsiat napdeng ki kynthei kata ka Bhajan Kaur (638, 17 th), Ankita Bhakat (630, 24 th)  bad Aditi Jaiswal (618, 42 nd) ki long kiwei pat ki nongialehkai kiba la mihkhmat ia ka ri kiba dang iaisah ha katei ka lympung ialehkai.
Ka kynhun ialehkai jong ki shynrang ka lah shah buh ha ka jaka ba phra da 1932 dor-thong, katba ka kynhun jong ki kynthei ha ka jak aba saw da 1916 bad ka kynhun ba mar shijur ha ka jaka ba san da 1304 dor-thong.
Ha ki rynsan iakhun jong ka Compound, ka kynhun ialehkai ki shynrang kaba kynthup ia u Ojas Deotale, Rishabh Yadav  bad Prathamesh Jawkar, ki lah ioh da ka ‘Bye’ bad  pynliem ruh ia ka Indonesia da 236-228 ha shuwa ba kin shah pynliem noh da  231-234 ha ka Mexico.
Ka kynhun ialehkai jong ki kynthei kaba kynthup ia ka V.
Jyothi Surekha, Aditi Swami  bad Avneet Kaur ka lah ioh da ka ‘Bye ha ka kylla iakhun kaba nyngkong, hynrei kaba lah shah pynliem noh da 228-231 ha ka Chinese Taipei.
Ka Nationalist Democratic Progressive Party Legislature Party (NDPPLP) jong ka Ïing Dorbar Thaw Aiñ ba 14 jong ka jylla Nagaland ha ka jingïalang ba la pynlong ha ka shlem treikam jong ka seng, ka la jied ïa u Neiphiu Rio kum u nongïalam bad pynkhamti ruh ha u ba un ïalam ïa ka sorkar kaba yn sa thaw thymmai.
Ha katei ka jingïalang, na ka liang ki nongïalam jong ka NDPPLP ki la ai ïa ka jingkhublei kyrpang ïa ki nongshong shnong jong ka jylla kiba la lah sa shisien ban shaniah bad ai jingkyrshan hapoh ka jingïalam jong ka NDPP bad kumjuh ruh hapoh ka jingïalam jong u Myntri Rangbah – Neiphiu Rio ha ka ilekshon kaba la dep.
Ha katei ka jingïalang ba la pynïaid da u Secretary General ka NDPP – Abu Metha, u Rio bad u President jong ka seng – Chingwang Konyak la ai ïa ka jingkhublei Kitbok kitrwiang ïa baroh ki MLA jong ka seng NDPP kiba dang shah jied ban long ki nongmihkhmat ha Ïing Dorbar Thaw Aiñ.
Na ka liang kitei ki nongïalam ki la kyntu ïa baroh ki dkhot ba kin trei shitom na ka bynta ka bha ka miat jong ki nongshong shnong ka jylla bad kumjuh na ka bynta ban pynurlong ïa ki kular kiba ki la khlei hashwa ban pynlong ïa ka ilekshon.
Na ka liang ka NDPPLP ka la pynbna ruh ba kan trei na ka bynta ban wanrah ïa ka shong suk shong saiñ bad kumjuh ruh ïa ka roi ka par na ka bynta ka jylla Nagaland – ban kyntiew ïa ka jylla sha ki kyrdan kiba kham shaneng.
U Myntri Sorkar Pdeng u ba dei khmih ïa ka Tnat Pynïaid Aiñ, u Kiren Rijiju ha ki khyndiat sngi kiba la leit noh u la ong ba ka imlang sahlang ne ka ri kin nym lah ban rakhe sngewbha ïa uno uno u mawjam lada ki ‘riew kynthei bad ki khynnah rit kim shym la ïoh mad ïa ka shong suk shong saiñ.
U la pyntip ba ka kam shah leh be-i-jot bad shah thombor jong ki khynnah rit ka dei kawei na ki kam kaba sang tam ba ka imlang sahlang ka la ïakynduh ïa ki jingeh kumno ban tehlakam.
Ïa kitei ki kyntien, u Myntri u la pynsngew ha ka rynsan (national conference) kaba la pynlong halor ka matpdeng ‘Child Sexual Abuse Material".
Ïa katei ka rynsan la pynlong da ka National Human Rights Commission (NHRC) ha Vigyan Bhawan, New Delhi.
Haba ai jingkren ha katei ka jingïalang, na ka liang u Myntri u la ong ba ïa katei ka rynsan la lah ban pynlong ha ka por kaba donkam kyrkieh; bad u la pynsgew ba na ka liang ka jong u, u don ïa ka jingkyrmen kaba khraw ba katei ka rynsan kan lah ban pharia ïa ka khubor kaba bha tam na ka bynta ban wanrah ïa ki lad ki lynti kiba janai na ka bynta ban tahlakam bad rat dyngkhong ïa ki kam bymman kiba la pynhiar kyrdan arsut ïa ka imlang sahlang bad kumjuh ruh ïa ka ri hi baroh kawei.
Ha ka jingai jingkren jong u, u la kyntu ruh ba ka imlang sahlang ka dei ban ïatylli kawei na ka bynta ban wanrah ïa ka shong suk shong saiñ jong ki riew kynthei bad kumjuh ruh ki khynnah rit kiba dei ka lawei jong ka imlang sahlang bad ka ri.
Na ka liang ka jong u Myntri, u la ban khia ruh halor ki mat kiba ïadei bad ki jingeh bad jingshah thombor bad u ka kyntu ïa ki lad treikam bad kumjuh ruh ïa ka imlang sahlang ba kan ïatrei lang kawei na ka bynta ban rat dyngkhong ïa ki kam beaiñ pyrshah ïa ki khynnah rit.
Kat kum ki jingïoh lum khubor la ïathuh ba na ka liang u Myntri u la leit ban plie paidbah ïa katei ka rynsan ha ka sngi Palei ba la dep ha ryngkat ka jingïadon lang jong u Chairperson jong ka NHRC – Arun Kumar Mishra, ki ophisar rangbah jong ki tnat sorkar bapher bapher, ki ‘riew shemphang, bad kiwei kiwei ki kynrem ki lyndan.
U Myntri Rangbah jong ka jylla Mizoram, u Zoramthang ha ki khyndiat sngi kiba la leit noh u la ïathuh ba ka jingpyntreikam ïa ki skhim kiba ïadei bad ka jingpynbiang ïa ki lad jingsumar na ka bynta ka koit khiah ka dei kawei na ki prokram kaba kyrpang tam jong ka sorkar jylla kaba la pyntreikam hapoh ka prokram Socio-Economic Development Policy (SEDP).
Ha ka jingai jingkren hapoh Ïing Dorbar Thaw Aiñ, na ka liang u Myntri Rangbah u la ïathuh ba ka sorkar ka jong u tad haduh kane ka kynti ba mynta ka la lah ban pyllait ïa ka mang tyngka kaba haduh T.
150 klur hapoh ka SEDP na ka bynta ban pyntreikam ïa ki skhim pynbiang lad jingsumar ha ki snem mang tyngka naduh u 2019.
Haba ai jubab hadien ka jingshah kylli jingkylli ha u nongïalam ka Congress (Zodintluanga Ralte), na ka liang u Zoramthanga u ba dei ruh u Myntri u ba bat ïa ka tnat Planning & ProgrammeImplementation u la pyntip ba hapoh ka SEDP, ka sorkar jylla ka la pyllait T.
10 klur ha u snem 2020-21, T.
10 klur ha u snem 2021-22 bad T.
20 klur ha u snem 2022-23 na ka bynta ban pyntreikam ïa ka Mizoram State Health Care Scheme (MSHCS).
U la ïathuh shuh shuh ba na ka liang ka sorkar jylla ka la pan ruh ïa ka ram (loan) kaba haduh T.
1,000 klur na ka Asian Development Bank (ADB) ban pyntreikam ïa ki skhim kiba ïadei bad ka jingpynbiang ïa ki lad jingsumar ha jylla.
U la ïathuh ba ïa katei ka sienjam ban shim ïa ka ram la dep ban mynjur da ka Sorkar Pdeng, ka ban siew ïa T.
720 klur bad ka sorkar jylla pat kan siew ïa ka T.
280 klur kaba sah.
Hapoh ka skhim MSHCS, na ka liang ka sorkar jylla ka pynbiang ïa ki lad jingïarap haduh T.
2 lak sha ki nongïohmyntoi ha ka shi snem.
Haba phai sha kawei ka khubor pat la ïathuh ba dang ha ki khyndiat sngi kiba la leit noh, na ka liang u Myntri ka Tnat Koit Khiah jong ka jylla – Dr.
R.
Lalthangliana u la pyntip ha Ïing Dorbar Thaw Aiñ ba na ka liang ka sorkar jylla kam pat shym la lah siew ïa ki bill (medical) kiba la kot shaduh ka T.
66.
2 klur sha ki 23,421 ngut ki nongïoh myntoi.
U la ïathuh ba kitei ki ‘bill’ ki la sahteng naduh u bnai Risaw jong u snem 2021.
U kyrtong ka UDP na Sohra konstitwensi, u Bah Titos Chyne, u la ong ba lada ka shlem treikam jong u SDO Sohra Civil Sub Division kim lah ban ñiew biang ïa ka vote ha katei ka konstitwensi um banse ban hap ujor sha ka Election Commission ka ri India ne sha ka ïingbishar ban ïoh ïa ka jingbishar kaba hok.
U la ong ka jingshah rem ka jong u da 15 vote ha u kyrtong ka PDF ha Sohra konstitwensi ka dei ka bym lah ban mutdur namar ki don ki polling station kaba u don jingartatien, dei na kata ka daw ba u kwah ban phah ñiew biang ïa ki vote.
Kum ban shu pynkynmaw, haba u Bah Titos u sngew artatien hadien ba la dep ñiew vote, u la thoh shithi sha u Chief Electoral Officer (CEO) ka jylla ban phah ñiew vote biang bad u Joint Chief Electoral Officer u la phah da ka jingthoh sha u SDO (Election) Sohra Civil Sub Division ban khot ïa ka jingïalang bad u kyrtong uba la ujor.
Haba ïakren bad u Bah Titos u la ïathuh ba haduh mynta ka shlem treikam jong u SDO Sohra Civil Sub Division kam pat khot ïa kata ka jingïalang ban pynbeit ïa katei ka kam.
Nangta u la ïathuh hadien ba la dep ñiew vote, ki election agent ha ka jingbym poi pyrkhat kumba shoh tyndep ki la mih noh na ka jaka ñiew vote.
“Haba nga la shah rem da 15 vote, kum u kyrtong ryngkat ki nongkyrshan ngim sngewhun namar haduh ka kylla ba hynriew nga tam ma nga haduh 437 vote, hynrei ha ka kylla ba hynñiew, nga shah tam tang 11 vote bad 4 vote nga shah tam ha ka postal ballot, dei na kane ka daw nga kwah ban ñiew biang" u la ong.
Namar kata, u la ïathuh ba ynda ka tnat ilekshon u SDO Civil ka la khot ïa ka jingïalang un sa kdew ïa kita ki polling station kiba u kwah ban ñiew biang.
Ki ’riewngeit ka Balang Presbyterian ha ka Sngi U Blei ki la wan poi sha ka Jingïaseng Samla jong ka KJP Synod Mihngi kaba Arphew-wei (XXI) kaba la long ha ka Balang Presbyterian Moodymmai Neiñ, Moodymmai District, Wahïajer Moodymmai Presbytery halor ka phang “Ïengskhem bad Longshlur".
Kane ka jingïaseng ka la sdang naduh ka 3 tarik bad kut ha ka Sngi U Blei.
Ha ka por 10.
30 baje mynstep la ïoh ka jingrwai pynrhem mynsiem na ka Jingïaseng Samla Balang Khimusniang bad ïa ka khubor na ka ktien U Blei la sam da u Rev.
S.
D.
Lanong.
Ha kane ka sngi, u Rev.
Lanong u la sot na ka shithi 1 u Petros, 2:9, kaba u la buh ïa ka phang pdeng ka dor jong ka jinglong Khristan ha kine ki sngi kiba mynta.
U la ong ki Khristan ki dei kiba la khot da u Blei na ka jingdum sha ka jingshai bad bun ki Khristan ki long kumba long ka sopti haba sngew donkam ïa ka, ki phong bad ha bym sngew donkam ki law na ka met.
U la pynkynmaw ïa ki Myntri jong ka Hima Sohra kiba la kyrpad ïa u Syiem Borsing ban ieh noh shipor ïa ka jinglong Khristan khnang ban thung Syiem biang ïa u ha kata ka khet kaba u don bad u Borsing Syiem u la ong ba U Jisu um dei ka sopti kaba lah ban law katba mon bad wei ba la phong la phong shi junom.
Katba ha ka jingïaseng ba-ar, ïa ka khubor na ka ktien U Blei la sam da u Rev.
E.
K.
Mujat kaba u la pynshong nongrim na ka kitab 1 u Samuel – 30:8.
Hadien ka jingkren ïa ka khubor jong U Blei la ïoh ïa ka jingrwai ‘Choir’ na ka Jingïaseng Samla Balang Latawor, Jingïaseng samla Balang Sohkha, Jingïaseng Samla Balang Samatan bad Jingïaseng Samla Balang Lad Basic, Jingïaseng Samla Balang Kairang, Jingïaseng Samla Balang Maskhal, Jingïaseng Samla Balang Moodymmai Neiñ bad Standing Choir Jingïaseng Samla KJP Synod Mihngi.
U nongïalam ka Voice of the People Party (VPP), Bah Ardent M.
Basaïawmoit u la ong ba ka National People’s Party (NPP) ka pyrshang ban pynthame ïa ki paidbah namar ka sngewthuh ba ka VPP ka dei ka seng kaba jwat ban ïakhun.
“Nga kwah ban pynsngewthuh ïa kito ki ’riew wohdong wohnia kiba pyrshang ban pynthohbria ïa ka VPP ba ka ïatreilang bad ka TMC…na bynta kito, nga da kyrpad ïa ki ba kin da pule bad peit bha ïa ki jinglong-jingman namar ka dei ka jingleit kyrshan ïa ka UDP kaba dei ka seng ’riewlum ka ban ïalam ïa ka Sorkar bad kam dei ka jingleit kyrshan ïa ka TMC," la ong u Bah Basaïawmoit.
Haba kdew ba ki paidbah ki dei ban bishar bha ïa kiba kum kitei ki jait briew ne kynhun, u la ong, “Ka NPP mynta ka la sngewthuh ba ka dei tang ka VPP ka seng kaba jwat kaba kin hap ïakhun.
Na kata ka daw ki pyrshang ban pynthame ïa ki paidbah da kaba ong ba ka seng ka don ka jingïadei bad ka TMC.
"Na ka liang utei u nongïalam u la kren shai ba lada long katba long ne jia katba jia, ka seng kan ym lah ban ïatreilang bad ka NPP kaba la synshar bym hok ïa ka Jylla ha kine ki 5 tylli ki snem ba la dep.
U la ong ruh ba lada hap ban shong ha ka liang pyrshah, ka seng kan leh ïa kata, hynrei kan ym kynriah pat na ka nongrim jong ka.
Halor ka jingleit ai jingkyrshan jong ki seng ’riewlum, u la ong, “Ki nongkyrshan ka VPP kim donkam ban artatien ïa ngi, ngin ym shukor ne shet kylla ïa ki, ngin ïaineh ha ka nongrim bad ngi kyrpad ba kin ai ka jingkyrshan ïa ngi da kaba buh ïa ki jingduwai ba kyrpang ba ngin ïaid ha kine ki 5 snem hapdeng ki jingeh kiba bun ryngkat u paidbah bad ki nongrim kiba skhem jong ngi.
".
U Bah Donkupar Sumer u la ong ba ka jingshah rem u kyrtong ka UDP na Umsning konstitwensi ka daw baroh ka dei namar ka UDP ka la pynduh tiket ïa u tang namar ba wan u heh spah.
Kum ban shu pynkynmaw u Bah Donkupar u dei u President ka UDP Umsning circle, u la hap ban mih noh ban leit pynïasoh sha ka NPP namar ba ki la pynduh tiket ïa u hadien ba la wan rung da u Bah Sunshine Makri.
U Bah Donkupar u la kynnoh ba ka UDP Sengkmie ka sngap tang ïa u Bah Donbok Khymdeit marwei kaba la pynlong ïa ka UDP ba kan liem ha Umsning konstitwensi; hynrei ïa u, uba la shakri ïa ka konstitwensi ki la kyntait noh.
“Lada ngin ïatreilang nga don jingkyrmen ba ka UDP ha Umsning ka la ïoh beit ïa ka jingjop, hynrei namar tang ba wan ki heh spah ki kyntait noh ïa nga" u la ong.
Nalor kata, u la pynshai ruh ba ka jingrem noh u kyrtong ka NPP u Bah Jason Mawlong ha kane ka ilekshon ka dei namar ka jingmih kynsan u kyrtong ka VPP kaba don ïa ka shap u prah ka la tan lut ïa ki vote jong ka NPP.
Ha kajuh ka por u la ong ba ka jingrem u kyrtong ka NPP ka dei namar ba u la rung slem palat sha ka NPP ha kaba ka por ka la lyngkot ban leit pynshai sha ki paidbah.
U Bah Donkupar u ai jingïaroh ruh ïa u Bah Ardent Basaïawmoit uba dei u nongïalam jong ka VPP, wat la khlem don pisa; hynrei u kyrtong ka VPP ha Umsning u khlaiñ bha, katba u nongïalam ka UDP Bah Metbah um lah ban khring ïa ki paidbah kumba lah u Bah Ardent.
Ka North Eastern Indira Gandhi Regional Institute of Health and Medical Sciences (NEIGRIHMS) ka la rakhe ïa ka ‘13Annual Day’ ha ka 4 tarik mynta u bnai ha NEIGRIHMS.
Ka jingrakhe ka la sdang da ka jingrwai pdiang sngewbha na ki samla pule.
Ha katei ka jingrakhe, la ïadonlang u Prof.
(Dr.
) Balram Bhargava, Chief, Cardio-Thoracic Sciences Centre & Head, Department of Cardiology, AIIMS, New Delhi, uba long ruh u kongsan.
Haba ai jingkren, u la ban jur halor ka jingdonkam jong ki 3 tylli ki S – Samvedana (Empathy), Samvad (Communication) bad Sparsh (Clinical Touch), ha ka por ba sumar ïa baroh ki nongpang sha kito ki samla kiba dang shu pyndep ïa ka MBBS, MD/MS Post Graduate Residents & MSc.
Nursing.
Na ka liang jong u, u la pynsngew ruh ïa ka ‘13th NEIGRIHMS Annual Day Oration’.
U Prof.
(Dr) Nalin Mehta, Director NEIGRIHMS, u la kdew ïa ka jingdonkam jong ki nongrim ha ka liang ka jingsumar bad ka jingburom na bynta ki nongpang.
U la kyntu ruh ïa ki samla pule ban long kiba kloi ban ai ka jingsumar ïa ki nongpang.
U Prof.
Animesh Mishra, Registrar, NEIGRIHMS, u la ai ïa ka jingkren pdiang sngewbha, katba u Prof G.
K.
Medhi, Dean, NEIGRIHMS, u la kren shaphang ki kam bapher-bapher haba ïadei bad ka pule-puthi ha NEIGRIHMS.
Ha kane ka jingrakhe, u Prof.
(Dr.
) Balram Bhargava, Kongsan, u la aiti ruh ïa ki syrnot sha ki samla pule MBBS (2017 batch), MD/MS Post Graduate Resident, bad M.
Sc.
Nursing, ha ryngkat ka khusnam ‘Best Outgoing Graduate’ kaba la ai sha ka Dr.
Debabrita Chakraborty.
Nalor kane, la ai ruh ïa ka khusnam ‘Best Scientific Publication Award’ sha u Prof.
T.
Natung, HoD, Ophthalmology, Dr.
Pranjal Phukan, Addl.
Prof.
, Radiodiagnosis ha ka ‘Faculty Category’ &  sha Dr.
