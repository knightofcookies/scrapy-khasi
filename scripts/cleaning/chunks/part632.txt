Namar ba ka jingim jong ki ka tyllun sawdong jong ka rep ka riang, wat ki jinglehkmen ne ki jingpynd onburom jong ki shong katkum u jingthung uba kongsan uba ki rep.
Ka rukom jong ki Pnar bad ki War jong ka Distrik Jaiñtia ka dei ban pyndonburom ïa ka jingwan jong kane ka aïom da ki sur bad da ka jingkmen.
Naka bynta jong ki nongrep ka Pyrem ka dei ka por ban ai ka nguh ka dem ïa U Tre Kirod bad ka Bei Ramaw bad ban buh ka duwai ka phirat naka bynta ban ïoh ka jingïoh ot kaba dap pura.
Na ka bynta ban pdiang ïa ka aïom bad ban duwai ban nguh ïa U Nongthaw bad ïa ka Bei Ramaw, ki Pnar ki pyndonburom da ka Chad sukara, ki Khasi da ka Shad Suk Mynsiem bad ki War Jañtia pat da ka Rong Kusi.
Kane ka taïew ba la lah bad ka taïew kaban sa wan ka dei ka taïew kaba ki Raij bad ki shnong ki pyndon burom bad lehkmen ïa ka jingwan jong ka Pyrem ha ki shnong kiba pher bapher kiba ki don.
Ki Raij kum ka Mukhla, ka shnong Khliehtyrchi bad kiwei pat kila pyndep ïa ka Chad sukara jong ki, katba ki raid kum ka Ialong kin sa pynlong ïa ka Chad Sukra bad ka Noh Sakyriat jong ki ha ka 25 tarik jong une u bnai.
Hynnin ka sngi ka Seiñ Raij Chnong Sabah-muswang kala pynlong ïa ka Chad Sukara ha ka madan shnong ha kaba u paid byllien ula wan ban ïashim bynta.
Kane ka jinglehkmen ka dei ruh ka kabu ïa ki khun samla jong ka shnong ba kin pyni ïala ka rukom shad tynrai jong ki ha ki khor ki khriam kiba itynnad kiba ki phong.
Ki jingshad tynrai kiba la pyninam mynta ka sngi ki long kum ka chad nongrep, ka chad rwai Chad pliang 12 ngut, chad pliang 4 ngut, chad pliang 2 ngut bad kiwei pat ki rukom shad tynrai kiba u mynbarim ula buh pateng.
La ïoh ruh ïa ka chadpliang naka Sein Raij Shnong Sabahmuswang.
Ki khun samla kila pynpaw pyrthei ruh ïala ka sap ka phong da kaba rwai ha ryngkat ki jingtem da ki tiar tem tynrai kumba la pynmyllien uba rim.
Ha ka jinglehkmen Char Sukara jong ka Seiñ Raij Shnong Sabah-muswang la ïoh ruh ïa ka jingkren na u Wailadmiki Shylla uba long MLA jong ka thaiñ, u Brightstar Chyrmang MDC, u Pura mon Kynjin Daloi ka eleka Jowai, u Helping Phawa uba mihkhmat ïa ka Raij Tuber, Rijan Kyndait Secre tary Shnong, u Phawa, Telme Phawa, u Dr.
H.
H.
Mohrmen u nongtreimon sngewbha bad kiwei kiwei.
Ïa ka jingïalang la pynïaid da u Carlin Phawa uba long u President ka Seiñ Raij Shnong Sabahmuswang.
Khliehriat Iaïong 18: Ka National Hynñiewtrep People East Jaiñtia Hills District kaba hapoh ka jingialam u President u bah Nangkhrawbor Dkhar mynta ka sngi ki la noh jingiarap da ka khung pisa sha ka long ïing jong ka kong Duhkha Dkhar kaba dei ka lanot pluh iïng kaba la duh noh ïala ka ïing sah na ka daw ba bam duh ka ding kaba la jia myn ha ka step jong ka 15 tarik.
U bah Nangkhrawbor Dkhar, u la ong ba kum ka dak ka jingiarap sngewlem sha kane ka longkmie, ka ka seng katba lah la i bor ka la kner ki kti jingiarap sngewlem sha kane ka longiïng jong ka kong Duhkha Dkhar kaba ha Tuber kmaishnong.
Kiba la ïa don lang ha kane ka jingleit ai jingiarap ka NHTP ki kynthup u Waheh Shnong Tuber Kmai shnong, u ma Jiedlang Sana, u Finance Secretary NHTP East Jaiñtia Hills u bah Morely Ryngkhlem,, General Secretary, u bah Wasbor Manar, u bah Jurlang Dkhar, bad kiwei kiwei.
Khliehriat Iaïong 18: Hynne ka sngi na ka liang jong ka Seng Meghalaya People United Front East Jaiñtia hapoh ka jingïalam jong u president u bah kyrshan Blah ha ryngkat ka jingïadon lang u president jong ka ka Seng East Jaiñtia National Council Khliehriat circle u Ma Sanjoy Bareh ki la leit buh syndon da ka jingthoh hakhmat ka ophis treikam jong u Executive Engineer ka tnat MeECL ka ba don ha Mowakhu ka ba hap hapoh East Jaintia Hills, ha kaba ïadei bad ka jingbym don bording hapoh ka shnong Khliehriat East dong Pohshnong.
Na ka liang kitei ki ar seng ki la buh ruh ka jingkyrpad hakhmat ka ophis treikam ka MEecl ba kan sngewbha ban shimkhia lem mardor halor katei ka jingeh ka ba kum ki nongshong shnong ki la hap ban mad namar mynta la kumba artaiew kynthih katei ka shnong ka la mad jingeh namar ka jingbymïoh bording ka ba la ktah jur ruh khamtam ïa ki samla pule namar kim ïohlad ban pynleit jingmut ha ki jingpule ki jong ki khamtam ha ka por mynmiet.
Kumta na ka liang jong kine ki ar seng ki la dawa na kane ka tnat bording ba kan sngewbha ban maramot noh mardor ïa utei u transformer u bym shym la treikam shuh na ka bynta ka bit ka biang jong ki paidbah nongshong shnong.
Shuh shuh ha ka ba ïadei bad kane ka phang, na ka liang ka MPUF East Jaintia bad ka EJNC Khliehriat circle ki la ai por artaïew ïa ka tnat bording ban maramot noh ïa utei u transformer ba la sniew, bad ki la pynpaw ruh ba kin ym shongkli kti lada katei ka tnat bording kam shim khia ban pyntreikam ïa kane ka jingdawa ka jong ki.
Kane ka long aktkum u kyrwoh lyngba u president ka MPUF East Jaiñtia Hills, u Ma Kyrshan Blah.
Lyngïong, Ïaïong, 18: Ka jingjur jong ka ‘erïong ha kine ki khyndiat sngi ka la wanrah ïa ka jingjulor ki ïing ki sem ha kylleng sawdong.
Ha ka shiteng synïa jong ka 17 tarik mynta u bnai ka ïing ka kong Ai-ieid Kharryngki ha ka shnong Thainthynroh, Lyngïong Lyngdohship hapoh ka Mawphlang C&RD Block ka la julor jur.
Ha kane ka jingjia ym shym la don satia kano kano ka jingmynsaw lait noh tang ka jingjulor ka ïing.
Nalor katei ka ïing kaba lah kham julor, ki don sa katto katne kiwei ruh ki ïing kiba lah shah ktah.
Kum ka jingkyrshan bad ai mynsiem ïa ka shnong bad khamtam ïa katei ka longïing kaba la mad ïa katei ka jingshah pynjulor ha ka bor jong ka mariang, na ka liang u bah Staising Kharbteng uba dei u trai shnong ka thaiñ ha ka step jong ka 17 tarik hi ha ryngkat ki paralok ki la leit ban ïa kynduh ïa katei ka longïing ha ka jingdon ryngkat i bah Banraplang Kharbteng uba dei u Rang bah Shnong bad kiwei kiwei.
Na ka liang u bah Banraplang Kharbteng u la ïathuh ba kum ki nongpynïaid shnong tang shu ïoh jingtip halor ka jingpynjulor ka ‘erïong ïa ki katto katne ki ïing ki sem ha shnong ki la shimkhia ban wad ïa ki jingshah pynjulor bad shem ba ka ïing ka kong Ai-ieid Kharryngki ka lah kham julor jur.
Kumta halor kane ki la pyntip sha ki nongmih khmat ka thaiñ halor katei ka jingjia bad ruh sha kiwei kiwei ki ‘riew rangbah da kaba ai khublei ïa u bah Staising Kharbteng uba la wan ban ïadon ryngkat bad ka shnong khamtam bad katei ka longïing tang ha i por ba lyngkot ba ïoh jingtip halor kane ka jingjia.
Halor kane ka jingjia na ka liang ka shnong ka kyrpad ïa ki bor sorkar ban shimkhia ban ai ki lad jingïarap ba kyrkieh ïa katei ka longïing khnang ban yn lah ban maramot noh mardor.
Jowai, Ïaïong 18: Ka Village Organi zation Priang ha ryngkat ka Khasi Student Unit (KSU) Priang Unit mynta ka sngi 18 tarik kila pynlong ïa ka prokram ai jinghikai (Awareness Programme) halor ka phang shongkha dang khynnah (Child marriage) ha ka shnong Priang West Jaiñtia Hills District.
Ha kane ka sngi ïa ka prokram la pyn ïaid da ka kong E.
Sajem kaba dei ruh ka President jong ka VO Priang ha ryngkat ka jingïadon lang u Officer in-charge jong ka Saphai Out Post, u Doctor in-charge jong ka Iooksi PHC lem bad kiwei.
La ïoh ruh ban kren pdiang da u President jong ka KSU Priang Unit samla B.
Sohtun, naka liang u OC Saphai Out Post ula ai ka jingkren da ki kyntien sneng kiba ïa dei bad ki kyndon aiñ.
Ula maham ruh ba lada don kiba shongkha dang khynnah ki lah ban ngat ha ki kyndon aiñ bapher bapher kum ha ka PACSO Act.
U Asst.
General Secretary ka KSU WJHDU samla Balawantei Suchiang ha ka jingkren ula pynsngew ba ym slem shuh ka seng kan sa phah jingthoh sha ki bor jong ka aiñ bad lada u ne ka bashong Kha hapoh ka rta ba dang rit ki lah ban shah pynshitom.
Na ka liang u Dr in-charge jong ka PHC Dr.
S.
Nartiang ula batai bniah bha ïa ki nongshong shnong ha kaba ïadei bad shongkha dang khynnah, u ong ruh ba lada don kiba shongkha hapoh ka rta kaba dang rit kin sa duh noh ïa ka jingkoit jingkhiah bad kan ktah ruh ïa ka imlang sahlang.
Ha kane ka sngi la wan ban ïadonlang da u Waheh shnong Priang bad la pynphuh pynphieng shuh shuh ïa kane ka sngi da ki jingshat tynrai bad ka drama lyngkot na ki dkhot jong ka VO Priang.
Shillong, Ïaiong 18: U Symbud Myntri Rangbah ka Jylla Bah Prestone Tynsong hynne ka sngi nyngkong, ula kyntu ïa u Myntri Rangbah barim bad Nongïalam ka Liang Pyrshah Dr Mukul Sangma ba un sangeh ïa ka jingleh Politics halor ka kam ïapynbeit khappud.
“Nga sngew ba u LO u dei ban don ka jingkitkhlieh lem haba kren halor kane ka kam ym ban pynkulmar jingmut ïa ki nongshongshnong ka Jylla.
Nga kynty ïa u ban sngewbha ban iasnohkti lang bad ka Sorkar.
Nga sngew ba phi dei ban iaroh ïa kano kano ka rai lane ka MoU bala iasoi ym ban shu leh politics namar kane ka kam ka dei ka kam ïap kam im jong ka pateng ban wan" ong u Bah Prestone haba ïakren bad ki nongthoh khubor.
U Symbud Myntri Rangbah ula kynthoh ïa kane halor ka jingkynnoh jong u Dr Mukul Sangma ba ka Sorkar Meghalaya Democratic Alliance (MDA) ba ïalam da ka National Peoples Party (NPP) kala shah pynngop da kaba iasoi ïa ka soskular bad ka Assam ban pynbeit ïa ki 6 tylli ki jaka ba ïakajia napdeng ki 12 tylli.
U Bah Prestone ula ong ba ka Sorkar barim ba ïalam da u Dr Mukul Sangma ka dei ka sorkar kaba shim rai khlem ka jingtip lang jong ka Kynhun Myntri halor ka kam ïapynbeit pud bad kynnoh ba une u Myntri Rangbah barim ym ju sam lem ïa ki jingtip halor ki 12 tylli ki jaka ba ïakajia.
“U (Dr Mukul)la pynkhreh hi ïa baroh ki jnit ki jnat bad phah lut sha Assam.
U dei ma u, uba leh ïa baroh.
Watla nga donlang ha ka Sorkar ha katei ka por hynrei ngam ju ïoh jingtip ïa kita ki jaka ba don hapdeng ka jingïakajia" ong u Bah Prestone.
“Ha ka por ba u Dr Mukul u dang long Myntri Rangbah ka Jylla, ka Sorkar Jylla kala ithuh ba ki don tang 12 tylli ki jaka ba ïakajia bad halor kane, ka sorkar kala phah ïa ka thup kyrteng jong kine ki jaka sha Assam ha u snem 2011" ula bynrap.
Haba pynpaw ba ka Sorkar MDA ka ieng skhem halor ka thup bala aiti sha Assam ha u snem 2011, u Bah Prestone ula ong “Mynta ngi la poi ha ka khep ba ap satang ïa ka por ba ka Sorkar India lyngba ka Surver of India kan wan ban pynthikna khatduh ïa u pud u sam jong ka Meghalaya bad Assam, ka ban long shen".
U Symbud Myntri Rangbah ula kren ruh halor ka kam jong ka Maikhuli bad buh jingkylli la u Dr Mukul Sangma ula leh aiu halor ka lum jingtip ba don ha kane ka shnong.
“Ka dei ka sorkar kaba leh …kumjuh ruh ka long ïa ka West Khasi Hills.
Ha katei ka por, nga la ïathuh ha phi ba ki don katto katne ki jaka kiba la shim da ka Assam hynrei um ju kren eiei halor ki jingïakajia.
Haba um shym la kren eiei ïa kine ki jaka, ka mut ba ma u hi ula pynbna ba kine ki jaka ki hap sha Assam hynrei balei pat mynta ba u kynnoh ïa ngi" ula ong haba buh jingkylli ïa u Nongïalam ka Liang Pyrshah ban kren hok ïa kane.
Ha kajuh ka por, u Bah Prestone ula kyntu ruh ïa baroh ki seng saiñ pyrthei ba kin kiar na ka jingleh politics halor ka kam ïapynbeit pud bad kumjuh ruh ïa ka kam pynkynriah ïa ka Them Metor na Them Iew Mawlong.
“Ki briew ki lah ban don la ki jong ki jingsngew hynrei nga sheptieng ba ka lah ban don ka jingbishni naba tang hapoh ka shisnem, ngi (MDA) la lah ban poi haduh une u khep.
Nga sheptieng ba ki briew ki pyrkhat ïa ka politics.
Namar kata, halor ka kam khappud bad Them Metor, nga kyntu ïa ki seng saiñ pyrthei ba kin kiar na ka jingpynlong kam politics" ula ong.
“Ka Sorkar MDA kam shym la leh politics eiei ruh em halor kine ki kam.
Kaei kaba ngi leh ka dei namar ba ngi pyrkhat ïa ka pateng ban wan.
Wat ong ba ngi shu rai kyrkieh naba la 50 tylli ki snem ym shym la don ba nud ban pyn beit ïa kane ka kam" ula ong.
Halor ka jingpyrshah ïa ka MoU, u Symbud Myntri Rangbah ula pynpaw ba um lah satia ban sngewthuh balei ba katto katne ki nongïalam kim sngewthuh ïa kane.
“Nga la ïohi ïa ka jingkren jong uwei u Nongïalam na ka Congress ba u Conrad Kongkal Sangma ula kamai da ki klur tyngka na kane ka soskular pynbeit pud.
Kane ka dei ka kam khynnah, nga kyntu ïa ki Nongïalam ba shisha ba kin kiar na ka jingkren khynnah la kumba ka dei ka kam kaba suk ban shna pisa na ka kam khappud bad Them Metor.
To ngin iatreilang bad ka Sorkar naba ngi don hangne na ka bynta ka Jylla bad ki paidbah la ka dei ka kam pynbeit pud lane ka Them Metor.
Ngi la kut jingmut ban pynbeit ïa kine ki kam" ula ong.
Nongpoh, Ïaiong 18: Ban pynpaw ïa ka jingpyrshah halor ka jingbym hun ïa ka rukom pynbeit pud pynbeit sam ka sorkar Meghalaya bad ka sorkar Assam ha ka kyrdan ki Myntri rangbah, ka Raid Warmawsaw Umsohbar mynta ka sngi ka la lum la lang ïa ki nogïalam Shnong bad ki paidbah nongshong shnong ki hynriew tylli ki ki shnnong kiba markhap pud ka Assam na ka bynta ban ïa kren halor kine ki kam pynbeit pud ba bun na ki paidbah nongshong shnong katei ka thain Khappud kim hun satia ïa kane ka jingpynbeit pud ba bun ki jak aba dang hap ha Meghalaya ki leit noh sha ka jylla Assam.
Ïa kane ka jingïakynduh lang la pynlong ha Madan Bakhlapara ha kaba ki nongïalam shnong bad ki paidbah na ki hynriew tylli ki shnong ki la shim bynta ban ïa kren bad ban pynpaw ïa ka jingpyrshah ba kim hun satia ïa kane ka kam pynbeit pud pynbeit sam hapdeng ka Assam bad ka Meghalaya.
Kitei ki hynriew tylli ki shnong ki kynthup ïa ka shnong Warmawsaw, Umsohbar, Bakhlapara, Jimirigang,Hawla bad ka Lyngkhung ba hap ha ka Raid Warmawsaw-Umsohbar.
Ki paidbah nongshong shnong kitei ki hynriew tylli ki shnong ruh ki la poi ryntih ban ïa shim bynta ha kane ka jingïalang ban pyrshah halor ka kam pynbeit pund pynbeit sam.
Haba kren ha kane ka sngi, u Sordar ka Raid Warmawsaw-Umsohbar, u Bah Pingstone Pator u la ïathuh ba kane ka jingïalum lang kadei hi naka bynta ban pyrshah bad ban pynpaw ïa jingbym hun ïa rukom pynbeit pud pynbeit sam ki ar sorkar jong ki ar jylla ka Meghalaya bad Assam, namar ba bun hi ki jaka ki la leit lut sha Assam bad ba bun hi naki Nongshong Shnong hakane ka thain kim kwah satia ban pynhap sha ka jylla Assam bad ki angnud hi ban don ha ka jylla Meghalaya.
Ki nongïalamshnong jong kitei ki hynriew tylli ki shnong, haba kren ha kane ka sngi ki la pynpaw ba kim hun satia ka rukom wan jurip kita ki Regional Committee ka Assam bad Meghalaya, namar ïa ka kam ban pynbeit ïa ki jaka la shu shim rai tang da kaba shuh phah rah kti ïa ki paidbah la ki kwah ban don sha Assam ne sha Meghalaya bad khlem da bishar pat da ki kot ki sla ne ki dulir jaka na ki shnong bad wat ki Raid ki Hima ruh kim don jingtip satia halor kane ka kam pynbeit pud pynbeit sam.
Namarkata, na ka liang kitei ki nongïalam Raid bad nongïalam shnong ki la pynpaw ruh ba ki da pyrshah jur halor kane ka jingshim rai ban pynbeit pud pynbeit sam khlem da tih bniah ba kane ka dei tang ka jingpyndep rukom bad bun hi na ki paidbah bad ki shnong ki la shah leh donbor bad na ka liang ki nongïalam Raid bad nongïalam Shnong ki la pynpaw shuh shuh ba kin dang ïai pyrshah bad ki da pyrshah jur halor ka jingsoi ïa ka MOU da u myntri rangbah ka jylla Meghalaya bad Assam ba la shu rai ban pynbeit pud tang da kaba rah kti bad ym da ki kot ki sla ne ki dulir jong ki jaka ki pata, pynpaw ki nongïalam Raid bad nongïalam Shnong na kitei ki hynriew tylli ki shnong.
Shillong, Iaiong 18 : Da lei lei ruh kam lah shuh ban long ban phai dien biang ne ban bishar bniah biang ïa ka soskular ne Memorandum of Understanding (MoU) ba la ïasoi da u Myntri Rangbah ka jylla u Conrad K Sangma bad u Myntri Rangbah ka Assam u Himanta Biswa Sarma hakhmat u Myntri Kam Pohïing ka ri u Amit Shah.
“ Ngan kren beit da kaba shai kdar ba kane kaba ngi leh mynta nga ong ïa phi ba ngi la dep shong bishar la bun bun sien da kaba pynshong nongrim na ki kot ki sla ba la ai da ka sorkar ba mynshwa hapoh ka jingïalam u Dr Mukul Sangma kumta ngi leh ruh da kaba pynshong nongrim bha bad ban phai dien ne bishar bniah biang kam lah shuh ban long, namar ngi leh ruh na ka bynta ka pateng ban dang wan.
Lada ngim leh mynta ngin dang buh shuh shuh ïa ka pateng ban wan ha ka jingeh kaba khraw namar lada ka Assam ka la nang klun nangklun ïa u pud, shano shano ruh ym poi na kata ka daw nga kren shai ba kito ki jaka bym ju ïoh mynta ngi ïoh bad kito kiba ïaid sha Assam bad kiba ym don ne pynpaw ei ei ha ka kaiphod ba la phah ha u 2011 da ka sorkar Meghalaya sha Assam ïa kito ki jaka khlem ïa ktait namar kato ka dei ka final list ba la phah ha ka por jong u Dr Mukul Sangma.
U phah ruh tang marwei khlem da wanrah wat hapoh ka Kynhun Myntri ruh wat la nga dei u Myntri ha kato ka por jong u Dr Mukul ruh u khlem wanrah ban ïoh ka jingmynjur lang hynrei u phah hi marwei sha ka Assam" ong u bah Prestone Tynsong.
U la ïathuh “ Mynta ngi kwah ban sdang sa ka Wat Ba ar ban ïakren namar ki bor synshar na ka Block I, Block II, Khanduli, Psiar, ki wan bad kyrpad ïa ka sorkar ban sdang noh ka jingïa pynbeit pud ha kine ki jaka ba sah namar ki la ngiah hi shoiñ bad ki kwah ban shai kdar haduh hangno u pud jong ka Meghalaya bad hangno u pud jongka Assam.
Kumta ynda ki ar myntri rangbah ki la ïa rai ban sdang noh ïaka jingïapynbeit pud kaba ar hangne keiñ ngin sa sdang noh bad nga kyrmen ruh ba kan ym slem shuh".
-B.
M.
LanongShillong, Iaiong 18 : Da ka jingthmu ban thep lang ïa ngi ha ka duriaw bah ka ri India, tang ha kine khyndiat por, 3 tylli ki jingriam ka sorkar BJP na Delhi ki la mih bad kane mynta ka balai,kam dei shuh tang ka jingriam, hynrei ka hukum, ba ‘la phi mon ne phim mon, phi dei ban ïa pule Hindi noh.
’ Tip sa kiba 4, 5,6…….
kin dei pat kiei?Ka jingpynmih hukum ka sorkar India mynta ba dei ban thoh bad pule noh da baroh ki khynnah skul ïa ka subjek Hindi haduh kyrdan Matrik, ka long ka jingpynbor (dictate) kaba pyrshah ïa ki riti synshar paidbah ka ri India namar dang don ki jingsohsat.
Bun ki nongsynshar barim, wat u Morarji Desai, Prime Minister ehrang ha ki por ka Sorkar Janata,um shym leh ïa kane ka kam, namar ki kyndon ban pynjari ïa kane bynta ki dang kyllaiñ bha wat ha ka Constitution of India Art-343.
‘Unity in Diversity’ NehruDei u Prime Minister Nehru banyngkong eh jong ka ri India laitluid, uba la pynwandur ïa katei ka phrase, ba ka jinglong ha ri India babun palat ki jait briew bapher- bapher, ka long kum kata ka jingïatylli hapdeng ki jingpharia, (Unity in diversity).
Mano ba ong ba ngim kwah ban kren Hindi? Ha ïew ha hat, shane-shatai, baroh ki ïa kren Hindi wat la ki kren kumne – “Murki ka upor Baranda Boitha.
" Kum kine ki jingkren Hindi, baroh kiba pyrshang ban kren, ba ka baranda ka shong hajrong ki syiar.
Ka jingmut te ka biang; sa kaei pat u ïa kwah?Ka ri India ka kynthup ïa ki jait briew bapher-bapher, naduh ki Punjabi, ki Maharashtra, ki Bihari, ki Orya, Gujarathi, Tamils, Karalite, Bengali, Assamese ter-ter, haduh ki Arunachli, Tripuri, Mizo, Naga, ma ngi ki Khasi bad dang byllai bha, kiba kren la ki jong-ki jong ki ktien bad ki mane ruh la ki niam ki rukom bapher-bapher.
Kumta u Nehru u pynwandur ïa kine ki jait bynriew baroh kum kita kiba ïashong lang khrui hapoh kawei ka ri India baiar- ‘Unity in diversity’.
Baroh ngi dei ki nong India.
Hato ban long ki nong India, donkam ban nang kren Hindi?Ka Rel ka Jingriam banyngkongKa jingriam ba nyngkong ka dei ka Rel, wat la baroh ki jylla kane ka thaiñ Mihngi ki la don lut ki Rel, kynthup sha Garo Hills, tip balei ki da kwah khyllah ban ïaid lyngba sa na sor Shillong?ïa ki rel kit mar haduh Khanapara Byrni, la mynjur la slem.
Hynrei ban wan palat ïa katei, kam long da lei-lei, namar kan pynmadan ïa ki lum ki wah, pynduh ïa ki khlaw ki btap, khapngiah ka leit ka wan, kynthup ïa ka jingwan boi ki poi-ei na kylleng pyrthei.
Ka Jingriam Svamitva Thew KhyndewShuwa ban mih katei ka hukum pule Hindi, la phah na Delhi sha ka sorkar Meghalaya ïa katei ka jingriam Svamitva, ban pynïoh jaka ïa ki nongwei leit thew khyndew sha kumba 6846 tylli ki shnong ha Meghalaya bad ba kin sah haduh 5 snem ei-ei, ban shim jingkheiñ na ki kot kudi-nar (Drones) ki ban her ha suiñ bad phah jingtip pat sha ryngkew ban lum kitei ki nongtrei survey.
(Nga la thoh ha ki kot khubor halor kane ka bynta ha ka 11.
01.
2022)Ha u bnai ba la dep haba ka sorkar Meghalaya ka pynpoi ïa katei ka kam sha KHADC, ka la don ka dorbar KHADC kaba la ïatai ïa kane ka mat, ïa kaba ka dorbar baroh kawei ka la pyrshah kum ïa kane ka jingthmu kynsha, kaba pynlyngngoh ïa baroh.
U CEM Bah T.
Chyne ula pyntip sha ka Sorkar ba ka District Council kam don khyndew bad kam lah ruh ban bthah ïa ki Hima bad ki shnong ki thaw bad ai jaka shong ïa kita ki nongwei.
Haba kata ka sorkar India ka kwah eh ban ïapule-ïathoh Hindi, kan leh kumno lada ka thoh sha China, US, UK, Japan ter-ter-ter hato kan thoh da ka Hindi?.
Shillong, Ïaiong 18 : Kin don haduh 1010 tylli ki longïing kiban myntoi na ka projek umbam umdih ba 8.
60 klur tyngka lyngba ka skim Jal Jeevan Mission ha ka shnong Mawlynrei.
Ïa katei ka projek ban pynpoi umbam umdih sha kitei ki longïing la wan ban buh mawnongrim da u Symbud Myntri Rangbah ka jylla, Bah Prestone Tynsong ryngkat ka jingdonlang u Myntri ka tnad PHE, Bah Renikton L Tongkhar kumjuh u MLA ka thaiñ Bah Pynïaid Syiem.
Lyngba katei ka skim, kin don haduh kumba 7474 ngut ki nongshong shnong jong katei ka thaiñ kiban ïoh jingmyntoi.
Haba kren ha kane ka sngi, u Symbud Myntri Rangbah u la ong ba ki don palat 7 lak tylli ki longïing kiba la lah ban pynpoi um lyngba ka JJM.
Kumta, u la kyntu ïa ki nongshong shnong ba kin ai ka jingïatrei lang bad ki bor shnong kumjuh ki engineer ba kin lah ban pynstet ïa ka kam khamtam haba donkam ban pynpoi ïa ki pipe um ha ki khyrdop ïing jong ki.
Na ka liang u symbud myntri rangbah ka jylla, u la ai khublei kyrpang ïa ka longïing jong i kong Rilod Kharkongor bad ka longïing jong I (L) kong Dlit Marboh kiba la ai sngewbha ïa ka jaka jong ki ban ïoh ban pynieng ïa ki topum bad ban pynïaid ïa ki pipe.
Shillong, Ïaïong 18: U Dr.
Antarwell Warjri, Nonghikai ka Williamnagar Government College, u la pynmih ïa ka kot ba la ai kyrteng “Role of Regional Political Parties in the Success and Failures of Coalition Government in Meghalaya" lane Ka bynta ki Seng Riewlum ha ka jingjop bad ka jingpulom ka Synshar khleh khawlang ha Meghalaya.
U Dr.
Antarwell, haba ïakren bad u Mawphor, u la ïathuh ba kane ka kot kadei kaba shim na ka Thesis kaba u la leh research ha ka Ph.
D na William Carey University.
“Ïa kane ka kot, nga la thoh na ka bynta ki samla pule College khamtam kiba pule ha ka Sixth Sememester jong ka course ba la buh da ka NEHU.
U la ong ba kan long ruh ka jingmyntoi na ka bynta ki paidbah, namar ba ka kot ka batai ba kumno ka jingbun palat ki Seng Riewlum ka pyntlot ïa ka jingsynshar ha ka jylla namar ban don beit ki sorkar synrop.
“Ha ka sorkar synrop, u Myntri Rangbah um ïoh por ban peit na ka bynta ka roi ka par, hynrei u hap pyllut por ban pynhun ki Seng ne Party kiba don ha ka sorkar", la ong u Dr.
Warjri.
Ka daw ka jingwan ki sorkar synrop ha Meghalaya, la ong u Doktor, kadei namar ki jingdon bun palat ki Seng Riewlum kaba pynduhlang ïa ki ba kin jop bun ki MLA tang kawei ka Party.
U la ïathuh ruh ba ha kane ka kot kiba bun ki paidbah katkum ka research kaba u la leh, ka long ba ki kwah ba lada long kaba lah dei ban don beit tang kawei ka Party Riewlum bad ba ki nongïalam, lada long kaba lah kin nym seng ne thaw shuh kiwei pat ki Party Riewlum.
U la ong ha ki snem ba mynshuwa ha ka jylla don tang ka Seng Congress bad katto katne ki Seng Riewlum.
Hynrei mynta ba la wan sa ka NPP, ki Seng Riewlum ki la nang tlot bad nang duh bor shuh shuh.
“Kaba bha hi ka long ba dei ban ïatylli lang tang ha kawei ka Seng Riewlum", u la ong ha kane ka kot.
U Dr.
Antarwell u la ïathuh ruh ba ha kane ka kot, kaba don hynñiew lynnong, u la batai ïa ki Sorkar synrop kiba la synshar ïa ka jylla Meghalaya naduh u snem 1978 haduh 2018.
Ïa kane ka kot kaba u la pynmih hadien ba u la ïoh jingbit na ka University ba u pyndep ïa ka Ph.
D, lah ban ïoh na Ri Khasi Book Agency bad ka dor jong ka, ka long 650 tyngka kawei.
Shillong, Ïaiong 18 : Ha ka por ba NPP ka thnem bha da ka jingwan ïasoh ki MDC bad ki nongïalam na kiwei pat ki party, pynban ha kane ka sngi Nyngkong, uwei na ki MDC jong ka, na Laban – Mawprem, Bah Mitchel Wankhar u la resaiñ kyndit kyndit noh na katei ka party.
“Mynta ka sngi nga la dep ban ai ïa ka shithi resaiñ jongnga na ka party ha u President bad Secretary jong ka National People’s Party (NPP) bad kumta naduh mynta ka sngi nga la iehnoh ïa ka party," u la ong haba kren bad ki lad pathai khubor hadien ba u la dep ban aiti ïa katei ka shithi resaiñ na ka party.
Utei u MDC uba la jop na ka tiket NPP ha ka elekshon MDC ha u 2019 u la ïathuh ba ka daw kaba pynlong ïa u ban resaiñ noh na ka party kadei namar u kham sngewjan bad kham noh ka mon ban don bad ki party riewlum ban pynkhreh na bynta ka elekshon MLA kaban long ha u 2023.
Da kaba pynbna artad ba un ïakhun na Mylliem constituency ha kane ka elekshon ban wan, u Bah Mitchel haba jubab halor ka jingkylli u ong ba katei ka rai ba u shim kam dei satia ba u don ka jingpyrshah ïa ka party NPP hynrei kadei beit tang namar u kwah ban don noh bad ki party riewlum.
“Mynta ngan ïa syllok shwa bad u paidbah bad kaei kaba u paidbah u kwah nangne shakhmat te ngin sa leh ïa kaba donkam," u la bynrap biang.
Watla na ka liang jong u Bah Mitchel u kyntait ban ïathuh ïa ka kyrteng jong ka party ba u kwah ban leit ïasoh hynrei ki khubor ba tikna ki ïathuh ba shen un sa leit ban pynïasoh pura noh bad ka United Democratic Party (UDP), kawei na ki party ba ïalam ïa ka sorkar synrop ryngkat bad ka NPP ha ka jylla.
“Ngi la ïaid mynta 50 tylli ki snem kumta nga sngew ba la donkamban pynkhlaiñ noh ïa ki party riewlum lajong.
Bad haba nga syllok bad ki paralok kiba donlang ha ka Executive Committee kiba dei na kiwei pat ki party riewlum nga ïohi ba ka long kaba sngewtynnad bad dei na kata ka daw nga sngew ba ka por ka la ih ba ngin ïaid noh shakhmat ryngkat bad ki," u bynrap biang u Bah Mitchel.
Kumba long haduh mynta hi, ki kyrtong kiba la tikna ban aireng ha kane ka elekshon ban wan na Mylliem constituency ki kynthup ïa u MLA ba mynta Bah Hamlet Dohling, MDC ka Mylliem Bah RV Lyngdoh bad u Bah Mitchel Wankhar ba dei ruh u MDC ka Laban – Mawprem.
Shillong, Ïaiong, 18: Ka Meghalaya Samagra Shiksha Abhiyan School Association (MSSASA) ha ka Lah Sngi U Blei ka la kyrpad ïa ka Sorkar Jylla ba kan pyllait noh ïa ka pisa kaba 4464.
16 klur kaba dei ka Second Installment ïa kaba ladep pyllait da ka Sorkar Pdeng na ka bynta ban siew tulop ïa ki nonghikai skul SSA ha kane ka jylla Meghalaya.
U nongïalam jong ka MSSASA u Bah Aristotle Rymbai ha u kyrwoh ba la phah sha ki lad pathai khubor, u la kyrpad ïa ka Sorkar Jylla ba kan pyllait noh ïa kane ka pisa kaba dang sahkut haduh mynta hapoh ka Account jong ka tnat Pla Tyngka ka Sorkar Jylla khnang ban siew noh ïa ka tulop kaba dang sah sa lai bnai jong ki nonghikai skul SSA kiba la shu im kordit namar ka jingbym bïang shuh ïa ka jingïoh tulop kaba manla u bnai.
Nongpoh, Ïaiong 18: U Kiren Rijiju uba dei u Myntri sorkar pdeng ba dei peit ïa ka Law and Justice mynta ka sngi u la wan ban iuhkjat ha Ri Bhoi District kum kawei na ‘Aspiration District’ nadpeng ki 112 tylli ki District kiba la shah jied hapoh ka ri India, na ka bynta ban peit pyrman ïa ki kam pynroi kiba la pyntreikam kum kata ka Aspirational District hapoh ka jylla Meghalaya.
U Myntri ka sorkar pdeng, u Kiren Rijiju haba wan iuh kjat mynta ka sngi ha Ri Bhoi u la ïa kynduh ïa ki ophisar sorkar na ki tnad treikam bapher bapher ha ka jingïalang (Review Meeting) kaba la long ha Conference Hall ka ophis u Deputy commissioner ka Ri Bhoi ha Nongpoh.
Ha kane ka sngi na laor ki ophis sorkar na ki tnad treikam bapher bapher kiba la shim bynta ban ïa kynduh lang bad une u Myntri sorkar pdeng, la don ryngkat ruh u Deputy commissioner ka Ri Bhoi, u Arpit Upadhyaya, u SP ka Ri Bhoi, u Giri Prasad bad kynthup ruh u Additional Deputy Commissioner ka Ri Bhoi, u Bah M.
B Tongper uba la pynïaid ai ka jingbatai halor ki jingpyntreikam ïa ki skhim bapher bapher lyngba kita ki kam pynroi ba la wan rah da ka sorkar pdeng kum kata ka Aspirational District ha ka jylla Meghalaya.
Ha kane ka jingïakynduh lang na ka liang u myntri sorkar pdeng u la ïoh lad ruh ban ïa kren bad ki ophisar bapher bapher halor ka jingpyntreikam ïa ka thong jong kata ka Aspirational District bad na ka liang ka bor synshar District ka la pyni ruh lyngba kata ka Slide presentation kaba dei shaphang ka jingpyntreikam ïa ki kam pynroi bapher bapher kakum ka thong jong ka sorkar pdeng ba la ithuh ïa kita District kum kita ki Aspirational District.
Haba kren bad ki lad pathai khubor hadieng katei ka jingïalang (Review Meeting) ka Aspiration District, u Kiren Rijiju kum u myntri sorkar pdeng u la pynpaw ka jingkmen bad ka jinghun ban wan jurip ïa ka Ri Bhoi District, kaba dei katkum ki kam ba la leh da kane ka District ban kynjoh sha ka thong jong ka sorkar pdeng ba la ithuh ïa kane ka Ri Bhoi District kum kata ka Aspirational District.
U la ong ruh ba ki tnad sorkar bapher bapher ka Ri Bhoi ki la trei shitom shisha ban poi sha kata ka thong jong kane ka Aspirational District, ha kaba tang ha u snem 2018 ka Ri Bhoi District ka don ha ka kyrdan kaba 51 bad namar ka jingtrei shitom ki ophsiar mynta ka la poi sha ka kyrdan kaba 5 napdeng ki 112 tylli ki District kiba biang tam ha kaba pyntreikam katkum ka thong jong ka sorkar pdeng ba la ithuh ïa kane ka District kum kata ka Aspirational District.
U la ong ruh ka jingthmu ba ka sorkar pdeng baka la ithuh ne jied kum kita ki Aspirational District ka dei ka thong ban wan rah ka jingkylla bad ban kiew ha ka liang ka ïoh ka kot jong ka ri hi baroh kawei bad na ka liang u Myntri Rangbah ka ri, u Narendra Modi u la wan rah ïa kane ka thong ruh ka long ban poi sha kata ka thong ba ka ri India kan kiew shaphrang ha ka ïoh ka kot kaba ki tip kum kata ka Trillion Economy.
Namar kata, u la ong ruh ba ka ri India ha ka jingïalam u Myntri Rangbah, u Narendra Modi ka don ïa ka thong ban pynlong ïa ka ri India kaba thymmai bad kaba kiew shaphrang ha baroh ki liang bad ban poi sha katei ka thong dang donkam ba ki ophisar kin trei borbah bad kumjuh ruh ban don ka jingïatrei lang na ka liang ki paidbah ban poi sha kata ka thong ba ka sorkar pdeng (NDA Government) ka angnud ban pynlong ïa ka ri India kaba kiew shaphrang ha baroh ki liang, u la bynrap.
Ha kane ka sngi, na ka liang u Myntri ka sorkar pdeng, u Kiren Rijiju hadieng ka jingïakynduh lang bad ki ophsiar sorkar ha Nongpoh, u la leit ruh ban jurip ïa ka Aganwadi Centre ha Umdihar bad ruh ïa ka Health and Welness Centre ha Umsawnongkharwai ban ai mynsiem ïa ki ophisar sorkar ba kin dang trei shithrem ban ai ka jingshakri kaba paka tam na ka bynta ki paidbah khnang ba baroh ki jingangnud ka sorkar pdeng kan long kaba jop kaba ai jingmyntoi ïa ki paidbah ha ka ri hi baroh kawei.
Shillong, Ïaiong 18: Satang 3 tylli ki District ka Jylla kiba dang don mynta ïa ki nongpang Covid-19 ne ki active case kiba don baroh 4 ngut.
Ka East Khasi Hills kaba shah ktah jur tam ha kane ka jingpang ha kine ki laisnem tam bala leit noh, ka don mynta sa 1 ngut ki Nongpang bud sa ka East Jaiñtia Hills 2 ngut bad West Khasi Hills mar iwei.
Ka Jylla kala sakhi ba ha kine ki sawphew phra kynta bala leit noh, tang iwei i briew ila ïabit thymmai ïa ka jingpang bad kumjuh ruh iwei iba la nang koit.
Ka jingdon jong kiba ïap kala kot 1593 ngut.
Haduh 93788 ngut ki briew kila ïabit ïa kane ka jingpang ha kine ki laisnem tam mynta hynrei haduh 92191 ngut kila ïoh pat ïa ka jingkoit.
Shillong, Iaiong 18 : Ko ki seng saiñ pyrthei wat pynlong politik ïa ki ar tylli ki mat ba kongsan kata ha kaba ïadei bad ka kam ïa pynbeit pud bad kaba ar ha kaba ïadei ba ka Them Metor namar ka sorkar MDA ne ka sorkar ba ïalam da ka NPP ka khlem leh politik hynrei ka kwah ban pynbeit ïa kine ki kam na ka bynta ka jingsuk jong ka pateng ban wan namar lada ym lah ban pynbeit mynta kan ïai sahteng shi ïai sahteng kine ki kam, ong u Symbud Myntri Rangbah ka jylla bah Pretone Tynsong haba ïakren bad ki Lad Pathai Khubor mynta ka sngi.
“ Halor kine ki ar tylli ki issue ka jingpynbeit pud bad ka Them Metor nga kyrpad rit ïa ki para nongïalam Seng Saiñ Pyrthei sngewbha wat ïa pynlong politik namar ka sorkar MDA ne ka sorkar ba ïalam da ka NPP kam shym leh politik hynrei ka kwah ban pynbeit ïa kane ka kam na ka bynta ka jingsuk jongka pateng ban wan bad na ka bynta ka jingbit jingbiang u paidbah lym kumta ma ngi ki nongïalam ba mynta ngin sa shah tim ha ki pateng ban wan namar kane ka kam kan ïai sah teng shi ïai sahteng biang" ong u bah Prestone.
“Kumta kum ki nongïalam wat ong ba leh kyrkieh namar la 50 snem ym lah ban leh ei ei hangno ngi don ka jingïoh nong ym don ei ei ruh ka jingïoh nong shu duh nong suda bad teng teng ban pyntrei ïa iwei i kam pynroi ha khappud ruh ym lah, nga shu ai nuksa ïa phi kum ka Maikhuli uto u Lum Jingtep uba da ki phew snem ki paidbah kim lah shuh ban pyndonkam hynrei mynta ka Assam ka la ai biang sha ka Meghalaya ba kin pyndonkam ki paidbah, mano ba leh?, kane ka jaka kaba heh ka don kumba 6 haduh 7 acre ei ei la ai da ka Assam" ong biang u Symbud Myntri Rangbah.
U la ong kumba la ju kren na ka por sha ka por ha ka jingpynbeit pud ka plus bad minus ka don, ka don ka jingïoh nong bad ka don ruh ka jingduh nong hap ban mynjur na ka bynta ka jingmyntoi jongka pateng ban dang wan.
U la ong ba ki mih bun ki jingkynnoh bym don nongrim halor kane ka jingpynbeit pud, kum ka jingkynnoh uwei u nongïalam ka Congress ba u Myntri Rangbah u Conrad K Sangma u la ïoh nong da ki phew phew klur na kane ka jingpynbeit pud, kum kine ki jingkren ki long kiba shu kren laplah , shu kynnoh khlem nongrim bad ka jingkren khyllung khynnah, ka ktien ioh ei.
“ Nga kyntu ïaki nongïalam ba shisha jongka jylla sngewbha sieh wat pyndonkam da ki kyntien kiba ym don nongrim bad kiba shu kren kumba kren ki khyllung khynnah namar kam don nongrim ei ei ruh kata ka jingkynnoh ïashna pisa na ka jingpynbeit pud bad jingpynbeit ïa ka Them Metor.
Kane ka dei ka jingkynnoh kaba khlem nongrim satia.
Nga kyntu ïa ki nongïalam jong baroh ki seng saiñ pyrthei, to ngin ïatrei lang bad ka sorkar namar ngi don hangne ban peit ïa ka jingbit jingbiang jong ki paid nongshong shnong jong ka jylla la ka dei ïa ka jingpynbeit pud ne Them Metor to ngin ïatrei lang namar lada ngim lah mynta ngin ym lah shuh lano lano ruh" pynkut u Symbud Myntri Rangbah.
Shillong, Iaiong 18 : Na ka jingleit leh sngewbha bad bam khana Easter poi pynban sha ka jingsngewsih namar uwei u samla briew u la duh ei ïa ka jingim ha la wah Chickra Manda bad uwei pat u samla lud ha ka wah Simsang.
Une uba iap jyllop ha ka wah Chickra Manda u dei uba kyrteng u Sengja D Shira 28 snem ka rta.
U dei na ka shnong Damas, North Garo Hills bad ïa ka met jong une la ïoh sei mynta hi ka sngi katba ïa u Niksrap ba shah rong ha ka wah Simsang u dei na ka shnong Gondenggre, Jengjal bad ïa ka met jongu ruh ym pat lap satia namar ka jingjngut ka bad jingkiew palat ka um.
Baroh arngut kine ki samla ki leit bam khana lang bad ki paralok sha kitei ki ar tylli ki wah.
ïa ka met jong u Shira la ïoh sei da ki pulit na ka jaka hapdeng Wage Asi bad Rongmil.
U Niksrap ruh u la leit bam khana sha rud ka wah Simsang ryngkat bad ki paralok ha ka jaka ba la tip kum ka Rongkem.
Hynrei ha ka por ba ïeng harud wah ula shah rong noh ha ka umsaw bad kat haduh ba thoh iaka khubor ïa ka met jongu ym pat ïoh sei satia da ki pulit.
Na ka liang u SP ka East Garo Hills u Bruno A Sangma ula ïathuh ba la dep maham ïa ki briew ba kim dei ban tur sha rud wah namar ba la jur slap bad ki wah ki kiew um kynsan hynrei wat la katta ruh da ki hajar hajar ngut ki paidbah ki ïaleit bam khana Easter sha ki wah bah ha rilum Garo kum ka Ganol, Simsang, Jengjiram bad kiwei kiwei ki wah.
Shillong, Ïaïong 18: Ka Kong Ibakyntilin Mary Umdor ka longkmie kaba la shah kyntait kha khyllung ha Ganesh Das Hospital kala ïoh ïa ka jingbishar kaba hok ha kaba ka Ganesh Das kala shah rai rem ha ka Human Rights Commission bad kala hap ban siew 3 lak tyngka sha katei ka longkmie.
Ka Kong Ibakyntilin Mary Umdor kaba shong ba sah ha Mawlai Mawtawar kadei ka longkmie kaba la shah kyntait kha khyllung ha ki bor pynïaid jong katei ka hospital ha ka 28 tarik u Naitung jong u snem 2020 kaba dei ruh ka por ba ka jylla ka don hapdeng ka jingkhang dam na ka daw ka khlam jingpang COVID.
Bad ha katei ka jingjia na ka liang ka HYC Mawlai Circle hadien ba kala ïoh jingujor na katei ka longïing bran bran kala leit ban tuklar ban ïakren bad ki bor pynïaid ban ai jaka ïa kane ka longkmie ban kha ïa i khyllung.
Hynrei sniewbok namar ka jingbym ïoh ïa ka jingsumar ha ka por kaba biang i khyllung ila khlad noh ha ka sngi.
Ka hospital kala kyntait da kaba aidaw ba ka hospital kam don jaka shuh bad namar ba ka Kong Ibakyntilin ka wan na ka containment area.
Hynrei na ka jingtuklar jong ka HYC ki bor pynïaid jong ka hospital kila pdiang.
Haba kren sha ki lad pathai khubor ha ka 16 tarik Ïaïong ka Kong Ibakyntilin Mary Umdor kala pynpaw ka jingsngewnguh ïa kiba la ïarap ban kyrshan ïa i bad khamtam eh ïa ka HYC kaba la tuklar ïa kane ka kam naduh kaba sdang haduh ba kan da ïoh ïa ka jingbishar kaba hok.
Ka la ïathuh ruh ba ïa kane ka pisa kala ïoh pdiang dang ha kine ki khyndiat sngi.
Katba na ka liang ka HYC Mawlai Circle ka pynpaw ka jingsngewkmen hadien ar snem ba kala ïakhun mynta kane ka longkmie kala ïoh ïa ka jingbishar kaba hok.
U Bashan Lyngdoh GS ka HYC Mawlai Circle u la kyntu ruh ïa kiwei ki hospital ba kim dei ban kyntait ïa kiba wan phah sumar la ka long ïa ki nongthiah pang lane kiba wan kha khyllung.
Haba bynrap lang halor kane na ka liang u Bah Donboklang Kharlyngdoh u la ïathuh ba ka jingkyntait jong ki hospital ban pdiang ïa ki longkmie ba armet ka wanrah ka jingïap jong kiba bun ki longkmie bad ki khyllung, kumta u la ong ba kane ka long ka jinghikai ïa kiwei pat ki hospital da kaba kyntu ba kim dei ban ap haduh ban da wan ki seng bhalang lane kiwei kiwei ban pdiang ïa ki nongpang ne ki longkmie kiba armet.
Shillong, Ïaiong 18 : Ka Khasi Hills Autonomous District Council ryngkat ki Hima kiba shah ktah ha ka jingpynbeit pud kaba nyngkong ki la rai ban ieng pyrshah ïa ka soskular ba la soi da ka sorkar Meghalaya bad ka sorkar Assam dang shen ha nongbah Delhi.
Haba kren bad ki lad pathai khubor hadien ka jingïalang bad ki khlieh nongsynshar, u Executive Member ka tnad Elaka, Bah Jambor War u la ong ba ki san tylli ki Hima kynthup naduh ka Hima Mylliem, Hima Jirang, Hima Nongspung, Hima Nonglang bad ka Hima Jyrngam ki la pynpaw ba ka jingpynbeit pud kaba la dep ka la ktah jur ïa kitei ki Hima.
U la ong ruh ba na ka liang ka Council ki la shim da kawei ka rai kaba khatduh ba kin kynduh biang ha ka 26 tarik ban shim ïa ka sienjam kaba tyngeh ban ïoh biang ïa ki jaka ba la pynhap sha Assam.
“Ngi sngewthuh ba kane ka kam kadei kaba khia bad na kata ka daw ha ka jingïalang kaba la slem bha ngi la shim ïa ka rai ban rah noh ïa kane ka mat ban ïa kren ha ka 26tarik ha kaba ngin shim ruh ïa ka rai kaba khatduh kumno yn ïaid nangtei shakhmat ba yn duh lah ban pynbeit bad ruh ban ïoh pynphai noh ïa ki jaka kiba la dep pynhap sha Assam," la bynrap u bah Jambor.
Shuh shuh u ong ruh ba ka jingsoi ïa katei ka soskular ka khlem ïadei satia bad ka kaiphod jong ka Boundary Committee jong ka Council kaba ka la phah sha ka sorkar jylla.
“Ka khlem ïadei ruh bad ka kaiphod jong ki artylli ki regional committee ba kynthup ïa ka West sector bad ka Ri Bhoi sector.
Dei na kata ka daw ba sa wanrah kine ki kynrum kynram bad ka jingbym hun jong ki Hima bad ki paidbah jong ka jylla," ula bynrap shuh shuh.
U la ong ruh ba ka jingbym kynthup jong ka sorkar ïa ki trai jaka jong ki shnong, ki hima bad ka district council bad ka jingsoi ïa katei ka soskular ba kin ym hun satia bad dei na kata ka daw ki hap ban khih biang ban dawa pynbeit.
Haba bynrap lang, u Nongïalam ka Liang Pyrshah ha KHADC, Bah PN Syiem u ong ba lada ïa kren ïa ki jaka puta kiba hap ha katei ka jingpynbeit pud, ha Assam ki jaka ki hap ha ka jingpeit jong ka sorkar katba ha Meghalaya pat ki jaka ki dei kiba long trai da ki paidbah bad ki Hima.
“Kumta lada khlem ka jingmynjur jong ki trai jaka kumno yn soi ïa katei ka jingpynbeit," u la ong.
Ha katei ka jingïalang jan baroh ki khlieh nongsynshar na ki Hima bapher bapher kiba shah ktah ha katei ka jingpynbeit pud kaba nyngkong ki la wan ban shim bynta lang.
Shillong, Ïaïong 19: Ka Meghalaya kala pynhap lut baroh ki wicket ka Mizoram bad ai kamai 226 ron ha ka sngi ïakhun kaba nyngkong jong ka lympung ïalehkai Col CK Nayudu Trophy na ka plate group ha ka jingïalehkai ha ka sngi Ba-ar ha Cuttack.
Ka Mizoram kaba la jop ïa ka jingkynting pisa kala kam ban tied nyngkong hynrei kala duh wicket noh khlem pat kamai ron ha ka over kaba nyngkong kata ha ka kti jong u Abhishek Kumar, uba la pyndep da 2/25.
Ka Mizoram kala sdang biang ban tied bad ap haduh u K Vanrotlinga uba wan ban tied ha ka bynta ba 9 bad u kamai da 52 ron khlem hap wicket.
U Bipin Kumar Ray (3/57) bad u Agreas Chamcham Sangma (3/72) kiwei ki rangkawang bol ba kynsai bha jong ka Meghalaya, katba u Mickey Marngar u ïoh (1/33).
Ka Mizoram ka hap ban kawang 74 over, bad ka Meghalaya kaba la wan ban tied ka kamai 19 ron khlem da shah pynhap wicket bad donkam sa 207 ron.
Kiba kamai ron ki kynthup ïa u Arien B Sangma (9 not out) bad u Ibitlang Thabah (10 not out).
Shillong, Ïaïong 19: Ka Rahjingshai S&CC kala khur jingjop ha ka lympung ïalehkai Women Football League 2021-22 ba pynïaid da ka Shillong Sports Association (SSA) ha ka jingïakhun ha ka sngi Ba-ar ha madan MFA, Polo, Shillong, da kaba pynliem da 1-0 pyrshah ïa ka kynhun PFR Ft.
Academy SC.
Katba ka Lumparing SC bad ka Maw U-Tieng SC kila ïakhaid noh da kaba ïathep mar shi kol.
Haba phai sha ka jingïakhun hapdeng kine ki saw tylli ki team, ka jingïalehkai ka long kaba itynnad bad ïakhaid bha.
Ha ka jingïakhun kaba nyngkong hapdeng ka Rahjingshai S&CC bad PFR Ft.
Academy SC, ïa ka shi kol na bynta ka Rahjingshai S&CC la thep da ka Lily L.
Nongkynrih ha ka minit ïalehkai ba 23 bad haduh kaba kut jong ka jingïalehkai ka PFR ka khlem lah ban pynphai kol bad mad noh ka nam rem.
Ha ka jingïakhun kaba arsien hapdeng ka Lumparing SC bad Maw U-Tieng SC ka jingïakhun ka long kaba ïakhaid bha ha baroh arliang, bad hapdeng ka jingïakhun kaba itynnad bad shongshit bha, ka Inrilaidor Khongthaw kala plie pyrda da shi kol na bynta ka Lumparing SC ha ka minit ba 35 bad haduh kaba kut jong ka kylla step ka Lumparing kala lamkhmat da 1-0.
Haba wanphai biang sha ka kylla miet, ka jingïakhun kala nang ïathnem ha baroh arliang, ha kaba ki thei ïalehkai ka Maw U-Tieng kila ïakhun tyngeh ban pynphai kol bad dei ha ka minit ba 52 kala wan urlong ha kaba ka Phibashisha Lyngdoh kala ïoh ban thep ïa ka kol pynïakhaid.
Da kaba ïathep mar shi kol, ka jingïakhun kala nang shongshit, hynrei haduh kaba kut jong ka jingïalehkai ki khlem lah shuh ban thep kol bad hun ban sam mar shi point.
Ka jingïalehkai mynta ka sngi 20-04-2022 ha ka jingïakhun kaba nyngkong kan long hapdeng ka Nongthymmai SC pyrshah ïa ka Lawei SC ha ka por 1 baje nohphai sngi katba ka Mawlai SC pyrshah ïa ka Thynroit SC ha ka jingïakhun ba arsien ha ka por 3:30 baje janmiet.
Jowai, Ïaïong 19: Ka kynhun ïalehkai Cricket jong ka ‘All Jaiñtia Cricket Association’ ka la jop da 67 run ïa ka ‘South West Khasi Cricket Association’ ha ka Inter District Under-19 Men’s Cricket Tournament 2022 kaba la long mynta ka sngi ba la pynïaid da ka Meghalaya Cricket Association, Shillong ha ryngkat ka All Jaiñtia Cricket Association, Jowai ha madan Mini Stadium Khliehtyrshi West Jaiñtia Hills.
Haba phai sha ka jingïakhun ka All Jaiñtia C.
A kala jop ïa ka jingkynting pisa bad kala jied ban tied nyngkong da kaba kamai 174 runs da kaba hap 10 wickets na ki 35 over.
U Chwamiki Ryngkhlem marwei ula ïoh 57 run na ki 78 bol, katba u Neiliang ka South west Khasi C.
A u James C Shylla ula khur 2 wicket na ki 7 over.
Haba wan ban beh ïa ka thong ka South West Khasi C.
A kala lah ban kamai 107 runs bad hap lut baroh ki wicket hapoh ka 24.
5 over, U Iainehskhem Lyngkhoi ula ïoh 44 runs na ki 34 bol, katba na ka liang ka All Jaiñtia C.
A u Chwamiki Ryngkhlem marwei ula khur haduh 5 wicket na ki 6.
5 over.
Ïa ka nam ‘Man of the Match’ jong kane ka jingïakhun la ïoh rah da u Chwamiki Ryngkhlem uba la lah ban kamai 57 run bad khur haduh 5 Wickets.
Shillong, Ïaïong 19: U (L) Rishot Kharbani, GS barim KSU WKHD u ba duna ka nia hynrei u la heh ia ki kam kiba iar bha ha ka imlang sahlangKa Khasi Students’ Union Mawiawet Unit ha ka 14tarik, Ïaïong 2022 ka la ïoh ban plie pyrda ïa ka jingialehkai football ba la tip kum ka 1st Rishot S.
Kharbani Memorial Knock Out Football Tournament 2022, kum shi bynta ban kynmaw burom ïaka lyngkhuh dap shi snem ka jingkhlad noh jong u samla Rishotskhembor Kharbani (bam kwai ha dwar u Blei), u nongïalam barim bad ba shitrhem ka seng u ba bat kum u General Secretary, KSU WKHD.
Ha katei ka sngi u samla, Johnfisher Nongsiang President ka KSU West Khasi Hills District u la long kum u kongsan, ha ryngkat ka jingiadon ryngkat u Samla Wanbhakupar L Nonglait Organising Secretary KSU ka West Khasi Hills District kum u symbud kongsan bad ki ki bahaïing hasem jong u samla (L) Rishot S Kharbani, ki nongialam shnong ki riew rangbah bad ki dkhot bad kiwei dei ki nongialam na ki Unit ki Circle bapher bapher ka seng KSU.
Ha katei ka sngi na ka liang u Samla Johnfisher Nongsiang u la pynpaw ba kum ka seng watla ngi la duh noh ïa uwei na ki nongïalam u ba la len lade bad u ba latrei shitrhem na ka bynta ka ri bad ka jaitbynriew hynrei kum ka seng kim lah ban lehklet noh hynrei ka seng kan ïai pyrto shijunom, shuh shuh u la pynpaw ba u samla Rishot u long u briew u ieit ïa ki kam sport, bad u Samla Rishot u long u bym ju heh ka nia hynrei ki kam ki kam jong u ki long kiba ïar bha, khatduh na ka liang u president ka KSU WKHD u la pynpaw ba u samla Rishot u im ha ka rta kaba khyndiat hynrei u lah leh ïa shibun bha ki synñiang ki bynhei na bynta ka imlang ka sahlang.
Ha katei ka jingïalang ba lyngkot jong ka seng, la ïoh ruh ïa ka jingkren na u sordar jong ka shnong Mawïawet u bala kyrkhu kyrdoh ïa seng ba kan nang ïai lah ban shakri kham bha ïa ka shnong ka thaw bad ïa ka ri bad ka jaitbynriew baroh kawei, bad kumjuh ruh ïa kane ka tournament ba kan nang ïaid shaphrang ha ka jingiphuh iphieng bad seisoh na bynta ki samla kiba wan ïashim bynta.
Shillong, Ïaïong 19: Ïa ka met ba sah jong u Deenadayalan Vishwa, u rangïalehkai table tennis uba la khlad noh na kane ka sla pyrthei ha ka jingjia tyngkhuh kali shwa ban sdang ka lympung ïalehkai 83rd Senior National Table Tennis Championship, la tep don burom noh ha ka sngi Ba-ar ha Chennai.
Haba ai jingkren ha Nongbah Shillong, kaba la ïaid ar sngi jong katei ka championship, u coach jong ka Tamizagha Table Tennis Association (TTTA) kawei napdeng ar tylli ki synjuk ïalehkai na Tamil naduh u Ramesh Babu, u la pynpaw ba u Vishwa uba don ka sap ïalehkai u long thik kum u Sharath Kamal, da kaba ïathuh ruh ba utei u rangïalehkai u la khur bun tylli ki nam jop ha ki jingïalehkai hapoh la ka ri bad shabar ri ruh kumjuh ha ka jingïaid lynti jong u kaba tang khyndiat eh ha ka kyrdan junior bad sub-junior.
U Vishwa ha ryngkat u nongñiah u Dipal Das kiba wan sha Nongbah Shillong kila duh ei ïala ka jingim, hadien ka jingïatyngkhuh bad ka trok ha Shangbangla, Ri-Bhoi District.
Ki lai ngut ki paralok ba ïalehkai lang jong u Vishwa ba kynthup ïa u R Santosh Kumar, D Kishore Kumar, S Abhinash Prasannaji kila mynsaw hynrei kila ïoh mih na NEIGRIHMS bad kila leit phai noh sha la ka jong ka jylla ha ka sngi Ba-ar.
Na ka liang u Babu u la ai khublei sngewnguh ïa ka Meghalaya Table Tennis Association, Ri-Bhoi police bad ïa ki bor pynïaid district kiba la ïarap halor kane ka jingjia haduh ba ka met basah jong u Vishwa kala poi ha Chennai ha ka sngi kaba bud.
Babu u la sngewnguh ruh ïa ki ar ngut ki rangïalehkai ka MTTA kata ïa u Joydeep Das bad Vikram Aditya ba kila ïarap bad donlang ryngkat bad ka kynhun jong u baroh shimiet ha ka Nongpoh.
U Babu u la ïathuh ruh halor katei ka jingjia ba ki 12 ngut ki dkhot jong ka kynhun TTTA kila mih da kaba shong ha ki lai tylli ki kali kamai.
Ki nongïalehkai jong ka kynhun TTTA kin bteng ban ïalehkai ha Shillong watla kala ktah shibun na ka jingduh noh ïa u Vishwa.
Ka jingïapynbeit pud hapdeng ka Meghalaya bad ka Jylla Assam na ka bynta ki hynriew tylli ki jaka kiba don hapdeng ka jingïakajia pud ki la long u sohkyrdot uba jyrwit jyrwat haduh katta katta ïa ka Sorkar Meghalaya bad ïa ka Sorkar Assam.
Kine ki ar tylli ki jylla ki la ïakynduh mawsiang ha kane ka jingïapynbeit pud naba ki don ki shnong kiba ju don naduh hyndai hynthai ha ka jyllla Assam kim kwah ban leit sha ka jylla Meghalaya bad ki don pat ki shnong na ka jylla Meghalaya kim kwah satia ban shah khynñiat sha ka jylla Assam.
Une u sohkyrdot uba la thaiñ sohkyrdot la san phew snem kynthih u buh jingeh ïa ki shnong kiba don ha ki shnong khappud kiba la ïakynduh mawsiang na ka daw ka jingbym ïabeit bad ïasngewthuh jingmut.
Haba bishar ïa ka jingïakajia ha khappud la shem ba ka Sorkar Assam kaba kham leh hymmen ka la kyntur pud na ka por sha ka por.
Ka jingshah pynngat jong ki shnong kiba don ha ka Block-I bad ki shnong kiba don ha Block-II ka dei na ka daw ka jingleh ka Sorkar Assam.
Ka jingïai kyntur pud ka Assam sha kine ki shnong kiba don ha khappud ka la wanrah ïa ka jingeh jong ki paidbah ha kane ka jingïapynbeit pud.
Kliaw! ka Assam ka ap kmang ban ïoh klun lut ïa ki jaka kiba ladep kyntur jubor ha kine ki san phew snem kiba la leit noh.
Ka nuksa kaba la paw tyngkreiñ ha ka jingïapynbeit pud ka paw shai ba ki paidbah kim hun satia.
Ki paidbah jong ki shnong khappud kiba shong basah ha Khappud bad ka Jylla Assam kiba mad ïa kane ka jingsyrtok bad kiba im syier mynsiem ki shu duwai miet la bad sngi ban lait na ka jingshah khynniat sha ka Jylla Assam namarba kim tip satia aiu u Myntri Rangbah ka Jylla Meghalaya u Conrad Kongkal Sangma bad u Myntri Rangbah jong ka Sorkar Assam u Himanta Biswa Sarma ki ïasoi ha ka Dulir jingïasngewthuh jingmut lane ka Memorandum of Understanding hakhmat u Myntri ka tnat Kam Pohing ka ri u Amit Shah ha New Delhi.
Kaba sah mynta ka long ba kine ki shnong khappud kin shu ap sa tang ïa ka rai kaba mih na ka Parliament jong ka ri India ka ban ai jingmynjur halor kane ka jingïapynbeit pud bad ynda ka tnat Survey of India ka la leit sorjamin ïa ki shnong ha khappud khnang ban dro ïa u laiñ jong ka Map kaba thymmai ka ban pynïakhlad ïa ka jylla Meghalaya bad ka Jylla Assam.
Ki nongïalam jong ki shnong kiba shong ha Block-I bad ha Block-II da ka jingsyier mynsiem thot thoh ïoh ba ka jingïakren pynbeit pud ha ka kyllla kaba ar (Phase-II) kan kylla khongpong da kumwei pat, kim banse ban leit tied ïa ka jingkhang jong ka Sorkar Jylla haduh tyngkong jong ka Secretariat khnang ban pynkynmaw lypa ïoh ba ka jingangnud jong ki ban ïaineh bad ïasah ha Meghalaya kan jia long markhongpong.
Ka West Jaiñtia Hills bad ka Ribhoi District ki dei ki ar tylli ki District ha ka Jylla kaba mad jingeh bha na ka jingleh donbor ka Jylla Assam namar ka ïohi ba ka Sorkar Meghalaya ka shah jem baroh shikatta ki snem.
Lada ka Meghalaya ka dei kaba la ïoh la don ïa u pud u sam uba biang bad uba thikna, ki khun ki hajar bad ki paidbah nongshong shnong kin ym mad ïa ki jingshah pyndik wat haduh u pud ban kin shah dkhat jubor ka jingim ha ki Pulit ka Sorkar Assam bad ha ki mynder ri Nepali kiba wan buhai shnong ha ki shnong khappud ka Meghalaya bad Assam.
U paidbah nongshong shnong ka Jylla, um pat klet ïa ka jingsynreit kuli ki pulit Assam ïa ki paidbah ha Iew Langpih, West Khasi Hills District ha kaba saw ngut ki rangbah Khasi ki la duhei ïa la ka jong ka jingim bad ïa ki jingshah thombor jong ki paidbah Khasi Pnar ha Khappud.
Ki paidbah kiba shong basah ha ki bynta khappud ki sngewthuh shai ba ka Sorkar Assam kam burom satia ïa ka Status Quo ba la ïasoi bad ka Sorkar Meghalaya.
Ka jingshah jem bad ka jingaimon ka Sorkar Meghalaya ka pynlong ïa ka Sorkar Assam ban phah pyntieng pynsmiej da ki shipai ki swar ban pynkbum da ki ktang suloi khnang ba ki paidbah Khasi kiba shong ha ki shnong khappud kin kohnguh bad kin pyndem hakhmat ka Sorkar Assam.
Lada phai sha Block-I, ki shnong kiba ïatakhuh bad ka Jylla Assam ki mad ïa kajuh ka jingshah pyndik namar ki paid Khasi Pnar ki la mad teng ïa ka jingkylla phetwir ha la ka jong ka ri tang namarba ki sheptieng ïa ki ktang suloi jong ki Pulit Assam kiba pyntieng pynsmiej ïa ki paidbah thik kum ki lehnoh.
Haba bishar ïa ki High Level Meeting hapdeng ki heh ophisar ka Sorkar Meghalaya bad Assam ki shu long tang kum ki jingïalang dih sha dih coffee ba pyngngad jabieng namar ynda la kut ka jingïalang, ki paidbah ki ïai mad hi ïa kajuh ka jingeh.
Lada ka Sorkar MDA ba la ïalam da ka NPP ka don shisha ïa ka jingsngewkhia ïa ka jingim jong ki paidbah kiba shong basah ha khappud ka ladei ban im sngi ban wad ïa ki lad ki lynti ban pynkut noh ïa kane ka jingshah klun ha ka Sorkar Assam khamtam ha ka jingïapynbeit pud jong ka kylla kaba ar (Phase-II ka ban sa long la kumno kumno ha u bnai Jylliew lane Naitung mynta u snem 2022.
Ka por slap ka wanrah shibun ki jingkyrkhu ïangi hynrei ha kajuh kapor ka wanrah ruh shibun ki khñiang jingpang bad ki jingpang ba har rukom.
Ki jingpang kum ki jingpang shitmet, baiong khlieh, jyrhoh ki jur bha ha kine ki por, hynrei ka jingpang prie pynhiar kadei kaba kynrei tam haka por slap.
Kane ka jingpang ka neh la kumno kumno 2-4 sngi hynrei wat la ka neh tang katto katne sngi, ka met jongphi pat ka tyrkhong bha bad tlot namar ka jingmih ki um ba don haka met lyngba ka jingleit paiñkhana khah khah.
Kane ka wanrah ïaka jingbymsngew tynnad haka met bad kalah ruh ban wanrah jingma kaba khraw lada ym sumar ha kapor kaba biang.
Kadei ka jait jingpang kaba phi kwah eh ban lait noh kloi kloi na ki katba lah haba ïa nujor bad kiwei pat ki jait jingpang.
Ka daw jong ka jingpang prie-pynhiar:- Baroh ngi tip ba ka por lyiur kadei ka por ba ki jingbam ki sniew kloi na ka daw ka jingshit ka suiñbneng bad ka jingkharoi ki khñiang jingpang bad ka um ka jaboh naka jingwan tuid ki umslap.
Namar kata ka jingpang prie pynhiar ka ju jia bha haka por lyiur na ka daw ka jingbam ïa ki bam ba lah sma bad sniew noh bad dih ïa ka um jakhlia ne khlem da shet lypa ban dih bad ka nang pynsniew shuh shuh lada ktah ne shet ïa ki jingbam da ka kti ba jakhlia khlem da sait bha.
Katto katne ki khñiang jingpang kiba pyndap lyer ïaka kpoh, kynroi prie (gastro-enteritis) bad pynhiar kpoh khah khah kilong:Bacteria – Salmonelia lane ki Escherichia.
Viruses- Norovirus or Rotavirus.
Parasites- Giardia Intestinal.
Ki dak ki shin jong ka jingpang prei-pynhiar Ka jingleit khyndew kaba long um khah khah.
Ka jingkynroi prie bad prie.
Ka jingsuh khyrwait ka kpoh bad ka jingtlot ki dohksah.
Ka jingshit met.
Ka jingtyrkhong ka met.
Ka jingbym sngew thngan ne bym kwah bam.
Kine ki jingshitom kin jah hadien katto katne sngi hynrei phi donkam ban thiah pynaram ïalade bad dih shibun ka um katba lah hapdeng kine ki por.
Ym don eiei palat ïa ka jinglah ban dih um lane ki Oral Dehydration Solution (ORS) kiba khlehlang bad ka um.
Ka jingpashat jingmut:– Ki don shibun ki jingai jingmut ban ïada na kine ki jait jingpang kiba phi lah ban bud ryntih ban ïoh ïa ka met kaba koit ba khiah.
Dih da ka um kaba khuid:- Katkum ka jingshem ki nongwadbniah ki ong ba 80% kiba ïoh ïa ka jingpang prie pynhiar ka dei na ka jingdih ïa ki um jakhlia bad ki bym da tap bha bad ka por slap ka dei ka por ha kaba baroh ki tyllong um ki tngit bad jaboh shibun eh kiba wanrah shibun ki khñiang jingpang kaba ïalam sha ka jingkynrei ki jingpang jingshitom khamtam ka jingpang prie pynhiar.
Namarkata phi dei ban pyndonkam da ki um kiba khuid ban shet ban tiew bad da shet pynthnam bha ïa ka um shuwa ban dih.
Da kaba leh kumne kan ïarap pyllait ïaphi na shibun ki jingpang jingshitom bad ki ïada khamtam na ka jingpang prie pynhiar.
Ban dih ïa ka um ba la dep shet kan pynïap ïa baroh ki khñiang jingpang kiba don ha ka um bad da kaba pynmlien ban shet bad dih man ka sngi kan ai jingkoit jingkhiah ïa ka met bad lait na shibun ki jingpang jingshitom.
Ka umba dep shet:- Ka um shetja ka dei kawei ka lad ba biang tam ban sumar haba pang prie pynhiar.
Ka dei ka dawai bah kaba lah ban tehlakam ïa ka jingsuh kpoh bad ïada na ka jingtyrkhong um ha ka met.
Ka um shetja ym tang ba ka pynbiang ïa ka um ha ka met ban ïada naka jingtyrkhong ka met, hynrei ki ïarap ruh ban pynduna ïa ka jingleit khyndew palat namar ki don ha ki ka low fiber kaba lah ban pyllait na ka jingsuh ka kpoh bad ka jingleit khyndew kaba long um.
Phi lah ban shet 1 pela u khaw bad 2 pela ka um la kumno kumno 10 minit haduh ba kin longdih.
Pjiar ïa ki nangta sa dih da kaba ber mluh ne shini malu mala.
Kine kin ïarap shibun haba prie pynhiar.
Saitkhuid ïa ki kti:- Ka jingpang prie pynhiar ka lah ban ïabit na uwei u briew sha uwei pat na ka jingjaboh jongka kti, namarkata phi dei ban sait khuid ïa la ki kti man la kapor shuwa bad hadien ba lah dep bam ruh ka long kaba donkam namar ka lah ban ïarap pynduna na ka jingsaphriang jongki khñiang jingpang.
Katkum ka jingwadbniah ba la pynmih da ka Cochrane Database of Systematic Reviews, ki ong ba ka jinglah ban sait khuid ïa la ki kti man la ka por kan ïarap pynduna ïa kine ki jait jingpang da kumba 30%.
Namarkata saitkhuid ïa ki kti man ka por ban ïada ym tang na ka jingpang prie pynhiar hynrei na shibun ki khñiang jingpang kiba lah ban ktah ïa ka jingkoit jingkhiah jong ka met jongphi.
Ki rukom bam:- Ka jingkitkhlieh ïa ka jingkoit jingkhiah ba pura ka shong eh ha ka bam ba ngi bam.
Ka jingbam ïa ki bam ba lah sma ne sniew ka ïalam sha ka jingïohpang gastroenteritis bad beit beit sha ka jingpang prie pynhiar.
Ban lait na ka jingsniew kloi ki jingbam donkam ban da pynkhuid bha ïa ki ïingshetja bad ki tiar kiba phi ju pyndonkam man ka sngi.
Mawkyrwat, Ïaïong 19: Ka Federation of Khasi Jaiñtia & Garo People’s (FKJGP) jong ka Lyngkhom Unit ha ka jingïaid lynti kaba dang tang 6 bnai duna ka lah ban ai khusnam ne Award ïa ki khynnah pule kiba pass bha ha ka egsam SSLC/HSSLC/NEHU bad ha kajuh ka por ban ai jingïarap ïa ki lai tylli ki longïing ba duk ha ka shnong Lyngkhom.
Haba kren ha ka jingïalang, u bah Eldie N.
Lyngdoh, Vice-President jong ka FKJGP Central Body kum u kongsan, u la pynpaw ka jingaikhublei na ka bynta ki khynnah samla kiba ïoh pdiang ïa kane ka khusnam kaba long kawei na ki dak jong ka jingai mynsiem bad pynshlur ïa ki ba kin nang ïaleh bad trei shitom shuh shuh ha ki sngi ki ban dang wan, namar ki im ha kine ki sngi jong ka jingïakop ha kaba ki briew kiba la nang la stad ki la nang bun.
U la pynkynmaw ruh ba haba phai ha ka wad kam wad jam lei ka la long kaba eh ha kine ki sngi lymda ki khynnah pule kin poi ha ki kyrdan kiba ha khmat eh.
“Ka jingïoh jong ki ïa ka 70% bad 80% kam pat da diang, hynrei ki dei ban nang kham pynjanai shuh shuh ban poi haduh 100% ruh", ong u bah Eldie.
U la ai jingïaroh ruh ïa ka FKJGP jong ka Lyngkhom Unit kaba la pyni lynti da kaba tbeh ïa u kyndok jingpruid ai jingshai ha ka ban ïalam na ka bynta ki khunsamla ha ka lynti ba dei ryngkat ka jingïatreilang bad ka Dorbar Shnong.
Namarkata, ka long kaba donkam ba kum ki paidbah nongshong shnong kin ai ka jingïatreilang bad ki sengbhalang na ka bynta ban kyntiew ïa ka bha ka miat ha ki shnong ki thaw, ka imlang ka sahlang bad kumjuh ha ka ri bad ka jaidbynriew baroh kawei.
Ha katei ka program la ïoh ban sam ïa ki khusnam sha ki 5 ngut ki khynnah samla ba pass bha kiba kot sha ka 70% bad 80% kumjuh ban noh jingïarap tiar bad pisa sha ki lai tylli ki longïing baduk.
La pynïaid ïa ka programme da u samla Ri-akor Youthborne, President ka FKJGP Lyngkhom Unit bad ka jingkren ai khublei na u samla Seidondor Reenbon, General Secretary ka FKJGP Lyngkhom Unit.
Nongstoiñ, Ïaiong 19: Ka Basketball Association of West Khasi Hills ha ryngkat ka jingïatreilang jong ka ophis District Sports Officer Nongstoiñ, ka Meghalaya Basketball Association lem bad ka Shillong Labet, ha ka sngi ba ar jong ka taiew, ka la plie pyrda ïa ka lympung 1st Inter School Basketball Tournament 2022 ha madan Basketball Court New Nongstoiñ.
Ha kane ka lympung, ki la don kumba 6 tylli ki kynhun bapher bapher ba kynthup ïa ki san team na ka liang ki shynrang bad hynriew team na ka liang ki kynthei.
Ka jingthmu jong kane ka lympung hi ka long ban sei bad ban nang kyntiew ïa ka sap ka phong ïalehkai Basketball jong ki samla pule jong ka dong ka thaiñ.
Ha kane ka sngi sdang la ïa donlang da I kongsan kong Balarina Syiem District Sports Officer Nongstoiñ lem bad kiwei de ki riew pawkhmat, nangta ki nongïalam ka Association, ki nonghikai bad ki khynnah skul.
Na ka liang I kongsan ha shuwa ban pynbna ïa ka jingplie ïa kane ka lympung, I la pynpaw ïa ki kyntien ai khublei bad kitbok sha baroh ki nongïashimbynta bad sha ki nongïalam jong ka Association ba kin nang leh bha na ka por sha ka por.
I da ban jur ruh kyrpang ïa ki khynnah skul halor ka jingdonkam ban shim bynta ha ki kam ïalehkai, namar ka long kaba kongsan tam ryngkat ruh bad ki jingpule.
Na ka liang ka Basketball Association of West Khasi Hills, ha kane ka sngi ka la pynkup burom kyrpang ruh ïa u samla Alfred Marbanïang u ba dei u National Referee (B Panel) ba nyngkong duh na West Khasi Hills District.
Na ka lïang ki nongïalam ba kynthup ïa u Bah Donald Nongsiang President rangbah bad Secretary Bah Wallambok Ïawphniaw, ki la pynpaw ïa ki kyntien khublei ba kyrpang ïa u ne u samla ba nyngkong eh na kane ka District u ba la ïoh ïa kane ka kyrdan.
Nongstoiñ, Ïaiong 19: Ïa ka Block Health Mela la pynlong ha ka sngi nyngkong jong ka taiew hapoh ka shnong Umdang kaba hap ha Mawshynrut Block ba la pynïaid da ka ophis jong ka DM&HO, Nongstoiñ.
Ka jingthmu ban pynlong ïa katei ka Mela ka long ban pynsngewthuh ïa ki paidbah ïa ka jingdonkam ïa ka koit ka khiah kaba paka ban lap ïa ki jingpang kum ka Diabetes, BP, TB, Cancer, pang ki khmat bad kiwei kiwei ki jingpang lyngba ki jing phah test ba man ka por.
Ha kane ka Health Mela la ïoh ïa ka jingkren na u Dr R Laloo MCHO West Khasi Hills, u ba la pynshlur ïa ki nongshong shnong ban wan shakhmat ban ïoh ïa ki injection kiba tikna, ban leit kha ruh ïa ki khunlung ha ki jaka sumar bad ban shim ïa ka tika Covid-19.
Katba u Dr W Sutnga, DNO CPHC u la batai ïa ka CPHC programme hapoh ka District bad ïathuh ba ki don 50 tylli ki HWCs ïa mynta ha kaba 34 ki dei ki SC HWC, 15 tylli ki PHC HWC bad kawei ka UPHC HWC bad u la ïathuh ruh ba hadien ka jingkyntiew kyrdan ïa ka SC bad PHC sha ka HWC, ki paidbah ki la ïoh ïa shibun ki jingmyntoi.
Kiwei kiba la ai jingkren ki long bah S Syiemlieh BDO Mawshynrut ba la pynïaid ïa ka jingïalang, kong K Maya Lakiang CDPO, Mawshynrut, Dr S Lyngdoh DM&HO bad Dr Aimal Sangma M&HO, Shallang.
Ha kane katei ka sngi la register 65 ngut hapoh ka ABHA bad total OPD pat 568 ngut.
Nongstoiñ, Ïaiong 19: Ka Thomas Jones 1 Secondary School ka la rakhe ïa ka jingdap 50 snem kynthih mynta ka sngi naduh ba la seng nongrim ïa ka da ka Balang Presbyterian Pyndengrei, Nongstoiñ.
Lah ban pynkynmaw ba la plie nyngkong eh ïa ka Pyndengrei School ha ka 15/2/1972, da ki Khristan kiba don tang kumba 14 lane 15 ïing hapoh ka jingïalam u Tbn W.
Pariong.
Ki khynnah skul ha kata ka por ki don tang 5 ngut bad la siew tulop 15 tyngka uwei u nonghikai da ka Balang bad khlem shim bai skul da ki bun snem.
Hadien pat la shim tang kaba rit ban ïa nujor bad kiwei pat ki skul.
Hadien pat la kyntiew kyrdan ïa ka kum shibynta ïa ka jingdap 150 snem ha ka snem 1991 ka jingwan ka Gospel.
La kyntiew sha ka Secondary kum shibynta ïa ka jingïaid ïa ka spah snem ba 20 ne 20th century.
Ka jingsiew tulop ka long kaba rit bha ha ka jingïaid lynti.
Dei haduh u snem 1994 ba la siew ka sorkar bad mynta 3 ngut nonghikai LPS Defisit, Iwei Sdhoc bad 4 ngut ïa ka Adhoc bad ïa ka Secondary dang siew beit da ka Balang.
Baroh kiba siew da ka Balang naduh LPS haduh Secondary ki long 10 ngut.
Ïa ka school building la ïoh jingïarap na ka sorkar lyngba ki nongmihkhmat kiba la leit bad mynta na ka tnad pule.
Haba ai jingkren kum u kongsan ha ka jingrakhe ïa kane ka sngi kyrpang, u Bah Lahkmen Rymbui, u la ong ba katkum ba la ïoh sngew na ka histori lyngkot la ong ba ki 15 tylli ki longïing da ka jingïatylli bad jingangnud ban ai jingnang jingstad ïa ki khun ki kti ïa ka imlang sahlang ki la la lah ban seng ïa kane skul bad la ïoh ruh ban rakhe ïa ka jingdap 50 snemU la ong ruh ba ka MC ka ïakynduh jingeh naduh ba sdang haduh mynta, hynrei hapdeng ki jingeh, sngew tynnad ba ka MC ka la ïaid shaprang ban kyntiew kyrdan ïa ka skul bad angnud ban kyntiew sa sha ka Higher Secondary.
“Ngi long ki briew kiba im lyngba ka jingkyrmen bad dei lyngba ka jingkyrmen kaba btin lynti bad ai mynsiem ïa ngi bad ka mon ka dei ka shalyntem ban poi sha ka thong kaba ngi thmu.
Nga kwah ban kyntu ïa ka MC ba ai ba kine ki mawmer ba 50 tylli kin nang pynkhlaiñ ïa ka jingangnud na ka bynta ban kyntiew kyrdan ïa ka skul", u la ong.
“Ngi na ka liang ka sorkar ngi don ka jingangnud ban kyntiew ïa ka pule puthi bad ka jingïaid shakhmat ka la ïaid haba bun ki liang.
Hynrei ki sohkyrdot ka dei namar ka jingbun palat ki kyrdan jong ki nonghikai, ka jingsiew ha kawei ka skul ki don saw jait san jait.
Ta ka daw kam long kaba suk hynrei ngi don ka jingkyrmen ban jop ïa ki jingeh wat hapdeng ki jingeh bad ngin leh ïa kaba bha tam", u la ong.
Kiwei kiba la donlang ha kane ka jingïalang ki kynthup ïa u MLA Bah Macmillan Byrsat, Bah P.
D Sangma Deputy Commissioner, ki heh sorkar ka tnad pule, ki nonghikai, ki nongïalam ka Managing Committee bad kiwei kiwei ki riew heh.
Mawkyrwat, Ïaïong 19: Ka Deputy Commissioner jong ka South West Khasi Hills District, Mawkyrwat ka la ai ïa ki katto katne ki jingbthah kiba dei ban leh bad ki bym dei ban leh ha ka por ba jur ka erïong, u pyrthat bad ka lei lieh khnang ba ki paidbah kin tip kumno ban leh ban lait na ka jingmynsaw bad kino kino ki jingjia ba sngewsih da kaba bud ruh ïa ki katto katne ki kyndon jingbthah.
Kiba dei ban eh bad ki bym dei ban leh ha ka por ba jur lyer, pyrthat bad leilieh: Ban khmih bha ïa ka jinglong ka suiñ bneng hashwa ban leh ïa kino kino ki kam ban mih shabar bad ban leh shwa na kaba mih shabar lada jia ba jur slap, lyer, pyrthat bad leilieh.
Haba ïohsngew ka jingsawa jong u pyrthat bad lei lieh ïaleh ban rieh ha ki jaka ban long shngaiñ bad ban kiar na kaba bat ïa ki kynja ba long nar ne na ki jingtei kiba shna na kiba long nar.
Haba ïohi ba thaba lei lieh ïaleh ban shong hapoh ïing lada jia haba ki don habar khlem ka jaka rieh kaba long shngain ïaleh ban hiar na ki jaka ba long lum bad ki jaka ba long sharing bad ban ym pyndonkam ïa ki lum ne ki mawsiang kum ki jaka rieh.
Shuh shuh haba ki don ha ki jaka ba long pung ne ki wah ne ki rud um ne ha ki pynthor kba ïaleh ban leh wud wud sha ki jaka ba long rkhiang bad ban wad ïa ki jaka rieh kiba lait na ka jingshlei um bad ïaleh ban kiar na ka ba thiah lyndang ha madan.
Haba ym don jaka rieh ïaleh ban shong kyllaiñ myngngor ha madan, dem ka khlieh shapoh tap ki shkor bad khapbrip ki khmat lada jia ba ïeng u shñiuh ka pyni ba kan don ka lei lieh.
Ïaleh ban kiar na kaba pyndonkam ïa ki tiar kiba don bor ilektrik kum ki phone kum ki pyngkha ki jingker na ki narbad ban weng na kaba bsuh ïa kino kino ki tiar ilektrik hashwa ba kan wan ka erïong.
Ha kajuh ka por ïaleh ban buh lypa ïa ki tiar ki ban ïada ïa ki tiar lait kiba ki pyndonkam.
Wat ju rieh ha trai dieng ban lait na ka shah bait ha ka bording.
Ki juti kiba shna da ki robal bad ki taïar kali kim lah ban ïada na ka lei lieh.
Ïaleh ban pynskhem ïa ki tiar ne ki mar kiba don shabar kum ki thup dieng, ki tin sop ïing, bad kiwei kiwei kiba lah ban shah pynjot bad shah ra ha ka lyer.
Buh lypa ïa ki tiar ne ki jaiñsyaid hajan.
Lada don ha ka kynhun ha ka por ba tied u pyrthat ïaleh ban ïeng pajih iwei na iwei ban pynduna ïa ka jingmynsaw lada jia ba shah pom ha ka lei lieh ne ha u pyrthat.
Ïaleh ban sngap ïa ki khubor lyngba ki radio ne telibishon na ka bynta ka jingbatai bniah na ka por sha ka por bad ban ïarap ïa kito kiba donkam ïa ka jingïarap kum ki khunlung bad ki tymmen.
Kiar na ki power lines kiba don jingthut bad ba dei ban pyntip wud wud sha ki bor ba dei khmih.
Da peit bha ïa ki mrad baki ri.
Lada phi don ha ïing ne lane hapoh ki jaka rieh kum ki ïing ne ki ophis, ki jaka die ne jaka thied kim long kiba shngaiñ ha ka por ba wan u pyrthat ne ka lei lieh, kine ki dei ban bud ban lait na ka jingma.
Ban peit ïa ka jinglong ka suiñ bneng ne ka lyer bad ban rung shapoh ïing lada ïohsngew ïa ka jingwan u pyrthat ne ka lei lieh.
Sngap ïa ki khubor na ka por sha ka por, shongkhop ha ïing bad kiar na kaba mih shabar.
Khang ïa ki jingkhang bad ïa ki jingkhang ïit bad ban pynthikna ba ki khunlung bad ki mrad ki don hapoh ïing.
Kiar na kaba bsuh ïa ki tiar lait hapoh ïing kum ki tiar telivision, charge mobile bad kiwei kiwei ha ki jaka bad on lait bad bording bad kum ki jaka kiba lah ban pynmih ïa ka bording ha ka por ba khie erïong bad lei lieh.
Kiar na kaba sum bad sait tiar ne ktah um, bad kiar na ki jaka ba tuid um ban lait na ka jingshah lympat ha ka lei lieh.
Wat ju pyndonkam ïa kino kino ki tiar ilektrik kiba don waïar, ban wah ha ki kynroh ne ha ki madan ba kan kham shngaiñ lada pyndonkam ïa ki phon kiba khlem waïar ha ka por ba khie ka erïong.
Kiar na ki jingkhang bah, jingkhang ïit, ki baranda ne ka ding bad kiwei kiwei ki tiar lait ha ka por ba khie jur u pyrthat bsd ka lei lieh.
Haba leit jingleit ha ka por ba jur lyer, pyrthat bad lei lieh ïaleh ban kiar na ki kali ki bym don jingda.
Wat nym thiah ha madan lane sha ñiah ha ki kynroh.
Kiar na ki jaka ba long madan bad jingker kum ka baranda, ki jaka ïalehkai, ki pak, ki pung, ki jaka jngi bad kiwei kiwei.
Kiar noh na ki kali, ki bicycle kiba lah ban shah ktah ha ka lei lieh.
Ha ka por ba ki shong-lieng ne jngi mih wud wud na um bad wad jaka rieh.
Haba tied u pyrthat bad leilieh ïaleh ban wad ki jaka rieh kiba long shngaiñ lane ban shongkhop hapoh kali haduh ban da jai jai.
Haba ki don ha ki jaka khlaw ïaleh ban mih wud wud ban lait na ka jingkem ding ha ka por ba thaba ka lei lieh.
Ha ki lyngkha trei khnang ban ïa da na ka jingshah lyngshop ki jingthung ha ki lyer dei ban ai ka jingkyrshan kiba khlaiñ ïa ki jingthung bad lada ki nongrep kim ïoh ïa ki jaka rieh kiba long shngaiñ ki dei ban kiar noh na ki tiar kiba long heh ne jrong ban lait na ka jingmynsaw bad ban pynkiar na ki mrad na ki jaka ba long um, ba don ki traktor bad lane kino kino ki tiar kiba pyndonkam ha ka por ba rep.
Ïaleh ban pyllait ïa ka um ha ki jaka ba rep bad ban tap ïa ki mar rep da ki jaka ba long plastik.
Ka jingsumar kaba kham kloi ia ki lanot ba shah pom pyrthat bad leilieh:Ban ai ka jingïarap kaba kyrkieh katba ngi dang ap ïa ki doktor ban pyllait ïa ka mynsiem briew da kaba ai First Aid.
Peit ba u lanot u dang lah ne em ban ring mynsiem bad ban peit ïa ki thied jong u ki dang treikam ne em.
Lada u ne ka lanot kim lah ring mynsiem ki dei ban ai jingïarap da kaba ai lyer lyngba para shyntur ne kino kino ki lad jingïarap.
Peit ba uto ne ka lanot ba ki kdiah ne kheiñ shyieng ne em kaba lah ban thaw ïap shiliang lane mih snam.
Ïaleh ban pynkynriah ïa u lane ka lanot na ka jaka kiba kham long jingma sha ka jaka ba kham long shngaiñ.
U briew uba shah pom pyrthat ne lei lieh u lah ban ing ne u lah ban nym tip briew bad ki donkam ban peit ïa ka bynta ba shah ktah.
Ban phone ha une u numbor 1078 bad ban batai bniah ïa jaka kaba une u lanot ne ka lanot kaba ki don ha kato ka por khnang ba kin lah ban ïoh jingsumar kham kloi.
Mawkyrwat, Ïaïong 19: Ka Khasi Students’ Union (SKU) jong ka Malai Sohmat Area Unit unit ka pynpaw ïa ka jingbitar halor ka jingbym pyntrei kam ïa u Tower Jio ha Phlangwanbroi bad ïa ka jingkheiñ sting ka company ha ka ban pynbiang ïa ka network ha kine ki sngi ka don ka jingthud ba man ka por ha kaba ïa dei bad ka Network.
Ha ka kyrwoh na u samla Denishan Iawrod, President ka Malai Sohmat Area Unit la ong ba ka jingbuh ïa u Tower Jio ha Phlangwanbroi ka long kaba sep ei bad long leh noh ei namar haduh mynta khlem pyntrei kam satia bad dei na kane lehse kaba la pynlong ruh ïa ka jingthud ka network jio ha kine ki sngi bad kum ka seng ka pynpaw ïa ka jingsngewkhia halor kane namar ki ïohi hi ba ka network ha kine ki thaiñ ka tlot palat bad kane ka pynduh nong ïa shibun ki nong pyndonkam bad kane ka ktah ïa u paidbah naduh ki skul, ophis bad kiwei kiwei.
Namarkata, ka seng ka kyrpad ïa ka Jio Company bad kan peit bha ïa kane ka bynta bad ha kajuh ka por ba kan pyntrei kam noh mardor ïa u Tower ha Phlangwanbroi khnang ba ka network kan biang noh ha kine ki thaiñ namar kumba long mynta ka thaiñ ka kynduh jingeh bad kordit bad ki paidbah ki la ud na ka jingbym biang ka network bad ki da kwah ba ka network kan biang bha kat kum ka juk mynta.
Kumta, ka company ka dei ban shim khia ïa kane ka bynta lada kim lah ban shim khia ïa kane ka bynta, ka seng kam banse ban shim da kiwei pat ki sienjam ba kham tyngeh.
Nongstoiñ, Ïaiong 19: Ka seng West Khasi Students Union ka la ther ïa ka sorkar MDA ba la ïalam da u Conrad Sangma, da kaba ong ba kane ka sorkar ka la thok la shukor ïa ki paidbah ka Jylla ha ka jingïadei bad ka kam pynbeit ïa u pud u sam.
Haba ïakren bad u nongthoh khubor, u Bah D.
Sun President ka seng, u la ong ba kane ka sorkar kam shym la leh katkum ka jingïakut, katkum ka jingïakren bad ki sengbhalang, ki nongsynshar shnong nongsynshar hima.
U la ong ba kane ka jingleh jong ka sorkar ka la ïalam bakla ïa ka jingsngew jong ki sengbhalang, ki nongsynshar shnong bad ki paidbah.
Ha ka por ba shong jingïalang jong ka komiti pynbeit pud ba la khlieh da u Bah Renikton Lyngdoh Tongkhar, ka jingïakren ka long da kumwei.
Hynrei, kumba long mynta ka jingleit ïa soi MOU hapdeng u Conrad lem bad u myntri rangbah ka Assam hakhmat u Amit Shah kam don jingïadei ei ei satia bad ka jingïakren lane jingai jingmut ryngkat ki nongïalam bapher bapher.
Kam don hi ruh kata ka jingïakrem MOU 2011 bad baroh ki jingïakren ki long beit kiba thymmai katkum ka riti synshar bad jingkwah ki paidbah.
Hynrei sngewkhia bad sngew lyngngoh ba ha ka MOU kam shym rung wat tang kawei ruh ka jingai jingmut halor kata ka give and take policy kumba la ïakren.
Na ka liang ka seng ka ai jingkyrshan halor ka jingïakhih jong ki paidbah Malangkona kiba la ïakhih na ka bynta ka hok.
Ha ka jingshisha kam dei ka jaka ba ïa kajia pud kumba long ha Langpih bad kiwei kiwei.
Hynrei la shu khynñiat jubor ïa ka thaiñ Malangkona West Khasi Hills sha ka Assam.
Ka sorkar ka dei ban phai dien biang bad ka dei ban ïaid katkum ka lynti kaba shai ha ka jingïadei bad kane ka mat.
Ka dei ban pynkylla biang ïa ka jingïasoi MOU khnang ba kan ym pynkylla langkñia ïa ki paidbah kiba shong ba sah ha khappud bad ka Assam, u la ong.
Jowai, Ïaïong 19: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association (WJDSA) kaba la long mynta ka sngi 19 tarik u Ïaïong ha madan Kiang Nangbha Stadium Jowai.
Ha ka jingïakhun ba nyngkong na ka liang ka kynhun ïalehkai jong ka Pasyih Cultural Sports Club kala jop da 3-1 kol pyrshah ïa ka Iooksi Youth Welfare bad ïa katei ki kol na ka Pasyih Cultural SC la theh da u Shining Rymbai haka minit ba 9, u Chaniah Dkhar haka minit ba 21 bad u Phem Dkhar ha ka minit ba 40.
Ïa ka shikol na ka Iooksi Youth Welfare la theh da u Tympang Tangliang ha ka minit ba 75.
Ka jingïakhun ba ar kala long hapdeng ka Mookynphad Mihmyntdu pyrshah ïa ka Risingsun Mukhla, ka kynhun ïalehkai jong ka Risingsun Mukhla kala jop da 3-1 kol, ïa ki kol jong ka la thep da u Rimi Pyrtuh haka minit ba 11 & 58 bad u Disfiveboy Nongrum ha ka minit ba 23.
Ïa ka shikol na ka Mookynphad Mihmyntdu la theh da u Arwan Rymbai ha ka minit ba 61.
Katba ha ka jingïakhun kaba lai ka khunhun ïalehkai jong ka Nonglatem ka la jop da 1-0 kol ïa ka Mukhla Umlangshor bad katei ka shi kol la thep da u Tommy Lamare ha ka minit ba 69.
Ka jingïakhun lashai ka sngi 20 tarik kan long hapdeng ka Mookaswan Dongwah pyrshah ïa ka Madankynsaw Mookyndeng ha ka por 11 baje mynstep, ka Samaro FC pyrshah ïa ka Maitchaphrang Mootyrshiah ha ka por 1 baje nohphai sngi bad ka Loompyrdi Iongpiah pyrshah ïa ka Madan Thadmuthlong haka por 3 baje janmiet.
Khliehriat Iaiong 19 : Kum shibynta ban rakhe ïa ka Azadi Ka Amrit Mahotsav, la pynlong ïa ka Ayushman Bharat Halth Mela, ïa kane ka prokram la khot pynlong hynnin ka sngi da ka ophis jong u District Medical and Health Officer East Jaiñtia Hills District bad la pynlong ha PHC Pamrapaithlu kaba hap hapoh Wapung C&RD Block, East Jaiñtia Hills District.
Ka jingthmu ba pynlong ïa kane ka mela ka long ban ai jingpynshai halor ki prokram bapher bapher jong ka Ayushman Bharat Health and Wellness Centre, ban pynioh ïa ki ID kiba hapoh ka ABDM , kumjuh ruh ban ai mynsiem ïa ki paidbah ban im ka jingim kaba koit ba khiah bad kiwei kiwei.
Haba kren ha ka jingialang, u District Medical Health Officer East Jaiñtia Hills, u Dr D.
Shylla, u la ong ba kane ka Health Mela ka long kum ka rynsan ha kaba ki briew ki ioh jingiarap khlem donkam ban siew pisa, u kyntu ïa ki paidbah ba kin sngewbha ban wan sha kum kine ki health mela kiba dei na ka bynta ka koit ka khiah bad ban leit jngoh ïa kawei pa kawei ka stall kiba dei ruh na kiwei kiwei ki tnat ha kaba kin iarap shibun ha kaba iadei bad ka koit ka khiah.
Ka PHN,NHM East Jaintia Hills District, ka kong P.
Lywait, ka la ai ïa ka jingkren maitphang halor ki jingmyntoi ba ki paidbah ki ioh na kane ka Mela ha kaba iadei bad ki jingsumar ïa ki jingpang bapher bapher, ka la batai ruh ba ha kane ka camp la pynioh ïa ki digital ID ABDM, Ayushman Bharat, ki don ruh ki doctor specialist kiba sumar ïa ki khmat, ki ENT doctor, ki doctor bniat.
Ha kane ka Mela la wan ban ïa shim bynta da shibun ki paidbah shynrang bad kynthei bad khynnah, kynthup ruh ki nonghikai, ki khynnah skul.
Ha kane ka Mela ki don ki stall ba la shna kyrpang ruh na ka bynta ban leh ïa ki registration, kiba leh ïa ki registration NCD , kiba leh TB Screening, kiba injek covid, kiba leh councelling.
Ki tnat sorkar kiba la wan ban ïa shim bynta lang ha kane ka Mela ki kynthup ka tnat District Agriculture Officer and District Horticulture Officer, Social Welfare Department, ICDS bad ka ophis jong u Food and Safety Officer, East Jaiñtia Hills District, Khliehriat.
Ha kane ka Mela, ki la don haduh 380 ngut kiba ioh jingmyntoi ha ka check up bad kumjuh ruh ki la don haduh 204 ngut kiba la ioh ïa ki card kiba dei ki Digital/Unique Health ID, kumjuh ruh ka Ayushman Card la ai sha ki lai ngut ki nongioh jingmyntoi, 24 ngut ki la leh ïa ka injek covid-19, la ailad ruh bad pynlong ïa ka jingiatai nia ne ka Group Discussion hapdeng ki khynnah skul, la ai jingpynshai ruh halor ka rukom bam ïa ki jingbam kiba tei ïa ka met khamtam ha ka por ba ar met bad ruh la pynshai halor ka jingdonkam ka jingnang jingstad.
Kiba la ïa don ryngkat ha kane ka jingpynlong ïa ka Mela, ki kynthup u Block Development Officer Wapung C&RD Block, u T.
Shylla, ka District Immunization Officer I/c, East Jaintia Hills District, ka Dr.
(Mrs) N.
P.
Suchiang, ka DEIC Manager, East Jaintia Hills District, ka Dr.
Handaka, ka District Social Welfare Officer, East Jaintia Hills District, ka kong R.
Pasah, Dr.
W.
Bamon, Sub-Divisional Medical and Health Officer, East Jaintia Hills District, Khliehriat, bad ka Dr.
(Ms).
R.
Suchiang, Medical and Health Officer, I/c Pamra- Paithlu PHC, East Jaintia Hills District bad kiwei kiwei.
Nongpoh, Ïaiong 19: Ka ophis jong ka National Health Mission (NHM) Ri-Bhoi District haka jingïatreilang bad kiwei kiwei ki tnad sorkar mynta ka sngi kala pynlong da ka Health Mela ha Patharkhmah Government Higher Secondary School naka bynta ban sam ïaka jingtip ha kaba ïadei bad ka jingkoit jingkhiah bad kumjuh ruh ki lad jingsumar ba ki paidbah ki lah ban ioh lyngba ka tnad ka koit ka khiah.
Ïa katei ka Health Mela ba shisngi la plie paidbah da u Bah Sosthenes Sohtun MLA ka Jirang kum u kongsan, haka jingdonlang u Bah Victor Ranee MDC ka Jirang, ka Dr.
M Syiemlieh DMHO ka Ri-Bhoi District bad kiwei kiwei ki ophisar naka tnad ka koit ka khiah bad kiwei ki tnad sorkar.
Haba kren maitphang ha katei ka sngi naka liang ka Dr M Syiemlieh kala ong ba ka thong jong katei ka Block Health Mela ka long ban ai jinghikai bad jingtip sha ki paidbah halor shibun ki skhim bad ki thong jong ka sorkar ha kaba ïadei bad ka koit ka khiah ba ki paidbah ki dei ban tip khamtam ha kiba bun ki lad jingsumar ban lait naki jingjia ba sngewsih.
Kala ong ruh ba kane ka prokram ka long kaba kongsan naka bynta ka jingtip ïaki paidbah ha kaba ïadei bad ki prokram bapher bapher baka sorkar kala buh thong naka bynta ban kyntiew ïaka koit ka khiah hapoh ka district ban ïada naki jait jingpang bapher bapher khamtam ki longkmie ba armet bad ha katei ka sngi la pynlong ruh ki jingai dawai bad jingpeit bñiah da ki doctor bad ïakatei ka Mela yn dang pynlong ha Umsning bad Killing haka 21 bad 22 tarik mynta u bnai.
Naka liang u Bah Sosthenes Sohtun MLA ka Jirang haba kren ha katei ka sngi u la ai ka jingïarohïaka tnad ka koit ka khiah kaba la shim ïaka sienjam ban pynlong kum katei ka jait prokram kaba ai jinghikai bad ai jingmyntoi ïaki paidbah ha katei ka thaiñ ha kaba ïadei bad ka koit ka khiah bad khamtam ban tip ïaki skhim bad ki prokram bapher bapher ba ka sorkar ka wanrah sha ki paidbah da kaba kyntu ruh ïaki paidbah ban shimkhia ban phikir ïaka koit ka khiah.
Jowai, Ïaïong 19: Ka Tep Kyndait Government U.
P.
School, Tuber Kmaichnong ha kane ka 18 tarik mynta u bnai kala pynlong da ka jingïaid rally Rally sha surok rah (NH) shi bynta na ka ‘World No Tobacco Week’, ban ïaleh pyrshah ïa ka jingdih duna.
Ïa kane ka prokram la pynlong da katei hi ka skul shi bynta ban ai jinghikai sha ki paidbah halor ka jingshahktah jong ka jingim u briew na ka jingdih duma bad kaba lah ruh ban ktah ïa ka lyer ban ring mynsiem, ha kane ka sngi la rah lang ïa ki placard ba la ïashim bynta da ki khynnah, ki nonghikai ha ryngkat ki nongshong shnong ka thaiñ.
Na ka liang jong ka skul kala don jingthmu ban pynduh pyndam shi syndon ïa ka jingdih duma ha talawiar sawdong jong ki bynta ka skul da ka jingïasnohkti lang jong kiba bun ba lang.
Shillong, ïaïong 19: Ka Rotary Club of Orchid City Shillong, mynta ka sngi ka la pynkup burom da ka Rotary Vocational Excellence Award 2021 – 2022 sha ki saw ngut ki briew kiba la trei borbah ban wanrah ka bha ka miat ka imlang sahlang ha ka jylla.
ïa kane ka jingpynlup burom ba la pynlong ha Raj Bhavan Shillong la pynkup burom da u Lat ka jylla, u Satya Pal Malik sha u Bah Hockey Kharumnuid, uba la ai ka jingshakri kumba laiphew snem na ka bynta ban peit ïa ka jingaid beit ki kali ha Mawlai Phudmuri (Stand Bus).
Nangta sha u Bah Nicholas J Kharnami, namar ka jingtrei ba khlem shongthait jong u ha kaba pynsngewthuh ïa ki briew halor ka jingkhuid jingsuba bad ka jingsumar mariang.
Uwei pat uba la shah pynkup burom u long u Dr Bhaskar Borgohain, uba la ai ka jingshakri ha liang ka koit ka khiah bad kumjuh ruh ïa i Kong Shidalin Marbaniang, iba long ka kynthei kaba nyngkong eh ban pynmih ïa ki napkin ha ka jylla.
U Lat u la ai jingïaroh ïa kane ka Club, kaba la ju trei radbah na ka bynta ban ithuh bad kyntiew ïa ki briew kiba ai ka jingshakri ïa ka imlang sahlang.
Ha kajuh ka por u la ai jingïaroh ruh ïa kine ki saw ngut namar ka jingtrei ba radbah jong ki.
Shillong, ïaïong : U MLA ka Mawlai u Bah PT Sawkmie ha ka sngi Hatmajai u la leit ban ai jingïarap ïa ka St.
Mark School (CNI) kaba don haduh ka klass baphra ha Mawsiatkhnam ha ka jingdon ryngkat u Rev.
Deacon P.
Jyrwa, ki bangeit, ki nonghikai bad kiwei.
Ha kane ka juh ka sngi u MLA u la jurip ruh ïa ka jaka kaba don ha Ïingmane CNI kaba donkam ban kynroh ryngkat bad ki heh PWD bad kumjuh ïa ka jaka ban shna ïa ka kamra shetja na ka bynta ki khynnah skul.
Haba ai jingkren u Bah Jyrwa u la pynpaw ïa ka jingkmen halor ka jingshimkhia jong u Bah PT Sawkmie ban wan jngoh ïa ka jaka ban kynroh bad kumjuh ïa ka jaka ban shna ïa ka kamra shet ja na ka bynta ki khynnah skul, kaba ki la kyrpad na u MLA ha kine ki sngi ba la leit.
Na ka liang u bah Jyrwa u ïathuh ba ka la don teng ka kali kaba la hap shapoh phyllaw Ïingmane ha ki por ba la leit hadien ba ka la kum bakla ïaid na ka surok kaba don harud kane ka Ïingmane.
Katba na ka liang u MLA ha ba ai jingkren ha kane ka sngi ha i jingïalang balyngkot u pynpaw ba ka jingwan jong u ha CNI Mawsiatkhnam ka long ba na ka por sha ka por ki nongïalam Balang ki la pynsngew sha u haba ïa dei bad ka kynroh kaba ki la angnud bad u pyntip sha ki ba kane ka kynroh ka long kaba donkam bha bad shen kin sa ïoh ban shna noh ïa ka.
Ha kajuh ka por u la pyntip ruh ba shen kin sa buh sa ka Ambulance ha PHC Mawsiatkhnam kaban la mang thik na ka bynta ki paidbah kane ka thaiñ haba ki pang ki shitom bad ban kit ïa ki haba ki doctor ki bthah ban leit sha sorbah Shillong ne sha Guwahati.
Nongpoh, Ïaiong 19: Namar ka jingbym phai khmat jong ka sorkar ha kawei naki shnong kyndong ka thaiñ Patharkhmah kaba la pynlong ïaki paidbah ban kynduh mawsiang bad shem jingeh haka leit ka wan, ka Ri-Bhoi Youth Federation, Umtangar Unit da ka mynsiem kaba khia mynta ka sngi kala mih shakhmat ban tih bad pynbha ïaka surok ha katei ka shnong naka bynta ban pynsuk ïaki paidbah haka leit ka wan.
Ha katei ka jingmih jong ki nongïalam ka RBYF ban shna bad tih surok la sakhi ruh da ka jingdonlang ki nongïalam shnong kiba la ai ka jingïaroh ïaka sienjam bala shim da ki nongïalam ka RBYF ha katei ka thaiñ namar ka jingiohi ïaka jingjynjar jong ki paidbah ha katei ka shnong khamtam ki khynnah skul kiba leit sha ki jaka pule man ka sngi.
Naka liang ki nongïalam ka RBYF Umtangar Unit kila pynpaw ruh ka jing sngewkhia kaba jur halor ka jingbym phai khmat jong ka sorkar ïaka jingeh jong ki paidbah kiba shem jingeh wat tang ka lynti ban ïaid namar ka khohruh khohram bad dei namar ka jingud jong ki paidbah naka liang ka seng hapoh ka jingïalam jong u Samla Evening Shadap President bad u Arun Hujon kila shim ïaka sienjam ban mih shakhmat naka bynta ban pyntih ïaka surok bad pynbha da ka kor puh shilum ryngkat ka jingïatrei jong ki dkhot ka RBYF.
Kila pynpaw ruh ba kum ki paidbah ha katei ka shnong ki ïakynduh bun ki jingeh haki snem bala leit noh bad kane ka pynlong ïaki paidbah ban mad jingeh haka leit ka wan, khamtam ki khynnah skul bad ka pang ka shitom ba ki slem ban poi sha ki skul bad kumjuh sha ki jaka sumar kaba lah pat ban wanrah ïa kano kano ka jingjia ba sngewsih.
Naka liang ka seng RBYF bad ki nongïalam shnong kila kyrpad ruh sha ka sorkar ba dei ban phai khmat khamtam u nongmihkhmat ban pynioh surok rong ïaa katei ka shnong naka bynta ka jingmyntoi jong ki paidbah bad ban pynsuk haka leit ka wan kumba u surok u dei u budlum jong ka roi ka par.
Shillong, Ïaïong, 19: Ka Hynñiewtrep Integrated Territorial Organization (HITO) ha ka sngi Baar ka la ïakynduh ïa u Principal Secretary jong ka tnat Animal Husbandry and Veterinary u GHP Raju bad ban mudui pyrshah ïa ka jingjur shaba palat ka jingkhaii be-aiñ ïa ki masi bad ki muid na khappud ka jylla Meghalaya sha ka Ri Bangladesh.
Ha ka jingïakren bad ki lad pathai khubor, u President ka HITO u Bah Donbok Dkhar u la ong ba ka Seng na ka por sha ka por ka la ïoh ujor na ki riewpaidbah ba ki don ki briew kiba leh kum ki Dalal ban khaii be-aiñ ïa ki masi bad ïa ki muid sha ka ri Bangladesh da kaba pyndonkam bakla ïa ka Challans ba la ai da kane ka tnat treikam ka Sorkar kaba treikam tang hapoh u pud u sam jong ka jylla Meghalaya.
“Ngi la ïoh pdiang ïa ki jingujor shaphang ka jingdon jongki katto katne ki Dalal be-aiñ kiba ju khrong pisa na ki trok kiba don ïa ki Challan kiba biang kiba ju kit ïa ki masi ha shilynter surok," ong u Bah Donbok Dkhar.
U Bah Donbok Dkhar u la ong ba ka Seng dang shen ka ladep ujor sha ki bor synshar ka East Khasi Hills District halor ka jingïai bteng kane ka jingkhaii be-aiñ ïa ki masi bad ki muid sha Bangladesh.
Ha kaba ïadei bad ka jingduna ïa ki Enforcement jong ka tnat AH &Vety, ka HITO ka la pynpaw hakhmat u Principal Secretary ba ka long kaba kloi ban ai ïa ki Volunteer ryngkat ka jingsiew ban talasi ïa ka jingjur shaba palat ka jingkhaii be-aiñ ïa ki masi bad ki muid ha kylleng ka jylla.
U la bynrap nalor ba ka Jylla ka la mad ïa ka jingduna ka doh masi na ka daw ka jingkhaii beaiñ sha Bangladesh, ka tnatAnimal Husbandry and Veterinary ka dei ban shimkhia ïa kane ka kam bad ban kem mardor ïa kiba donkti.
U Bah Dkhar u la ong shuh shuh, khnang ban ïada ïa ka jingkhaii be-aiñ ïa ki masi sha Bangladesh, ka tnat AH&Vety ka dei ban pyntip sha ka Sorkar Jylla ba kan shim ïa ka rai hapoh ka Ingdorbar Thawaiñ ka Jylla ban kyntu ïa ka Sorkar Pdeng ba kan ai jingbit noh ban khaii ïa ki Masi bad ki Muid na Meghalaya sha Bangladesh khnang ba kan long ruh ka jingaikam ïa ki paidbah bad ban kyntiew ïa ka jingpynmih khajna na ka bynta ka Sorkar Jylla bad ka Sorkar Pdeng.
Shillong, Ïaïong, 19: Ka Deputy Commissioner jong ka East Khasi Hills District ka Kong Isawanda Laloo ha ka sngi Saitjaiñ ka 16 tarik mynta u bnai ka la hiar jurip sha ka shnong Kongthong, ka shnong kaba la bna nam ha baroh kawei ka ri India ïa ka jingrwai ïawbei.
Ha kane ka jingleit jurip jong ka Kong Laloo ba la synran lang da u Sub-Divisional Officer (SDO) ka Sohra Civil Sub-Division, la ïadonlang ki Ophisar na ka Khatarshnong-Laitkroh C&RD Block, Supply, Forest, SSA, Agriculture, Horticulture, ICDS, Health, PHE, PWD, Veterinary, Labour, Cooperative Society, DRDA bad kiwei kiwei ban ïathir ïatai halor ki kam pynroi hapoh kane ka shnong bad ki shong kiba marjan kiba dang hap hapoh ka Khatarshnong-Laitkroh C&RD Block.
Ha ka jingïalang ba la pynlong ba ki nongïalam shnong, ka Kong Laloo ka la pynbna ba shen yn sa pynlong ïa ka Mega Camp ban ïarap ïa ki paidbah nongshong shnong ban ïoh shibun ki lad kiba ka Sorkar ka ju ai jingïarap sha ki shnong bapher bapher naduh kaba plie ïa ki Bank Account, ban shondur Aadhar, ka Koit ka Khiah bad ban ïoh ruh ïa ki skhim jingïarap bapher bapher.
Na ka liang jong kine ki tnat treikam bapher bapher ka Sorkar ki la kular ban leh katba lah ban wanrah ïa ki song pynroi haph kane ka shnong ka la pawnam bha ha ki kam jngohkai pyrthei.
U MP ka Rajya Sabha u Prof.
Rakesh Sinha uba la shimti ban peit ïa ka bha ka miat ha kane ka shnong u la ai bun ki lad jingïarap ha kane ka shnong kum ka jingïarap.
Shillong, Ïaiong 19 : Ka sorkar jylla ka la bthah ïa ki tnad ba dei peit ba kin wad lad kyrkieh na ka bynta ban pynbeit noh ïa ka rukom bret ñiut kaba la ktah bha ïa ki nongshong shnong ka Jowai, kaba dei ruh ka headquarter jong ka West Jaiñtia Hills.
Katei ka jingbthah ka wan hadien ba ka sorkar jylla kam shym la ïoh jaka satia ban buh ïa ka jaka bret ñiut watla ka tyrwa ban siew da ka dor kaba heh bha sha ki trai jaka.
“Ngi la bthah ïa ka Municipal Board, ki bor distrik bad ruh ïa ka Urban Affairs ba kin wad lad kyrkieh shipor," ong u Bah Prestone haba kren bad ki lad pathai khubor.
Shuh shuh u ong ruh ba ki sngewkhia haduh katta katta ban ïohi ba la shu ieh kumto ïa ki jaboh khlem lum shuh la bun bun bnai kaba la pynlong ïa ki nongshong shnong ban sah ha ka jingeh kaba khraw.
Da kaba kdew ba ka jingeh hi kadei ka daw tynrai, u Symbud Myntri Rangbah u la ong ba don ki khep ba wat haba ki ïoh ïa ka jaka lada ym dei ka shnong hynrei don ruh ba ki trai jaka kim kwah satia ban ai ïa ka jaka bad kane hi ka ktah ym tang ha rilum Jaintia hynrei wat ha Shillong ruh kumjuh.
Katkum ka jingong jong u, dei na kane ka dawe kaba pynsahteng ïa ka jingthmu jong ka sorkar ban pyntreikam noh da ki buit ka juk stad mynta ban pynlwit ïa kitei ki jaboh.
“Kumta, nga kyrpad ïa baroh kiba donbynta lang ba kin ïa trei lang bad ngi ban wad ki lad ki lynti kumno ba ngin lah ban ïoh ïa ka jaka ba ngin lah pat ban leit bret ïa kitei ki jaboh," u la bynrap biang.
U Bah Prestone u ong ruh ba ki paidbah kim dei satia ban kynnoh ïa ka sorkar jylla hynrei ki dei ruh ban shim lang ïa ka jingkitkhlieh ban ïakhun ïa kane ka ishu.
Shillong, Ïaïong, 19: Watla ka jingïapynbeit pud hapdeng ka Sorkar Meghalaya bad ka Sorkar Assam ka dang ïaid shakhmat hynrei ka Sorkar Assam ka dang ïai bteng ban kyntur pud sha u pud u sam jong ka Jylla Meghalaya.
Dang shen ki ar ngut ki Myntri Rangbah ka jylla Assam-Meghalaya ki la ïasoi ïa ka Memorandum of Understanding (MoU) hakhmat u Myntri ka tnat Kam Pohing ka Sorkar Pdeng u Amit Shah ban pynkut noh ïa ka jingïakajia pud kaba la neh san phew snem kynthih.
Hynrei kaba lyngngoh ka long ba ka Sorkar Assam ka la nang ïai kyntur pud ha ki shnong khappud kiba hap hapoh ka Hima Jirang, Ri Bhoi District da kaba tih ïa ka surok PMGSY naduh ka shnong Amring-Narling shaduh ka shnong Umshalani Jirang.
Kine ki shnong ki dei kiba hap hapoh ka Jirang C&RD Block bad Hima Jirang, Ri Bhoi District.
Ka thymmei khubor ka ïathuh ba kane ka surok PMGSY ba la tih da Assam kaba dang ïaid shakhmat naduh ka shnong Amring shaduh ka shnong Narling bad kan poi haduh Umshalini.
Kine ki shnong ba don ïa ki Dulir longtrai ïa ka khyndew ne Patta na u Syiem jong ka Hima Jirang bad ki skhim pynroi baroh ki ïoh napoh Jirang C&RD Block jong ka jylla Meghalaya.
La ïathuh ba ka Assam kan pyntrei beit ïa kane ka surok PMGSY lyngba ka pung dohkha jong u Rangbah Shnong ka shnong Umshalini bad kan long ka jingduhnong ba khraw ïa kane ka longiing bad ïa ka shnong baroh kawei.
ïaïong, 19: Ka Russia mynta ka sngi, ka la khyrwit biang bad kham tyngeh ïa ka Ukraine da ka jingthmu ban pyllait luid ïa ki artylli ki jylla kiba don ha Ukraine, kata ka Donetsk bad ka Luhansk.
Ka Russia ka la kam ba ka la ther ïa palat 1200 tylli jaka jong ka Ukraine ba ka la ai por ar kynta a ki Shipai Ukraine ba kin pyndem ne mad ïa ka jingïap ha Mariupol.
Lah ban kdew hangne ba ka Russia ka la hiar thma ïa ka Ukraine ha ka 24 tarik u Rymphang mynta ka snem ha kaba ki shipai ryngkat ki tup ki man ki la poi haduh ka nongbah Kyiv.
Hynrei namar ka jingïeng satar ki shipai bad ki paidbah ka Ukraine bad ka jingïakren ïapynbeit hapdeng kine ki artylli ki ri, ka Russia ka la mih noh na Kyiv bad kiwei kiwei de ki nongbah.
Pynban ka Russia ka la phai khmat noh sha kitei ki artylli ki jaka kiba don ha syndah bad ka da ka jingthmu ban pyllait noh ïa ki na ka jingsynshar ka Ukraine.
Ka Russia ka kam ba kine ki artylli ki jaka kiba bun kiba shong ba sah kidei ki nong Russia.
Ki shipai Russia ki la kerkut ïa kawei ka karkhana ha Azovstal steel mill ha Mariupol bad ai por ïa ki ar kynta ba kidei ban pyndem noh ne ban shah ïa ka jingïap kaba shyrkhei.
Kane ka karkhana kaba don ha ka jaka ba heh kumba 11 Square KM, kadei ka bynta kaba khatduh eh ha Mariupol ban ïada na ka jingshah jop ha ki shipai Russia.
Na ka liang ka Ukraine, ka la kam ba ha ka bynta kaba shapoh jong kane karkhana ne ka under ground, la shong rieh palat shi hajar ngut ki paidbah, hynrei ka Russia ka la ther beit da ki bom.
Nongpoh Ïaiong 19: Ka ophis jong ka Medical & Health Officer, Ri Bhoi District, Nongpoh ka la pyntip paitbah ba kan don ka jingpyndih dawai wieh ïa ki khynnah ka ban sdang naduh ka 19 haduh 26 tarik Ïaiong 2022.
Kumta la kyntu ïa ki kmie ki kpa ba kin phah ïa ki khun jong ki sha ki skul ne ki Aganwadi Centre kiba don ha ki shnong jong ki, na ka bynta ban ïoh pyndih ïa u dawai wieh.
Ka jingdih ïa ki dawai wieh ka ïarap ïa ki khyllung khynnah ban pyllait ïa ki na ka jingduna snam, ban pyrshah ïa ki jingpang bad ban pynkhlain ïa ka bor met.
Shillong, Ïaïong 19: Ka thaiñ Maweit, baroh shi katta la ju bna kum ka thaiñ kaba riewspah ha ka liang u dewïong, ha kaba ka don u dewïong uba da ki million ton.
Hynrei khyndiat eh kiba tip ba kane ka thaiñ ka riewspah ha kiwei pat ki spah mariang.
Kane ka thaiñ kaba ka surok haduh mynta ka long kum ka surok kulai, ka don ki ïa ki wah bad ki kshaid kiba itynnad ba kine ki wah ki long ruh ki jaka khwai kiba ki briew ki ju sngewtynnad ban leit khwai.
Kawei na kine ki wah kadei ka wah Rwiang, kaba wan tuid na Wah Rwiang ha ka surok na Shillong sha Riangdo.
Haduh katei ka bynta ban ïaid pat na Nongstoiñ sha Maweit, bad lad na ka Shnong Nonglyngdoh, ka don kane ka wah, kaba ki briew ki ju leit khwai.
Kane ka wah ka long kaba itynnad bad dap da ki mawsiang bad ki maw kiba khuid bha.
Ka um kaba tuid ha kane ka wah ruh ka long kaba khuid bad sngur khlir khlir.
Ym i lah ngeit ba kane ka thaiñ yn don ki krem ne ki jaka tih dewïong.
Ha kane ka wah mynta la shna ïa ka jingkieng kaban leit na Nonglyngdoh sha Nongshyrkon, Porla bad kiwei kiwei de ki jaka.
Kaba sngewtynnad ka long ba kane ka wah ym tang ba ka don ki dohkha ki dohpnat kiba heh, hynrei kaba ki briew ki sngewtynnad eh ban leit khwai na kane ka wah ka long ban khwai doh sher.
Namar ka jingdon ki mawsiang bad ki maw ha shilynter ka wah, u sher ruh u juh bad shong bha bad dei ha ki jaka kiba kum kine ba ki briew ki ïa noh ban leit khwai sher.
Nalorkata, kane ka wah, ka don ki thwei kiba itynnad kiba la long kum ki pung sum bad pung ban jngi lane kita ki natural swimming pool.
Kine ki thwei ki long kiba jylliew tangba ki khuid bha pat.
Ban kiew arted ïa kane ka wah, ka long kaba shitom haduh katta katta namar ka jingdon ki maw kiba heh bad ki jaka ba long riat.
Ki briew kiba leit khwai sha ki jaka kiba kham jngai ne kham shaneng jong ka wah, ki pyndonkam da ki bur.
Ki bur kidei ki kynja lieng ban pynper ha sla um, ha kaba la shna da kaba shu teh song ïa u siej bad sa ñiah tang da uwei u briew.
Namarkata ka daw ka long kaba donkam ba ki paudbah kin ri tyngkai ïa kane ka wah bad khamtam eh ïa ki doh um doh wah kiba don ha ka.
Ym dei ban ailad ïano ïano ban shu leh lalot da kaba shoh da ki dawai ne kiwei pat ki rukom.
Nangta ym dei ban ailad ruh ïa kino kino ki jingtih dewïong ban pyntuid ïa ka khyndew bad kiwei pat ki jaboh sha kane ka wah.
Shillong, Ïaïong, 19: Bun tylli ki jingjia kiba sngewsih ki la jia ha ka Easter Monday ha ki bynta bapher bapher ka rilum Garo.
Manla u snem, hadien ka jingrakhe ïa ka Easter Sunday, ki jaidbynriew Garo, ha ka sngi kaba bud ki ju leit bam khana shiing shi sem.
Hynrei mynta u snem ki la mih pynban ki jingjia ba sngewsih.
Kane ka jingjia, ka long hadien ba uwei u samla lud uba la 16 snem u Niksrap Sangma na Gondenggre u la jah rngai na Rongkem kaba don hajan ka shnong Samanda ha Wah Simsang jong ka Williamnagar katba u dang leit jngi ha ka jingleit bam khana bad la ki paralok.
Ki Pulit ka tnat Fire Service kiba la ïoh jingtip halor kane ki la hiar ban leit ai jingïarap mar mar.
Ka tyllong khubor ka ïathuh ba ïa ka met jong une u khynnah la lap hadien bun kynta ba la wad.
Sa uwei pat u khynnah na Denggasi, Garobada u la jah ha shnat wah jong ka Ganol ha Wah Damalgre.
Sa uwei pat u khynnah u la duhei ïa la ka jingim hadien ba la btuit na ka kshaid Nawaldare.
Ha South Garo Hills uwei u samla uba la tip kyrteng kum u Clistzer Marak u la ngam jyllop ha Emangre Fish Sanctuary, ha Wah Aginma.
Sa kawei pat ka jingjia, ka la jia ha Wah Chichra Manda Chibima, Rongchong Wa·geasi jong ka North Garo Hills.
Ïa une u samla la tip kyrteng kum u Senja D.
Shira na Damas.
Nalor kata, la ïathuh ruh ba ki la don ki jingjia aksiden ha Dobu- East Garo Hills, ha Watregre-Jengjal, ha Darugre-Rongjeng.
Shillong, Ïaiong 19 : Ka Synjuk ki Waheh Shnong ka Ri Jaiñtia ha ka sngi Ba-ar ki la leit ban kynduh ïa u Symbud Myntri Rangbah ka jylla, Bah Prestone Tynsong ban pyrshah halor ka jingthmu jong ka sorkar ban pyndait noh da ki smart meter ha ki iing ki sem kiba don ha rilum Jaiñtia.
Haba kren bad ki lad pathai khubor, u President ka Synjuk, Bah A Lipon u la ong ba ka jingpyrshah jong ki kadei ba hadien ba ki ïoh jingtip ba ka sorkar jylla ka thmu ban phah pyndait noh da ki smart meter khlem da don shwa ka jingpyn sngewthuh ïa ki paidbah.
“Ngi ïohi ba ka jingpyndait ïa kitei ki meter khlem da don ka jingpyn sngew paidbah kan ktah bad kan don ka jingeh ba ki paidbah kin mad namar hangi ki nongkyndong bun ki bym pat nang ban thoh ban pule khamtam lada ka bill jong kitei ki smart meter kan poi ha ki mobile phone," la ong u Bah Lipon.
Kawei pat ka bynta kaba katei ka synjuk ka pyrshah ka long ba ïoh kitei ki smart meter kin ïaid jingkheiñ beit wat haba ym don bording khamtam ha ka por ba jur u slap ka lyer.
“Ngi syier ïoh ka bai bording kan kiew bad kane kan ktah pat ïa u paidbah," u la bynrap shuh shuh.
La ïathuh ba na ka liang u Symbud Myntri Rangbah u la kular ba un sa phah da ki briew jong ka tnad bording ban leit pynshai ïa ki paidbah ha ki shnong ki shnong ha shwa ban pyntreikam ïa kitei ki smart meter.
Shillong, Iaiong 19 : Da ka mynsiem kaba sngewkhia halor ki kynrum kynram jong ka jingpynbeit ïa u pud u sam hapdeng ka Meghalaya bad Assam u MLA ka Mawlai Constituency u bah Process T Sawkmie u la kyntu ïa ka Sorkar jylla bad ka KHADC ba kin ïatrei lang ban pynshai bad pynsngewthuh ïa ki bor synshar shnong bad ki paid khappud halor kane ka kam khnang ba kan ym wanrah ka jingduh nong ïa ki paidbah ka jylla hynrei ba kan wanrah ka jingmyntoi.
Haba ïakren bad u nongthoh khubor u bah Process u la ong “ Nga sngew khia jur halor ki jingmih ki kynrum kynram ha kaba ïadei bad ka jingpynbeit ïa u pud u sam.
Ha ka jingshisha ka donkam ka jingïatrei lang ka Sorkar bad ka KHADC da kaba ïa kynduh bad iakren shai kdar ba ki paid khappud halor kane ka kam namar ka long da shisha ka kam kaba jwat ha kaba la 50 snem mynta ym pat lah ban ïa pynbeit hynrei lada ïatrei lang ki bor synshar Sorkar, KHADC, Shnong khappud, ki paid khappud lehse da ka jingïasngew thuh jingmut lang lah ban pynbeit ïa kane ka kam namar haba shim ïa kano kano ka rai ka dei ban long kaba ai jingmyntoi ïa ka jylla bad ïa ki paid nongshong shnong hi jongka jylla".
Nalor kane, kumba ka paw ki khlieh nongsynshar, ki paid khappud ki pynpaw ka jingbym hun halor ka soskular ne ka MoU ba la ïasoi da u Myntri Rangbah ka jylla u Conrad K Sangma bad u Myntri Rangbah ka Assam u Himanta Biswa Sarma hakhmat u Myntri Kam pohiing ka ri u Amit Shah.
Kumta halor kane ruh ka donkam ïa ka sorkar bad KHADC ban ïatrei lang bad ïakren da kaba sngewthuh shai kdar bad ki paid khappud namar lada donkam jingpynkylla ruh hap hi ban leh namar lada ïa kiwei ki aiñ lah ban pynkylla ïa kane lei lei kaba dang shu iasoi soskular kam don jingeh satia.
Namar u la ong kumba ka long mynta kan hap ban jurip ka Survey of India ïa ki jaka puta ban pynbeit ïa uta u pud bad hadien kane kan sa leit sha ka ïing dorbar Parliament kumta kan dang shim por kane ka kam bad lada dei ban pynbeit dei ban ïa pynbeit noh hi kloi ïa kane ka kam khnang ba kane ka jingpynbeit pud kan pynhun lut ïa baroh ki paid nongshong shnong ka jylla.
Shillong, Ïaiong 19 : Bun ngut ki MLA na ka All India Trinamool Congress kynthup na kiwei ruh ki party ki la sdang ban leit khroh tiket na ka National People’S Party (NPP) ban ïoh aireng na katei ka party ha ka elekshon MLA kaban sa long ha u 2023, ong u Working President ka NPP Meghalaya, Bah Sniawbhalang Dkhar ba dei ruh u Myntri ka tnad Urban Affairs jong ka sorkar jylla.
Katkum ka jingong jong u, ki don haduh palat 10 ngut ki MLA na kiwei ki party kynthup lang na ka TMC kiba la wan ban pan tiket na ka NPP mynta khnang ba kin ïoh ban pynkhreh noh na bynta ka elekshon ban wan bad ruh ban ïoh ieh noh ïa ka party ba ki don baroh shi katta.
Da kaba kubur ba don ki MLA na ka TMC ruh kiba wan ban ai ksai, u Bah Sniawbhalang u la ong, “Imat ka lah ban dei ba ki paidbah hi kim pat kwah ban pdiang ïa kane ka party thymmai.
Watla katta ngin peit shwa namar ka por ka dang don sa katto katne katban poi ka elekshon.
"Halor ka jingkylli la ki nongïalam ba hakhmat jong ka TMC ruh kin wan ban pynïasoh lang sha ka NPP na bynta ka elekshon 2023, utei u heh NPP u la ong ba ka por kam pat long satia ban ïathuh paidbah lut.
Katkum ka jingong jong u, ki dang don ruh bun kiwei ki MLA kiba ym pat lah satia ban rai na kaei ka party kin ïakhun ha kane ka elekshon ban wan bad dei na kata ka daw na ka party ruh kim pat kwah satia ban shim rai kyrkieh haba ïadei bad katei ka bynta.
Kumba long haduh mynta, ki khubor ki la ïaid bha ba tang na ki 5 ngut ki MLA Congress kiba la shah sospon dang shen, kumba 2-3 ngut na ki, kin leit ban ïakhun na ka tiket NPP bad kiba sah na kitei ki lah ban leit ïakhun na ka tiket UDP.
Lah ban kdew hangne, ba ka Trinamool Congress ka don haduh 12 ngut ki MLA jong ka kynthup ha rilum Khasi bad ruh ha rilum Garo hapoh ka jingïalam jong u Dr.
Mukul Sangma bad Bah Charles Pyngrope.
Shillong, Iaiong 19 : U bah Ardent Miller Basawiamoit u MLA barim ka Nongkrem Constituency u la buh ka jingkylli ïa ka sorkar Meghalaya Democratic Alliance (MDA) ba ka don aiu sha lyndet ba kin leh kyrkieh ban shim rai halor ka jingïapynbeit ïa u pud u sam hapdeng ka Assam bad Meghalaya hato kan dei na ka bynta ka jingmyntoi ïa ka jylla lane ka jingmyntoi jong no.
Haba ïa kren bad u bah Ardent u la ïathuh ba ha ka 18 tarik mynta u bnai u la hiar sha ka shnong Maikuli ban shim bynta ha kawei na ki jingïalang ba la khot pynlong da ki nongïalam kane ka shnong bad sakhi ruh ïa ki jingkam thok jong ka sorkar MDA ha kaba ïa dei bad kine ki jaka kiba thmu ban ai (pung dohkha) sha Assam bad ka jaka ka ba ki thmu ban shim (Lum Jingtep) na ka Assam.
“Kat kum ka jingïathuh ki nongshong shnong ka shnong Mailkhuli ka long ba ka pung dohkha kaba la pynbeit ban ai noh sha ka Assam , ka dei ka ba la pynïaid da ki shnong Maikhuli hi bad ka jingong ba kin ai bujli noh ha ka jaka jong ka, da u Lum Jingtep ba kham heh , ka long ka ba ki la shuh thok namar ba une u Lum Jingtep ha ka shnong Maikhuli u dei ha ka jaka ka ba la dep ban register da ki bor shnong na ka jylla Meghalaya" la ïathuh u bah Basawiamoit.
U la bynrap ruh “ïa une u Lum Jingtep na ka liang ka Assam ka la wan tur jubor bad dakhol jubor ha u snem 2003 ,bad hadien ba don ka jingïapyrshah bad ka jingpynbeit para sorkar la rai ban bat ïa ka status quo, hynrei na ka liang ka Assam ki la ïaleh beit ban knieh ïa kane ka jaka ha kaba na ka liang ki bor shnong ka Maikhuli ki la ujor da ka mokotduma ha ka ïing bishar bad na ka liang ka ïingbishar ka la rai ba ka Assam kam dei ban khang ïa ki briew na ka jylla Meghalaya ba kin pyndonkam ïa kane ka jaka".
U bah Arden u la ong ruh ba ka jingkam jong ka Sorkar MDA ba ka Assam ka la mynjur ban ai sngew bha ïa kane ka jaka ba don u Lum Jingtep sha ka jylla Meghalaya ka dei kaba shukor namar ba kane ka jaka ka dei jong ka jylla Meghalaya bad ïa kane la dep ban pynksan ruh da ka ïingbishar.
U la bynrap bad ong ruh ba ka jingkam jong ka sorkar halor ka pung dohkha ba ka dei ka jaka ka ba don tang 25000 sqft ka dei ka ba ki la shu thok pylleiñ pylleiñ namar ba kane ka pung dohkha ka dei ka ba ym duna ka jingheh kumba shilak sqft.
“Kine ki eiei ki ba la wanrah ïa ka jing bym sngewhun ïa ka jingleh jong kane sorkar ha kaba ïadei bad ka jingpynbeit ïa u pud u sam namar ba ka sorkar ka la shu leh kyrkieh ha kane ka bynta"u la ong.
U bah Ardent u la ong ruh ba wat la na ka liang ka sorkar ka pyneh ba kim kwah ban phai dien biang ïa ka ne ka jingpynbeit u pud u sam hynrei ka sorkar kadei ban sngewthuh ba kaei kaba ki leh kam dei kat kum ka lynti ba beit namar ba ym tang ki nongshong shnong kiba pyrshah ïa kane hynrei kiwei ki party kiba don hapoh ka sorkar ruh ki pyrshah ïa kane.
“Kane ka paw ba ki la shu leh kyrkieh bad ki la leh tang ban ïoh burom namar ka khlem wanrah ïa ka jingïa hun baroh arliang u la bynrap shuh shuh ba “Kat ka jingpynbeit ïa u pud u sam dei ban don ka jingïahun baroh arliang namar ka dei ka jingpynbeit ym ka jingleh da ka bor lada ka jingïahun kam don ka mut kan mih ka jingïakhih" ong biang u bah Ardent.
“Kumba ka long mynta hi ki nongshongshnong na khappud kin ym pdiang ïa kane ka jingleh jong ka sorkar bad shano kane ka jingbym hun kan ïalam tang ka por ban batai hynrei na ka liang jong ngi, ngin ym lah ban shuh ieh ïa kane bad ngin hap ban bishar shuh shuh hadien ka jingïakynduh bad ki nongshynshar shnong bad ki nongshong shnong na kane ka thaiñ, ong shuh shuh u bah Ardent.
U bah Arden u la ong ba ka jylla hi ka kwah ban don ka jingïa pynbeit noh ïa u pud u sam namar ba kane ka dei ka mat kaba la sah teng slem hynrei ka jingpynbeit kam dei ban long da ka jingleh kyrkieh namar yn ym lah ban pdiang ïa kane bad lada ki thmu ban pynbeit da ka ba thok kaba shukor kumno ki paidbah kin ai ka jingïatrei lang bad ka sorkar.
U la ong “Ngi kwah ban kylli ïa ka party NPP ba kaei ka ba don ha lyndet halor kane ka jingleh kyrkieh ban rai ïa ka jingpynbeit ïa u pud u sam ,naduh nyngkong ngim kwah ban kren eiei halor kane ka mat namar ba ngi kwah ban ai ka jingshaniah ïa ka sorkar MDA ba kan shim ïa kane ka sienjam ka ba kan pynbeit ïa kane ka mat ,kaba la sah slem la bun snem namar ba ki la shu ieh kumto hynrei haba na ki dak ki shin ki jingiam jingud ki briew na khappud kam shym la long kum ka jingïahun lang ka jingkylli mynta ka long don aiu ha lyndet jong kane ka jingleh kyrkieh".
“Hato ka dei na ka jingmyntoi na ka bynta ka jylla lane ka don shisha kata ka eiei sha lyndet ka ba pynlyngngoh ïa u ba bun namar ba don na ki jaka ki ba khlem don ka jingïakajia ruh la shu pynngat sha Assam"u la bynrap.
“Kan dang long ka ba kloi ban ong eiei ba don aiu sha lyndet halor kane ka rai jong ka sorkar MDA hynrei kaei ka ba ïohi mynta kam long kaba beit kaba biang bad kaba pynhun ïa baroh ar liang"la ong u bah Ardent.
U la kynnoh ruh “Ka jing thung ïa ki Regional Committee ban leit jurip ban pynbiang ïa ki kaiphod ka dei tang ka jingbuh ban pyni ha kaba ka la dep don lypa ka jing ïasngewthuh jingmut hapdeng u Conrad K Sangma bad u Himanta Biswa Sarma tang ban pyni ba ki la kynthup hynrei la shu rai khlem ka jingmynjur bad khlem da sngap ïa ka sur ki nongshnong shnong ha kine ki thaiñ".
Jowai, Ïaïong 19: Ka jingsah kut ki ñiut kaba la kynjoh la ar bnai mynta ha sor Jowai kala buh pynban ha ka jingma ïa ki paidbah nongshong shnong khamtam ha ka liang ka koit ka khiah namar ka jingsma iwtung ba shyrkhei kaba mih na kitei ki ñiut ba la lumthup shi jaka.
Ki bynta ba jur eh ka jinglum thup ïa ki ñiut ka dei ha hajan ka DC Ophis, ha surok Thomas Jones Synod College, ha Ïawthymme, ha surok ïaid kjat hajan ka H.
K.
Singh Secondary School.
La sakhi ruh ba ka jingbret pathar ïa ki ñiut kala jur bha sha kylleng sawdong ki bynta ba long riat kiba lah ban ktah ruh wat ïa ka Wah Myntdu ka nongbsa umbam.
Da ka jingsngewkhia halor kane ka jingsah kut jong ki ñiut ha Ïawmusiang naduh ka 4 tarik u Rymphang 2022 khlem da don shuh kiba ïohi, na ka liang ka Dorbar Shnong Tympang Ïawmusiang, Jowai mynta ka sngi 19 tarik hapoh ka jingïalam u ma Ajoy K Lywait uba dei u Waheh Shnong ba thymmai, ha ryngkat ki dkhot bad ki paidbah ka shnong kila leit ban ïa kynduh markhmat ïa u Deputy Commissioner West Jaiñtia Hills District bah Garod L.
S.
N.
Dykes, (IAS) ha ophis treikam jong u ban dawa jur pynkhuid noh ïa kitei ki ñiut hapoh lai (3) sngi naduh mynta ka sngi ba la aiti ïa ka dorkhas lym kumta ka shnong kan sa leh ïa kaba donkam.
U ma Ajoy K Lywait ula kren shai lada kitei ki ñiut ki dang neh sah kumjuh hadien katei ka lai sngi ba la buh por, ka shnong kam banse ban khot syndon da ka ‘jingpakhang shnong hapoh ka Dorbar Shnong Tympang Ïawmusiang baroh kawei’, kaba khang pyrshah ruh ïa ka ïaid ka ïeng jong ki kali ki mator.
Shuh shuh utei u Waheh Shnong ula ong ba kane ka jingeh na ka jingsah ki ñiut ha sor Jowai khlem da don shuh ki nongpeit kala buh ha ka jinglyngngoh ïa ki paidbah nongshong shnong jong ka Ri-Lum Jaiñtia baroh kawei namar ka Jowai ka dei ka Head Quarter jong ka West Jaiñtia bad ka dei ruh kum ka ïit khmih.
Katkum kane ka dorkhas ba la aiti ha ka DC la pynsngew ïa ka jingeh jong kiba bun ba lang naduh ki nongshong ïew, ki khynnah skul, ki nongtrei na kylleng ki tnad ophis bapher bapher kiba la hap ban ïaid lynti lyngba kitei ki ñiut kiba sma iwtung.
La sakhi ruh kane ka jinglum thup ïa ki ñiut ha Ïawmusiang ka pynlong ïa ki dukam ba marjan ban khang khyrdep namar ba kim lah shuh ban shah ïa katei ka jingsma nalor ka jingbun ki skaiñ.
Shuh shuh kane kala wanrah ruh ïa ka jingthuh ha ka leit ka wan jong ki kali namar ka jingbun palat jong ki ñiut kiba la jan tap lut ïa ka surok.
Ka Dorbar Shnong ha ka juh ka por ka kyntu jur ïa ki paidbah nongshong shnong ba kin long kiba lehkhuid dalade hi, kata ym ban bret pathar ïa ki ñiut kat shaba lap bad ki dei ruh ban nang ban pynbynta ïa ki ñiut na kiba pyut bad ki bym pyut, ka shnong na ka por sha ka por kaba ju pynlong ki prokram ai jinghikai bad ka jingpynkhuid shnong/ïew ban wanrah ïa ka khuid ka suba.
Kum ban shu pynkynmaw ka ba ïing bishar ba don burom jong ka Meghalaya High Court kala dep ban bthah ïa ka JHADC bad JMB ha ka 12.
04.
2022 ban leit kit ïa ki ñiut na kylleng ka sor Jowai bad ïa kane yn sa shong bishar biang lashai ka sngi 20 tarik u Ïaïong, 2022.
Shillong, Iaiong 19 : Ka ïing bishar High Court jongka jylla ka la thung ïa u Nongbishar ba la shongthait u Justice B.
P Katakey ban khlieh ïa ka Committee ka ban bud dien bad ai jingmut ïa ka sorkar jylla na ka bynta ban pyntreikam ryntih ïa ki hukum ka ïing bishar Supreme Court (SC) bad National Green Tribunal (NGT) ha kaba ïadei bad ka jingtih bad jingdie ïa u dewiong uba la dep tih lypa bad lum thup ha kiba bun ki jaka.
Haba bishar ïa ka mukotduma PIL ki Nongbishar baroh jongka ïing bishar ba la khlieh da u Chief Justice Sanjib Banerjee la pynmih ïa ka hukum “ ïa u Justice Katakey la thung na ka bynta ban peit bad bishar bniah haduh katno ka sorkar jylla ka la pyntreikam hok ïa ki jingbthah bad hukum jongka ïing bishar Supreme Court bad ka NGT.
U Justice Katakey un ai jingmut ruh ïa kiei kiba dei ban leh kloi ban pyntreikam ïa kiei kiba dang dei ban pyntreikam kynthup ruh ha kaba die ïa u dewiong uba la lum thup da ka Coal India Limited".
Kham mynshwa u Justice Katakey uba dei u nongbishar jongka ïing bishar High Court Guwahati u la khlieh ïa ka Committee ba la thung da ka NGT ban bud dien halor u dewiong ha Meghalaya.
Hynrei ha u Kyllalyngkot 2020 u Justict Katakey u la hiar shuki noh kum u Chairman ka NGT Committee hadien ba ym shym la ïoh ka jingïatrei lang na ka liang ka sorkar.
Namar bun ki jingai jingmut ba ka Committee ka la phah kat kum ka jingbthah bad hukum ka ïing bishar SC kat kum ka hukum ba la pynmih ha ka 3 tarik u Naitung 2019 hynrei ym shym la ïoh jingïatrei lang na ka sorkar.
Kane ka rai jongka ïing bishar mynta ka sngi ruh ka long kat kum ka hukum ba ka la pynmih ha ka 4 tarik mynta u bnai kaba la rai ban thung da ka Committee kumba la thung da ka NGT mynshwa ban bud dien la ka sorkar ka pyntreikam hok ne em ïa ki rai ka SC nad NGT hangne ha Meghalaya halor u dewiong.
Kawei na ki mat ka long ka jingdie ïa u dewiong uba la dep tih lypa bad lum thup kata naduh ka por shwa ba ka NGT kan khang tih dewiong.
Halor kane ka ïing bishar SC ruh ka la pynmih ka hukum na ka bynta ban die ïa utei u dewiong.
Namar ba la dep die noh ïa u dewiong uba rim la pynlong ka jingtih dewiong beaiñ da ki nongtih beaiñ bad lum thup ïa u dewiong ban pynpaw ba u dei u dewiong uba rim hynrei ka jingshisha u dei uba dang shu dep tih.
Na ka liang u Justice Katakey ruh ula mynjur ban peit ïa kane ka kam ban bud dien la ka sorkar ka pyntreikam hok ne em ïa ki hukum jongka ïing bishar SC bad NGT bad ban peit ruh kiei kiba dang dei shuh shuh ban pyndep.
Ka ïing bishar ka la bthah ruh ïa une u nongbishar ba la shongthait ban ai ïa ka kaiphod ba nyngkong eh hapoh ka saw taiew halor ki hukum ka ïing bishar SC bad NGT kumno ka sorkar ka pyntreikam ïa ki bad lada jia bym pat pyntreikam lut kiei ki lad ki lynti ba dei ban leh kloi ban peit ba ka jingpyntreikam ka long kaba ïaid beit ïaid ryntih.
Nalor kane la bthah ruh ïa u nongbishar ba un peit ba kam dei shuh ban dang bteng ka jingtih dewiong beaiñ ha ka jylla Meghalaya.
Na ka liang ka ïing bishar ka la ailad ïa ka sorkar ba kan pynkhreh ïa ki lad ki lynti kumno ban tih dewiong kat kum ka aiñ hapoh ka jylla ym ban tih beaiñ shuh bad ïa kane ka jingtih beaiñ dei ban pynsangeh noh mardor.
La bthah ruh ba dei ban pynshitom kat kum ka aiñ ïa kito kiba donkti.
Namar ka long kaei kaei kaba ym lah ban pdiang ba wat hadien ba la pynpaw na ka por sha ka por bad lap ba ka don ka jingtih dewiong beaiñ hynrei katta ka dang ïai bteng bad kane kan ym long khlem ka jingïadon kti lang ki bor synshar district hynrei ka sorkar haduh mynta kam pat pynshitom ïano ïano ruh na kita kiba donkti pynpaw ka ïing bishar.
Ka ïing bishar HC ka la hukum ïa ka sorkar ba ka dei ban ïatrei lang bad u Justice Katakey bad ban pynbiang ruh ïa ka jaka sah, ka leit ka wan jongu ban pyndep ïa ka jingleit jurip bad pynkhreh ïa ka kaiphod ha ka por kaba biang.
Ka sorkar ka dei ruh ban siew 1 lak tyngka na ka bynta ki jingdonkam jong u nongbishar.
Ha ka jingbishar na ka liang ka sorkar ka la pynpaw hakhmat ka ïing bishar ba ka jingtih dewiong beaiñ haka jylla baroh kawei ka la sangeh mynta.
Ka sorkar ka la pynkhreh ruh ïa ki SOP hadien ba la ai jingbit da ka sorkar kat kum ka Mines and Minerals (Development and Regulation Act 1975 ban tih dewiong kat kum ki kyndon jongka aiñ.
Ka ïing bishar kan shong bishar biang halor kane ha ka 24 tarik Jymmang.
Shillong, ïaïong 20: Ka ophis jong u District Sports Officer (DSO) East Khasi Hills District, kan pynlong ïa ka Inter School Athletic Meet, 2022 na ka bynta ki kynnah skul kiba hapoh 14 snem, 16 snem bad 28 snem.
Kane ka jingïalehkai Sport ki skul kiba don ha East Khasi Hills District kan long naduh ka 18 haduh ka 20 tarik u Jymmang mynta ka snem ha Sports Authority of India, STC, NEHU, Shillong.
Katkum ka jingpyntip u DSO, Bah O.
Mawthoh, la ong ba ha ka Under 18 (Boys), ki jingïalehkai kin long ka 100 M, 200 M, 400 M, 800 M, 1500 M, 3000 M, Long Jump, High Jump, Shot Put, Discuss Throw, Javelin, 4×100 M bad 4×400 M Relay.
Ha ka Under 18 (Girls), ki jingïalehkai kin long ka 100 M, 200 M, 400 M, 800 M, 1500 M, 3000 M, Long Jump, High Jump, Shot Put, Discuss Throw, Javelin, 4×100 M bad 4×400 M Relay.
Ha ka Under 16 (Boys) ki jingïalehkai kin long 100 M, 300 M, 800 M, 2000 M, Long Jump, High Jump, Shot Put, Discuss Throw, Javelin, 4×100 M Relay.
Ha ka Under 16 (Girls) ki jingïalehkai kin long 100 M, 300 M, 800 M, 2000 M, Long Jump, High Jump, Shot Put, Discuss Throw, Javelin, 4×100 M Relay.
Ha ka Under 14 (Boys) ki jingïalehkai kin long 60 M, 600 M, Long Jump, High Jump bad Shot Put.
Ha ka Under 14 (Girls) ki jingïalehkai kin long 60 M, 600 M, Long Jump, High Jump bad Shot Put.
U DSO u la pyntip ruh ba na ka bynta ki khynnah skul kiba hapoh 18 bad 16 snem, yn shah ban ïashim bynta tang ar tylli ki jingialehkai ba ïakhun shimet bad kawei ka ba ïakhun lang.
Ki nongïashim bynta na kawei kawei ka skul kin long 15 ki shynrang bad 15 ki kynthei ha ka Underr 18, mar 13 ngut ki shynrang bad kynthei ha ka Under 16, Mar 7 ngut shynrang bad kynthei ha ka Under 14.
Ki nongïalam kin long mar 3 ngut na kawei ka skul.
Baroh ki nongïashim bynta kidei ban long kiba ka attendance ne ka jingleit skul jong ki kadei ban long 75%.
Ka Screening Test na ka bynta ki nongïashim bynta kan long ha ka 9 tarik u Jymmang 2022 naduh ka por 10 baje mynstep ha ophis u DSO, East Khasi Hills District.
Shillong, Ïaïong 20 : Ki rangïalehkai ka Meghalaya ki la pyni shisha ïa ka jingtbit jong ki haduh ba kin da lah ban pynïakhaid mar 2-2 kol ha ka jingïakhun pyrshah ïa ka kynhun ba khlaiñbor jong ka Kerala ha ka lympung jong ka Santosh Trophy kaba long ha ka janmiet sngi Balang ha Payyanad Stadium, Manjeri Kerala.
Ha ka jingïakhun kaba la noh shilliang bha ha ka kylla step, dei ka Kerala kaba la ïoh ban thep nyngkong lyngba u Saffnad ha ka minit kaba 17.
Hynrei khyndiat minit shwa ka kylla step kata tang ha ka minit kaba 40, u Kynsaibor Lhuid u la ïoh ban pynphai noh ïa katei ka kol kaba pynlong ïa ka jingïakhun ban kut noh da ka jingïakhaid mar 1-1 kol.
Ka jingïakhun ha ka kylla miet ka la nang shongshit namar tang ha ka minit kaba 55 dei ka Meghalaya kaba ïoh ban lamkhmat kylla lyngba ka kol na u Figo.
Hynrei hangne ruh tang ha ka minit kaba 58 ka Kerala ka la ïoh ban pynïakhaid noh lyngba u Saheef.
Kumban shu kdew hangne, ka Meghalaya ka don mynta saw point hadien ba ka la ïoh ban pynliem da 3-2 kol ïa ka Rajasthan dang shen.
Ka jingïakhun kaba bud ïa ka Meghalaya mynta kan dei pyrshah ïa ka West Bengal ha ka sngi Thohdieng ha ka por 4baje janmiet.
Shillong, Iaiong 20 : Ki paidbah ka jylla mynta ka kynti kin ioh ban sakhi haduh 19 tylli ki jait jingialehkai ha kane ka Meghalaya Games 2022 kiban pynlong ha ki lympung bapher bapher naduh ka 03tarik u Jymmang.
Ia kane la pynbna da u Myntri ka tnad Sports ka sorkar jylla, Bah Banteidor Lyngdoh hadien ka jingialang bad ka Organising Committee na ka bynta ban pynstet ia ka jingpynkhreh na bynta katei ka lympung ialehkai kaba heh tam ha ka jylla.
“Ka jingpynkhreh mynta ka la jan dep katkum ka jingkwah jong ka sorkar bad jong ka Meghalaya State Olympic Association ban sdang naduh ka 03tarik u Jymmang haduh ka 06tarik jong utei u bnai," u la ong da kaba pyntip ba mynshwa ki don tang 14 tylli ki jait jingialehkai hynrei ki la pynrung shuh sa san tylli ban long baroh 19 tylli.
Kitei ki san tylli ki jait jingialehkai ba dang pynrung thymmai ki kynthup ia ka iakob rah nar, ka iakob ñiah cycle, golf, ka tennis, gymnastic bad ruh ia ka phutbol kaba mynshwa ki pynlong la ka jong hynrei mynta pat la kynthup lang hajuh.
“Kane ka jingpynrung shuh kadei namar ki synjuk jong ki jingialehkai bapher bapher ki kyrpad ban ioh shim bynta lang ha kane ka lympung kaba heh tam ha ka jylla ban pynkhreh pat na ka bynta ban ioh mihkhmat pat ia ka jylla ha ki lympung iakhun jong ka Ri," bynrap biang u Myntri.
Katkum ka jingong jong u, ka jingdon ki nongialehkai kiban shim bynta kin poi haduh kumba 3,500 ngut ei ei na ka 2,500 kaba don ha ki snem ba la dep.
Haba bynrap lang, u President ka MSOA Bah John Kharshiing u la ai ka jingiaroh ia ka sorkar jylla hapoh ka jingialam jong u Myntri ba ki la shimkhia na ka bynta ban pynlong biang sa shisien pat ia katei ka lympung ialehkai kaba heh tam ha ka jylla.
U ong ruh ba da ka jingkyrshan jong ka sorkar, ki bor pyniaid ruh ki ioh mynsiem ban pynshlur lang ia kiwei pat ki synjuk ba peit ia ki jingialehkai bapher bapher bad khlem artatien ki don ka jingkyrmen ban ia beh thong lang kum ka Manipur, Mizoram ne Assam ha ka jingpynmih ia ki nongialehkai kiba kynsai bad kiba tbit ha ka Ri man u snem.
“Da kaba ngi ioh ban pynlong man u snem khlem artatien ngin sa lah ban sei bun ki nongialehkai ba kynsai ban mihkhmat pat ia ka jylla," u la ong.
Na ka liang ki nongialam ka MSOA ki iathuh ruh ba mynta ki iohi ba wat ki kmie ki kpa ruh ki shongshit lang haba ki tip ba ka sorkar jylla sa shisien pat kan pynkhie im biang ia ka Meghalaya Games ha ka sien kaba saw ha ka jingiaid lynti kaba la 50 snem.
Ki 19 tylli ki jait jingialehkai ban pynlong ha katei ka Meghalaya Games ki kynthup naduh ka Archery, Athletics, Badminton, Basketball,  Billiards & Snookers, Boxing, Cycling, Football, Golf, Gymnastic, Judo, Karate, Shooting, Swimming, Table Tennis, Taekwondo, Tennis, Weighlifting bad ka Wushu.
Ki don bun ki lynti kiba lah ban kyntiew bad aibor halor ka jinglah ban pynleit jingmut.
Phi lah ban jied da ka jingleh kai sport kum ka table tennis ne ka dodgeball bad lehkai manla ka sngi.
Ne phi lah ban pynjanai halor ka jingkhlaiñ ka rukom treikam ha ka jabieng da kaba don bynta ha kiwei pat ki jait ka kiba dawa halor ka jinglah ban pynleit jingmut.
Ha kawei pat ka liang wat ka jinglehkai video game ka lah ban aibor halor ka jinglah ban pynleit jingmut.
Lada phi jied ki jingbam kiba tei bad riewspah ban don ka protein bad ka carb kaba jwat bad kumjuh ruh ki fat kiba bha, kane ka aibor halor ka jinglah ban pynleit jingmutKine harum ki long napdeng ki jingbam ba aibor halor ka jinglah ban pynleit jingmut : Ki jhur sla jyrngam bad u Rynsun : Kine baroh ar ki Jhur sla jyrngam bad u Rynsun ki dei kiba kyntiew halor ka jingtreikam ha ka jabieng kine ki riewspah ha ka jingdon ka Vitamin K, lutein, folate bad ka beta carotene.
Ha kajuh ka por ruh ki dei kiba jur ka jingdon ka protein.
Kine ki dei kiba lah ban ai jingmyntoi shibun na ka bynta ka jingtreikam bha ka jabieng bad ka jinglah bor ban pynleit jingmut.
U Palong ha kawei pat ka liang u dei uba pynjur ka jinglah ban pynleit jingmut.
Ki jingbam ba la shet da ka pylleng : Ka pylleng ka dei kaba riewspah ban don ka amino acid ba la tip kum ka tyrosine.
Kine ki bynta kiba lah ban tei ki dei kiba pynjur ka jingpynmih ki hormone ha ka met, bad pynjur ka jingai bor, ka jinglong husiar bad pynbha halor ka jingpaw ka jinglong.
Kane ka Tyrosin ka dei kaba jur ruh ban don ha u Palong.
Kiba bunjait ki rymbai : Kine kiba riewspah halor ka jingdon ka protein, ki dei kiba ai jingmyntoi shibun ruh halor ka koit ka khiah ka jabieng.
Ki dei kiba dap ruh da ka jingdon ka omega-3 fatty acid kaba donkam na ka bynta ka jinglah ban treikam bha ka jabieng.
Ki shyieng symbai kiba long ban bam : Kine ki kynthup naduh u shyieng pathaw bad ki Nei kib ajur ban don ka tyrosine, bad kumjuh ruh ki symbai tiewsngi ki dei kiba ai jingmyntoi shibun na ka bynta ka bor jabieng.
Ki dei kiba pynkhlaiñ ka bor kynmaw bad ka rukom treikam hapoh ka jabieng.
Ki doh : Ki don bunjait kid oh kiba riewspah ban don ki tyrosine.
Ka dohsyiar bad turkey ki dei napdeng ki nuksa halor kine ki jait doh bad kiba lah ban kyntiew halor ka jingdon ki amino acid ha ka met bad pynstet halor ka jinglah ban pynleit jingmut ka jabieng.
Ka dohblang bad dohsniang ruh ki dei kiba phi lah ban kynthup.
Ka Vitamin B12 kaba lah ban shem ha ki dohsaw ki dei kiba kongsan halor ka jinglah ban treikam bha hapoh ka jabieng.
Ka doi, cheese bad ki jingbam ba ïoh lyngba ka dud : Kine ki jingbam ki dei kiba noh synñiang halor ka jingdon ka tyrosine.
Kine ki jingbam kiba lah ban ïarap halor ka jingpynduna ka oxidative stress, kiba lah ban aibor bad kyntiew ka jinglong husiar bad ka jinglah ban pynleit jingmut.
Ka Kait : Kane ka jingbam ka dei kaba lah ban pynbha ka jinglong, bad ka dei kaba lah ban kyntiew halor kajinglong aram bad ka jinglong kmen.
U soh Avocados: Une u soh u riewspah ban don ka tyrosine bad don ruh ka fat kaba tei bad noh synñiang halor ka jinglah ban treikam bha ha ka jabieng.
Hynrei ka kait ka dei kaba jur ban don ka calorie bad donkam ban bam antad.
Ki Soh ehsnep bad ki berries : Ki don bunjait napdeng kine ki soh ehsnep bad ki berries, khamtam ki soh bueberries bad walnut kiba long kiba kynsai na ka bynta ka jabieng.
Ki dei ki thymmei halor ka jingdon ka protein bad ki berries ki riewspah ruh ban don ki antioxidants kiba ïarap halor ka jinglah ban tuid bha ka snam.
Ki jingbam ba ïoh lyngba ki motor : Kine ki jingbam ki long ki thymmei halor ka jingdon ka protein, tyrosine, bad ki fat kiba tei bad don ruh ka carb kaba jwat.
Ki dei napdeng ki jingbam ba lah ban bam hapdeng kito kiba jied ban bam tang da ki jhur bad ki aibor halor ka jingtreikam bha ka jabieng.
Nongpoh, Ïaiong 20: Ka Khasi Students Union, Nongpoh Circle kaba hap hapoh ka jingpeit jong ka North Khasi Hills District Unit ha ka sngi ba ar, ka la plie pyrda ïa ka (L) Sabathani Lyngdoh Memorial Football Tournament 2022 ha Madan Saiden, kum shi bynta ban kynmaw ïa utei u samla u ba la noh ïa u synñiang u bynhei sha ka jaitbynriew lyngba ka jingshakri kum u dkhot ba shitrhem ka KSU.
Ïa katei ka lympung ïalehkai la wan ban plie da u Bah Successful Lyngdoh Rangbah Shnong ka Saiden kum u kongsan, u Bah Lambok Rymbai Vice President ka KSU North Khasi Hills District kum u symbud kongsan, haka jingdonlang u Bah MG Kharshanlor Asst.
Rangbah Shnong ka Saiden u Samla John Lyngdoh President ka KSU Nongpoh Circle bad kiwei kiwei ki nongïalam ka seng haka jingdonlang ka lok ki khun ki kti bad ki bahaiing hasem jong u (L) Sabathani Lyngdoh.
Naka liang u Bah Successful Lyngdoh kum u kongsan bad kiwei kiwei ki nongkren ha katei ka sngi kila pynpaw ka jingsngewkmen ba ka KSU kala shim ïa katei ka sienjam ban pynlong ka lympung ïalehkai phutbol kum ka jingkynmaw burom ïala u paralok u ba la ïatreilang naka bynta ka jaitbynriew bad ka dei ka jingpyni ïaka jonglong ïatylli jong ka KSU kaba kynmaw ieid ïaki para dkhot kiba ïatreilang haka juh ka shatri bad lyngba katei ka lympung kan long ka jingai burom ban pyrto ïa u synñiang u bynhei kiba une u samla u la ai sha ka jaitbynriew haki por ba u dang im.
Na ka Liang ka KSU ka ai Khublei ïa i Lok Jong u (L) Samla Sabathani Lyngdoh kiba la wan ban synran lang bad ban sakhi ha kane ka jingplie ïa kane ka Football Tournament ha ryngkat ki khun jong une u samla.
Ka jingïalehkai ha katei ka sngi kala long hapdeng ka shnong Saiden pyrshah ïaka Dame La Jop FC bad kane ka jingïalehkai kala long kaba shongshit bala wan ruh ban sakhi lang da ki paidbah nongpeit kai bad ha ka jingïakhun kaba jur ka Dame La Jop kala rah ïaka nam jop ba nyngkong jong katei ka lympung da kaba pynliem noh ïaka Saiden da 2-1 kol.
Ka jingmih madan jong ki Waheh Chnong ka sor Jowai lehse kan long ka jingpynkyndit thiah ïa ka Jaiñtia Hills Autonomous District Council (JHADC) bad ïa ka Jowai Municipal Board (JMB) ban wad ïa ka jaka thehñiut kaba biang na ka bynta ki phew lak tylli ki longiing jong ka shnong Jowai bad Khliehriat.
Hapdeng ka sohsat kaba la pynduhthiah duhdem ïa kiba bun, bluit la mih u Waheh Chnong jong ka shnong Moolamylliang u Bah Damewanhi L.
Rymbai ban ïasoi bad ka Jowai Municipal Board ban ai jaka thehniut ha ka krem tih dewiong jong u ha Pynsymroo kaba don ha East Jaintia Hills District na ka bynta shi bnai.
Dei ban ai jingïaroh ia une u rangbah uba don ka jingïohi jngai bad uba don ka mynsiem ban pyrkhat lem na ka bynta ka bha ka miat jong ka shnong ka thaw.
Jin lada ki don ki nongsynshar shnong kiba pyrkhat lem ïa ka bha ka miat jong ka imlang ka sahlang khlempep kin jin da la weng ïa une u sohkyrdot uba la pynktha maloi ïa ka Sorkar Jylla, ïa ka Municipal, ïa ki bor synshar District bad ïa ki paidbah nongshong shnong.
Toi, ïa mynta shipor, ka Jowai Municipal Board ka la ïoh jaka thehñiut ha Moolamylliang na ka bynta shi bnai, hynrei kan jia aiu pat ynda la kut kane ka jingïasoi soskular kaba neh tang shi bnai?U Myntri ka tnat Pynroi Sor uba dei ruh u MLA jong ka Nartiang u la dei ban sngewthuh kham bha ïa ka jingeh jong ki paidbah ka rilum Jaiñtia hynrei kumba ka paw baroh shikatta um pushe ban pynsngewthuh ïa ki shnong kiba marjan bad ka jaka thehñiut ha Mynkjai ba ka Sorkar kan pynshna bha ïa kane ka jaka khnang ba ki ñiut ki ñier kin ym tuid sha lynti ïaid bad kin ym her shane shatai bad kin ym pynjaboh ïa ki tyllong umbam umdih.
Ka Jowai Municipal Board kaba peit ïa ka khuid ka suba jong ka shnong ka thaw hapoh ka sor Jowai ka ladei ban thawlad ban pynsngewthuh ïa ki paidbah bad ïa ki bor synshar shnong na ka bynta ban weng ïa ki sohkyrdot ba ki paidbah ka sor Jowai ki la ïakynduh mawsiang.
Ka jingpynlang ïa ki ñiut ki ñier hapoh ki jaka iew bad kat shaba lap bashem kan sa pynkha ïa ki khñiang jingpang ba laiphew jait.
Ka jingbym ïoh theh ñiut jong ka Jowai Municipal Board ha Mynkjai ka dei ka jingpyrshah jong ki shnong kiba na ka thaiñ War Jaiñtia kat haduh ba ka la pynlong ïa ka Synjuk Waheh Chnong Jowai ban pynmih da ka Quit Notice pyrshah ïa ki shnong kiba na ka thaiñ War Jaiñtia ba kim bit shuh ban wan rung shapoh ka sor Jowai kynthup lang ïa ka Khasi Student Union (KSU) War Jaiñtia Circle kiba la mih ban khang pyrshah ïa ka jingleit bret ñiut shipor ha Mynkjai.
Kane ka jingpyrshah ka la buh ïa ka Jowai Municipal Board ha ka umdum bad ka surok ha Ïawmusiang ka la kylla long kum ka Marten kaba dap da ki ñiut ki ñier.
Donbok ba kane ka jingïakynad ka la neh tang shipor bad poi noh sha ka jingïasngewthuh jingmut.
Kumba ka long mynta, ïa kane ka jingeh jong ki paidbah ka sor Jowai ym shym la don satia mano mano ba lah ban loit ban law namarba ka Jaiñtia Hills Autonomous District Council, ka ophis jong u Deputy Commissioner ka West Jaiñtia Hills, kynthup ruh ïa ka tnat Pynroi Sor kim pat lah satia ban pynïoh ïa ka jaka theh ñiut kaba biang pura haduh kine ki sngi ïa ki lak ngut ki paidbah jong ka Sor Jowai kaba la nang kharoi ki nongshong shnong na uwei u snem sha uwei pat.
Ka jaka theh ñiut kaba don ha Marten, Shillong ïa mynta ka ladei lypa ka jaka kaba la shlei haduh katta katta da ki jaboh jabaiñ bad kaba la buh jingma ruh wat ïa ka Damsite namarba lada ka kynroh kan bthei sha ki bynta jong ka lynti rim khlem pep ki jaboh jabaiñ kin sa tuid lut sha kane ka pung kaba kongsan tam hapoh ka jylla Meghalaya baroh kawei namarba ka dei ruh ka shlem pynmih bording ïa ka jylla.
Ka jingheh jingïar jong ka West Jaiñtia Hills District bad ka East Jaiñtia Hills District kam dei shuh kaba rit bad ki dei ruh ki ar tylli ki District kiba dang bun bha ki jaka khlaw ha kaba ka tnat Pynroi Sor bad ki bor synshar District ki dang lah ban thawlad na ka bynta ban pynïoh ïa ka jaka thehñiut.
Manla ka sngi da ki phew ton ki ñiut ki mih na Sor Jowai, kata, na ki thliew iing jong ki briew bad na ki jaka iew.
Ban shu sngap mynthi halor kane ka jingeh kam long satia kaba dei namarba ki paidbah hi ki dei kiba ïakynduh mawsiang lada kam don ka jingshimkhia na ki bor bahalor bad na ki bor Sorkar.
Lada ka Synjuk Waheh Chnong Jowai ka sngewkhia haduh katta katta ïa ka jinglang jong ki ñiut ha Sor Jowai ka la dei ban ai jingmut sha ka tnat Pynroi Sor, sha ka JHADC,sha ka JMB bad sha ki bor synshar shnong ban wad ïa ki lad ki lynti kiba lah ban pynkut noh ïa kane ka jingeh shisyndon.
Ki dang bun ki jaka jong ka District Council ha West bad ha East Jaiñtia Hills kiba lah ban pynlong kum ka jaka thehñiut bad kiba dang jngai bha na ki shnong briew.
Lada ki bor sorkar bad ki bor synshar shnong kim don ka jingïohi jngai ïa kane ka mat kaba kongsan kaba la pynmih ruh wat ïa ka jingïakynad kumba ka long mynta khlempep kan sa buh ïa ka jingeh hapdeng ki nongshong shnong na ka shnong Jowai bad na ka thaiñ War Jaiñtia.
Lada shi syn pyrkhat ban wad ïa ka jaka theh ñiut kam dei satia ban long u mawjynthud ïa ka imlang ka sahlang bad kam dei ban buh diengpynkiang ruh ïa ka dong ka thaiñ bad ïa ki paidbah nongshong shnong.
Kum kine ki jingeh ki mih ruh na ka daw ka jingbym don mon jong ki bor synshar ban weng ïa kine ki jingeh kiba u paidbah u la mad.
U MLA uba dei u shakri jong ki paidbah u dei ban leh eiei halor kane ka jingdawa khnang ba kan ym mih shuh kum kane ka jingïapher jingmut hapoh ka dong bad ka thaiñ baroh kawei.
Kane ka jingjia ka dei ruh ban long ka jingsneng ka ban pynkyndit thiah ïa kiba bun ki shnong hapoh rilum Khasi bad Jaiñtia bad ha rilum Garo khnang ba kin wad lypa ïa ki jaka na ka bynta ban pynlang ïa ki ñiut ki ñier bad ki jaboh jabaiñ kiba mih na ki thliew ïing jong ki nongshong shnong namarba ka jingkharoi jong ki nongshong shnong bad ki ing briew ki nang kiew na ka sngi sha ka sngi.
Nongstoiñ, Ïaiong, 20: Ka ophis jong u Deputy Commissioner ha ryngkat bad ka jingïatreilang bad ka ophis jong ka District Sport Officer West Khasi Hills District Nongstoiñ, kin pynlong ïa ka Open to All Marathon 2022 (7.
3 kms) na ka bynta ki shynrang bad kynthei ha ka 26 tarik mynta u bnai, kum shi bynta jong ka jingrakhe ïa ka jingdap san phew snem jong ka jingïoh ïa ka Jylla ba pura.
Kumta la kyntu ïa kiba kwah ban ïa shim bynta ban submit ïa baroh ki jingdonkam ha lane shwa ka 25 tarik mynta u bnai ha ki por long trei bad yn ym pdiang shuh hadien katei ka tarik ba la buh.
Ïa ki nongjop yn ai da ka khusnam pisa ha ryngkat bad ki syrnod.
Ïa ki jingtip kiba kham bnïah lah ban ïoh na ka ophis jong ka District Sport Officer, Nongstoiñ.
Nongstoiñ, Ïaiong 20: Ka ophis jong u Deputy Commissioner, (Supply) West Khasi Hills District, ka la pyntip paitbah ba ïa ka umphniang sharak rashon (PDS) na ka bynta u bnai April, 2022 la dep ban pyllait lyngba ki nongsam umphniang sharak sha ki longïing kiba hap hapoh ka AAY, PHH bad Non-NFSA kaba long 2.
26 liter shi card.
Ka dor na ka bynta ki Sub-dealer ka long 76.
83 tyngka shi liter bad na ka bynta ki paidbah jong ka Nongstoiñ (Town Area) ka long 79.
83 tyngka shi liter bad sha bar ka sor Nongstoiñ ka long 80.
33 tyngka shi liter.
Lada lap ïa ki nongsam ba ki sam duna ne shim palat ïa ka dor ba la buh kin sngewbha ban ai ïa ka jingujor sha ka ophis jong u Deputy Commissioner (Supply) Nongstoiñ.
Nongstoiñ, Ïaiong 20: Kum shi bynta jong ka jingrakhe ïa ka jingdap saw snem jong ki Ayushman Bharat Health & Wellness Centre ha jylla Meghalaya, ka ophis jong u Deputy Commissioner ka Eastern West Khasi Hills District ha ryngkat ka jingïatreilang bad ka ophis jong ka Block Medical & Health Officer, Mairang Block kan pynlong ïa ka Block Health Mela ha Madan Mot Tirot, Mairang Mission, Mairang ha ka 22 tarik u Ïaiong 2022 naduh ka por 10 baje mynstep.
Ha kane ka Health Mela kaba shi sngi yn don ki stall kiba pher ba pher kiba kynthup ïa ka jaka ha kaba ki Doctor specialist bapher bapher kin peit bad ai dawai na ka bynta ki longkmie ba armet, ki khunlung, kiba pang bniat, kiba pang khmut, shkor bad ryndang, kiba don jingduna ha ki dkhot met, ka jaka ai tika, ki jaka screening na ka bynta ka NCD, TB, shini, BP bad kumta ter ter.
Kan don ruh ka ka Adolescent Friendly Health Clinic, ka jaka pynrung kyrteng na ka bynta ka MHIS, PMMVY, ka jaka pynrung kyrteng na ka bynta bynta u Adhaar bad yn don ruh kiwei kiwei pat ki prokram kiba kynthup ïa ka Yoga session bad Zumba session ha katei ka sngi.
Nongstoiñ, Ïaiong 20: U Deputy Commissioner (Supply) ka West Khasi Hills u la pyntip ba ka Sorkar kmie ka la pynbna ba hapoh ka skhim Pradhan Mantri Ujjwala Yojana 2.
0 (PMUY 2.
0), kan ai connection LPG bym donkam siew pisa, na ka bynta ki longkmie bad ki riew kynthei kiba dei na ki longïing kiba duk tam, kiba don ïa ka Ration Card PHH lane AAY hapoh ka District.
Ka jingpyndonkam da ka LPG ha ki ïing ki sem, kan wanrah ïa shibun ki jingmyntoi ïa ki longïing bad kan ïarap ruh ban pynneh pynsah ïa ka mariang hi baroh kawei.
Kumta la bthah ïa baroh kiba don ïa kitei ki Card Ration kumba la kdew ba kin leit aplai napoh M/S Ailang Gas Agency, LPG Distributor, IOCL, West Khasi Hills District, Nongstoiñ ha ryngkat bad ki kot ki sla ba donkam.
Nongstoiñ, Ïaïong 20: Ka jingbym hun jong ki paitbah khappud halor ka soskular pynbeit pud kaba la dep ïasoi hapdeng ka Meghalaya bad Assam, kam dei ban long mawjynthut na ka bynta ka jingpynbeit ha ka wat kaba ar ïa ki hynriew tylli kiwei pat ki jaka kiba dang sah, ong ki riew rangbah jong ki shnong kiba don ha ki jaka ki bym pat sdang ïa ka jingïapynbeit kum ka Langpih sector.
Halor kane kajuh ka phang, ki nongïalam jong ka Federation of Khasi Jaiñtia and Garo People, ka la mih shakhmat ban dawa na ka sorkar ba ka dei ban da bishar bniah bha shuwa ban sdang ïa ka jingïakren pynbeit pud.
U bah serbilin Lyngdoh President ka FKJGP Langpih area unit haba ïakren bad ki nongthoh khubor mynta ka sngi ha ophis treikam ka seng, u la ong ba u Chairman jong ka Regional Committee on Border Dispute, u dei ban khot lang ïa ki nongsynshar hima bad ki rangbah shnong, ha ka por ba ki pynlong ïa ka jingïakren.
U la ong ba ka Committee ka dei ban khot lang shuwa ban sdang ka jingpynbeit ban ïa phylliew jingmut bad ban ïatai sani, khnang ba kan ym pynklumar jingmut ïa ki paitbah nongshong shnong, kumba ka long ha ka jingpynbeit ïa ka wat ba nyngkong, kat haduh ba ki la mih shibun ki jingkynthoh pyrshah ïa ka sorkar bad ïa ki Regional Committee.
U la ong ruh ba ki jaka kiba la dep ïasoi ïa ka soskular pynbeit pud ha ka wat ba nyngkong da ki ar ngut ki Myntri Rangbah, kim dei satia ki jaka kajia pud bad lada peit kat kum ka map ruh dei, tang ka Langpih sector kaba hap ha ka jaka jingiakajia pud.
Katba kiwei kiwei kum ka Tarabari, bad Gizang sector pat ki dei tang ki jaka kiba mar khap kiba ka Assam ka la wan kam trai.
Utei u nongïalam ka seng u la ong ruh ba ka jingpynbeit pud ha ka wat kaba ar, kam dei satia ban khynñiat ïa ki shnong kiba hap ha ka Langpih sector sha ka Assam.
Hynrei baroh ki shnong kiba don ha katei ka sector ki dei ban shah kynthup ha Meghalaya.
U la ong ruh ba wat la ka jingïasoi ïa la soskular pynbeit pud jong ka wat kaba nyngkong ka la dep ruh, kam dei ban don kano kano ka jingpynthut ïa ka jingthmu ban pynbeit ha ka wat ka ba ar, namar lada kan thut noh ka jingpynbeit pud, kan sah kut biang da ki spah snem bad ka jingkyntur pud jong ka Assam kan nang khraw.
Nalorkata lada phai ha ka jinglong jingman jong ki paitbah kiba shong ha ka Langpih sector, na ka liang ki Khasi ki lah ban don katto katne ki ar maloi, namar ki dei kiba la shu pynrung kyrteng thok da ki briew ka sorkar Assam ïa ki katto katne ki riew shim kabu na ka thaiñ kiba la shu leh khlem ka jingtip jong ki trai, tang namar ba ki kwah ban ïoh jingmyntoi ïalade.
Hynrei ha kaba ïadei bad katei ka phang ki briew ka aiñ ki dei ban shimkhia bad ban tohkit bniah, khnang ban lait na kino kino ki jingeh hadien habud.
Mawkyrwat, Ïaïong, 20: Ka ophis jong u Sub Divisional & Health Officer, I/c Block Programme Management Unit (BPMU), Mawkyrwat ryngkat ka jingïatreilang bad kiwei pat ki department ka la pynlong mynta ka sngi ïa ka Health Mela ha Sakwang Presbyterian Higher Secondary School da ka jingthmu ban ai ki jingshakri ei bad kiba biang ha kaba ïa dei bad ka koit ka khiah bad kiwei pat de ki skhim kiba hap hapoh ka skhim sorkar bad ka jingpynrung kyrteng ïa kiba wan.
Ha kane ka prokram la wan ïashimbynta da ki paid nongshong shnong, ki khynnah skul bad ki para ba marjan shnong.
Ki la don ruh bun ki stalls na ka bynta ban ïarap pynsngewthuh halor ki prokrams bapher kiba ïadei bad ka koit ka khiah kiba ka thong ka long ka jingpynshai halor ka Ayush Health bad Wellness Care", ha ban pynbit pynbiang ha kaba ai ïa ki Ayushman Bharat Cards, ha kaba shna ïa ki Unique Health ID hapoh ka ABDM na ka bynta kito kiba wan ïashimbynta kumjuh ha kaba ai jinghikai bad jingpynsngewthuh ïa ki nongshong shnong shaphang ka jingbam kiba tei met, ka jinglehkhuid bad kiwei kiwei ki bynta kiba ïa dei bad ka roi ka par.
Haba kren kum u kongsan ha kane ka sngi u bah S.
C.
Laloo, MCS uba long u Additional Deputy Commissioner ka South West Khasi Hills District, Mawkyrwat u la khap ïa u ribbon kum ka dak jong ka jingplie ïa ka Health Mela kaba long kum shibynta na ka jingrakhe jong ka jingdap 75 snem jong ka jinglaitluid jong ka ri India ha kaba la pynlong da ka jingthmu ban pynsngewthuh paidbah shaphang kiba bun ki prokram kiba ïa dei bad ka koit ka khiah kiba ka thong bad ka jingthangnud jong ka sorkar ka long ban pynïoh ïa ki nongshong shnong ïa ka met kaba koit ba khiah, kiba dap ba biang bad kiba nang ban sumar bad phikir ïalade ban lah ban dang ïaid shakhmat ha ka jingim.
Namarkata, u khot u wer ïa ki paid nongshong shnong ban shim ïa kane ka kabu ka ban long ka jingmyntoi ïa ki ïing ki sem jong ki bad lyngba kine ki stall ba la buh ki briew ki lah ban rung bad ïoh jingshai na ka bynta ban nangkyntiew ïa ka jingim jong ki.
U la kyntu ïa ki ban wan shakhmat bad ban ai ka jingïatreilang khlem kano kano ka jingsheptieng namar ka jingsheptieng ka long kum u mawjynthut ha ka roi ka par.
U kyrmen ruh ba kane ka Health Mela kan ai shibun ki jingmyntoi ïa kiba bun ki longïing longsem bad ki ban wanrah ïa ka roi ka par ym tang ha ka dong ka thaiñ hynrei ha ka ri baroh kawei.
U bah I.
Lawrynniang, MCS, Block Development Officer, Mawkyrwat C&RD Block u la kren halor ka jingdonkam ban nang ban sumar ïa lade na ka bynta ban lait na kiba bun ki jingpang, u la ong ruh ba ha kane ka ‘mela’ ki don bun ki stall na ka bynta ka jinglong jingman kaba biang ïa u paidbah kaba kynthup ïa kiba bun ki bynta kum ha ka jingnang jingstad, ka bam ka dih bad ka koit ka khiah.
U Dr.
F.
R.
Lartang uba dei u District Medical & Health Officer bad I/c Sub Divisional & Health Officer u la pynpaw ïa ka jingdonkam ban ïatreilang ryngkat ka jingkitkhlieh na ki paid nongshong shnong na ka bynta ban wanrah ïa ka jingkoit jingkhiah kaba long shibynta ha ka roi ka par jong ka jylla.
Ka kong D.
B.
S.
Mukhim, Assistant Commissioner Food Safety & Standards Authority jong ka India (FSSAI) ka la ai ka jingpynshai halor u (Fortified Rice) khaw uba la khleh da ki vitamins bad uba la sam lyngba kiAganwadi Centre, Mid-day Meal bad u ban sa ïoh lyngba ki dukan reshon (Fair Price Shops).
Ka la ban jur halor ka jinglehkhuid naduh ha ka bam ka dih, ka riam ka beit, ki ïing ki sem namar ka jinglehkhuid ka wanrah ïa ka jingkhiah krat.
U Dr.
W.
L.
Narry, Medical & Health Officer u la ïathuh ba kane ka dong ka thaiñ ka wan ha tduh eh ha ka jingkiew ka jingïap jong ki longkmie ba ar met bad ki khyllung ha baroh kawei ka ri namar ka jingbym shimkhia jong ki longkmie ba ar met ha ka ban leit phah peit ïa lade ha ki jaka sumar ha ka por kaba biang bad ka jingbym leit kha ha ki jaka sumar.
Namarkata, u la kyntu ïa ki ban shimkhia na ka bynta ban ïoh ka jingsumar kaba kloi bad paka.
U la wer ruh ha kajuh ka por ban shim ïa ki tika kiba ïa dei na ka bynta ka koit ka khiah kumjuh ruh ki Covid Vaccine ïa ki khynnah ki bym pat shym la ïoh.
Haduh kumba 456 ngut ki briew kiba la pynrung kyrteng ha kane ka prokram.
Ka kong A.
Lyngkhoi, Block Programme Manager, National Health Mission ka la ai ïa ka ‘status report’ jong ka Mawkyrwat Block.
U bah S.
Kharjahrim, Headman jong ka shnong Sakwang u la ai ïa ki kyntien pdiang sngewbha bad u bah P.
Nongbsaw, B.
E.
E u la ai ïa ki kyntien khublei.
Khliehriat Iaiong 20: Kum shi bynta ban rakhe ïa ka Azadi Amrit Mahotsav, ka ophis jong u District Medical Health Officer East Jaiñtia Hills District mynta ka sngi ka la pynong ïa ka Ayush Bharat Health Mela ha Saipung ha kaba lyngba kane ka mela ki paidbah ki ioh ïa ki lad jingiarap ha kaba iadei bad ka koit ka khiah, kum ki dawai, ki injek bad kumjuh ruh ki ioh ka jingpynshai ha kaba iadei bad ka mat ban kyntiew ïa ka koit ka khiah.
Haba kren ha ka jingialang, u MDC ka thaiñ, u Arbor Hima Darnei, MDC Saipung Consti-tuency, u la ong ba kane ka Ayushman Bharat Health Mela jong ki Block kaba hapoh ka jingpeit jong ka tnat jong ka Health and Family Welfare jong ka sorkat India ka dei kaba don ïa kata ka thong ban pynioh ïa ki lad ai jingsumar sha ki paidbah nong shong shnong jong ka ri bad ka long ka lad ai jingmyntoi ïa ki paidbah.
U District Medical and Health Officer, East Jaiñtia Hills District, u Dr D.
Shylla, u la pynshai ba kane ka mela ka dei kaba la pynlong na ka bynta ka jingioh jingmyntoi ki paidbah ha kaba ki lah ban ioh ei ïa ki dawai, kin ioh ïa ki jingiasyllok bad kiwei kiwei ki lad ai jingiarap kiba na ka bynta ka koit ka khiah, kumjuh ruh ha kane ka mela la pynsgew sha ki paidbah ïa ki jait skim bapher bapher bad ki lad ai jingiarap, kumta u la kyntu ïa ki paidbah ba ki dei ban ïa wan ban ïa shim bynta ha kum kine ki mela.
Ha kane ka mela ba la pynlong, ki nongtrei jong ka tnat ka koit ka khiah, ki la ai ka jingshakri sha ki paidbah kum kaba ai ïa ki jingiasyllok ha kaba ïadei bad ka kha ka pun, ki jingai jingsumar ïa ki khynnah bad ki khyllung, ai jingsumar ei ïa ki khmat, ki don ruh ki doctor ENT, ki doctor bniat, ki paidbah ki ioh ei ïa ka dawai, ki Blood Test, Routine immunization, injek Covid , kaba thew jingkhia.
Ki don ruh ki stall kiba ai jingpynshai kum ka MHIS & PM-JAY, PMMVY, IEC stall bad kiwei kiwei ki jingpyni nam kum ki jingbam ba la pynbit pynbiang da ka tnat Food and Safty East Jaiñtia Hills District, la ïa shim byynta ruh da ka Punjab National Bank Saipung Branch ha kaba ki paidbah ki lah ban plie ïa ki bank account jong ki ha kane ka bank.
La ïa wan ban ia shim bynta ha kane ka mela da ki ki paidbah ba kynthup naduh ki tymmen, ki rangbah, ki khynnah bad ki khynnah skul, ki la don haduh 630 ngut kiba la ioh jingmyntoi ha ka medical check up, 203 ngut ki ioh ïa ka Degital/ Unique Health ID , la sam ruh ïa ki Ayushman Card sha ki 15 ngut ki briew bad ki don 10 ngut kiba la ioh ïa ka injek covid-19.
Kiba la ïa don lang ha kane ka prokram ki kynthup ruh u Block Development Officer Saipung C&RD Block, u Dr R.
Pyrtuh, ka District Immunization Officer I/c, East Jaintia Hills District, Dr.
(Mrs) N.
P.
Suchiang, Sub-Divi-sional Medical and Health Officer, East Jaintia Hills District, Dr.
W.
Bamon, Khliehriat, Dr.
K.
War Laithma, ONG Gynaeco-logist and Dr.
N.
Dhar, Dental Surgeon, Sutnga CHC.
Khliehriat Iaiong 20: Ka Joint Village Defence Party Elaka Sutnga, ka pynbna paidbah kum ka jingpyntip ba ka pyrshah jur ïa ka jingthmu ban wan bret ïa ki ñiut na Jowai sha elaka Sutnga, ka VDP kan nym shah bad kan nym ailad da lei lei ruh ban wanrah ïa ki ñiut ki jakhlia jong ka Jowai Municipal Board kiba la shu satah ha sor Jowai.
Kane ka jingpyrshah jong ka Joint VDP jong ka elaka Sutnga, ka dei hadien ba u bah Damewanhi Rymbai, mynta ka sngi u la soi ïa ka soskular jingia mynjur bad ka Jowai Municipal Board ha kaba u la shah ban wan bret ïa ki ñiut ha ka thliew dewiong jong u kaba don ha shnong Moolamylliang kaba hap hapoh ka elaka Stnga “Lada u kwah ban ai jaka bret ñiut ïa kata ka Jowai Municipal Board, u la dei ban ai ha shnong jong u hi ha Wapung, ym ban wanrah shane sha elaka Sutnga" ong u kyrwoh na u Secretary Joint VDP Elaka Sutnga, u bah Pynbait Sutnga.
Ha kajuh ka por, ka VDP Elaka Sutnga, ka maham jur ruh ïa baroh ba ym bit ban wan pynjakhlia ïa ka jaka kaba dang hap hapoh u pud u sam jong ka elaka khamtam ban wanrah ïa kita ki ñiut kiba na Jowai namar ka elaka Sutnga hi kam dei ka jaka bret ñiut jongno re jongno.
Ka Joint VDP Elaka Sutnga ka maham ruh ba Lada lap ïa kino kino ki trok ne ki kali kiba kit ñiut kiba mut ban wan Bret sha Elaka Sutnga, ki dkhot VDP kin Kem bad kin bat beit ïa ki nong ñiah trok kit ñiut bad pynshitom ïa ki.
Katba nangmih ki sngi, katta ka kam shakri paidbah (political services) ruh ka la nang i shongshit bad itynnad shuh shuh namarba ka jingbym lah nguid shuh ki riewshisha bad ki nongïalam jong ki Balang bapher bapher halor ki kam thok bad kam shukor beiñ kine ki nongsain pisa pyrthei (politicians) ïa ki paidbah ba lui lui.
Ha ka por ba ïaleh MP Elecshon u (L) Rev.
PBM Basaïawmoit, ki la mih bun ki jingkynthoh ba harrukom ba ki briew kiba la bat ïa ka kyrdan Pastor (Reverence) kim bit satia ban ïa khleh bad kynsum lang bad ki kam shakri paidbah (politics).
