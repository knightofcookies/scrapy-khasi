Nalor kata u la pynpaw ruh iaka jingthmu jong ki kaba long ban shakri ïaki para briew daki jinglehbha ka mut ban shakri ïa U Blei.
La pynsngew ba ia kane ka program la sponsor da ka ITC lyngba ka RKM Sohra Ashram.
La sdang ban sam ia ki jingïarap da ki jaiñ ki nep haka por 12 baje bad la ïarap lang da ki nongtrei ka Ashram, Secretary Shnong, Secretary VEC, ki Waheh Dong, bad kiwei de ki volunteer, ong ka  kyrwoh ba la phah da u Waheh Shnong Kyndongtuber, ma S.
E.
Siangshai.
Ka ‘Samyukt Kisan Morcha’ mynta ka sngi, ka la ai por ia ka sorkar India, ha shwa ka 26tarik Kyllalyngkot 2021, ban rai halor ki mat jing dawa jong ki nongrep bad lada kitei ki jing dawa kim urlong satia, kumta ki nongrep, kin pynlong da ka jing ia mareh tractor ha Delhi, ha ka 26tarik Kyllalyngkot 2021, kaba dei ka sngi rakhe Republic Day.
Katei ka rai jong ki nongrep, ka dei ar sngi, ha shwa ba kin ia kynduh biang ia ka sorkar, na ka bynta ban iakren bad ba kin weng ia ka ain nongrep bad katei ka dei ka rai, kaba la shim, ha ka jingialang jong ki hynniew ngut ki dkot jong ka  Coordination Committee jong ka  morcha.
La iathuh ba katei ka jing iaid paidbah ki nongrep lem bad ki tractor, kan long hapdeng jong ka republic day parade, ha katei ka sngi 26tarik Kyllalyngkot 2021.
Ki nongrep, kin sdang ban iakren bad ki nongrep ha kylleng ka Ri, naduh ka 6tarik Kyllalyngkot haduh ka 20tarik Kyllalyngkot 2021, ban wer ia u paidlang ka Ri, ban mih paidbah, sha ka jing iaid paidbah, ha ka 26tarik Kyllalyngkot 2021.
“Ngi kwah ban long kiba jai jai bad ngi la kren shai ia ka sorkar India, ba ki don tang ar tylli ki lynti, kawei ban weng ia ka ain nongrep, lane sa kawei pat ka lad, ka long ban shu bom iangi, ba ngin phet noh na katei ka jaka a ngi ia lum lang" ong ki dkhot jong ka komiti.
La ong ruh ba la jied ia ka 26tarik Kyllalyngkot, kum ka sngi paidbah, namar ba ka dei ka sngi ba u paidbah, u dei uba donbor tam ha ka synshar paidbah ka India.
Ha kiba bun hi, kata ka ktien ‘Happy Kristmas, Happy New Year’, ka la shu long noh tang ka rukom ia khublei kaba hangto-hangto, ka kut noh ruh hangto-hangto hi.
Ha ki por ba dang kham samla mynshuwa, ngi ruh ngi long kumjuh.
Don ki jingjia ha kiba ialeit shi paralok, ia sngewbha lang, tang mar iadei kiad, kiew ka jingkhluid khlieh, ban sa ka jingsarong, shiparalok ruh poi noh sha ia iashoh-iadat, iamynsaw uba hap ka bniat ruh uto, uba blu ki khmat ruh uto hi, don ruh ki jingiap hateng-hateng.
Hynrei, dang ia ong lang pat ‘Happy New Year’.
Ha ka jingshisha, ka jingmut tynrai hi ka long ban ia khublei kitbok ban iadonbok lang ban nang iakoit, iakhiah ban nang iabha-iamiat ha ka trei-ka kthah, ka shong- ka sah bad kum kine ki jingiakit bok markylliang, kiban ioh jing khyrkhu lang sa na u Nongbuh-Nongthaw.
Ka jingkylli kaba donkam ban iajubab hi halade-lade ka long, haba man la u snem bad da ki bun-bun snem la ia khublei kitbok kumne, kumno ka la long ka imlang-sahlang jong ngi?Nga shem ba don kiba ong, ‘ka long kumba ju long’.
Don pat kiba ong, ‘la kham bit khyndiat ha ka liang ka jngoh-kai pyrthei, Tourism’.
Don pat kiba ong, ‘ka tulop ba ju ioh ruh ym ioh, sa ka hap tap-op ia ka khmut ka khmat, ba trei sa ka korona’, bad kum kine ki jingsngew bapher-bapher.
Imat bun hi ki longing-longsem kiba kham jynjar, khyndiat kiba shu long pdeng, katto-katne eh kiba biang.
Hynrei hapdeng kat kine ruh, baroh-baroh pat ki dang ia ong hi ‘Happy New Year, same to you’, namar ka la long ka rukom.
Kumno tharai lada hadien ka shi tarik-artarik sdang iapyrkhat thymmai lang noh ha ka rukom kaba kham don jingmut, khnang ba ha utai u snem thymmai uban wan ter-ter…, ngin iohi noh ia ki dak ki shin kiba kham pher, kham bha, kaban da don jingmut shisha bad kata ka jingiakynjrut kti – ‘Snem Thymmai Basuk?’Kaei kaba lah ban long? Ka long, lada iarai jingmut lang, ba kum ki nongshong shnong, ngin shim ia ka jingkit khlieh ban iarap ai kti lang, ne tang da ka sur ruh ka biang ia kibym lah ai kti, ban ym iatur lang matlah khlem sngewthuh, hynrei tur kham jur haba sngewthuh ia ka phang, kumno ban ioh kloi noh ia ktien Khasi, ba kan ithuh da ki bor Sorkar hapoh ka Bynrap-8 (Eight Schedule), ban pynkynriah noh ia ki Sohmoh kiba shong hapoh jaka Sorkar ha Iew Mulong, khnang ban pynheh- pyniar ia ka leit ka wan bad ka die ka thied, ban pyntrei kam ryntih noh ia ka ain MRSSA, katbym pat ioh ia ka ILP kaba la kyntait mardor da u Dr.
Mukul Sangma, Chief Minister ha u snem 2013 ban dawa na ka Sorkar Congress ha Delhi ha katei ka por.
Nangta ban pynphai kylla noh ia ki 300 tylli tam ki-shnong ki thaw kiba dei jong ka Jaintia Hills District, kiba tip kim ki Block I & II, kiba la shu pynrung tang da ka hukum Sorkar Assam ha u snem 1951 shapoh ka District Karbi Anglong, Assam, ia kaba ki Lai Sorkar Congress Assam, Meghalaya bad Delhi ki shu ieh lyngkrang haba ki dang synshar ma ki.
Ban pynbeit syndon ia u pud u sam ha Langpih bad kiwei ki thain West Khasi Hills.
Kamrup, kumjuh ruh sha kiwei-kiwei ki bynta ka Ri-Bhoi, Jaintia Hills, ba la tur jubor ka Assam mynta.
Ki samla pule bun kiba la pulom ki kyrdan pule bym ioh kam, hynrei bun bah ki khyllah jait ki ioh kam Sorkar, khamtam ha ki kam rit ha baroh ki tnat Sorkar.
Shano kata ka bhah kam, employment policy, haba ki officer ki engineer ki thung hi katba ki mon.
Ki ing Sorkar ha kylleng ba biang ka um, ka ding, dap da ki khyllah jait.
Ki paidbah kiba ud lynter, ki samla kiba hap beh kam wat shabar ka jylla, hapdeng bun ki jingeh bad jingjynjar, hynrei haba dei ka por ban wanrah ia ki nongsynshar babit ban pynbeit ia kine ki kynrum-kynram, baroh-baroh ha kata ka myntoi rwing (tyngka jied briew), jied kylla ia kiba leh ia kitei ki kam bad kiba wanrah ia kitei ki jingeh.
Yn ialeh shuh kumno haba kumne? Ia mynta, long katba long, ‘Happy New Year, Tangba………!!’.
Sakhi  ki mawbynna, b’la kupbor ka ‘lei synshar;Ka rngiew ki syiem Sutnga, ieng rasong te ha Ri Pnar.
Khlawait Ri Pnar wakhroo, Ïei jingim ïong ki da pha;Jaitbru wow sah kynmoo, Ïow ehrngu waroh chi ryta.
Kyntu te ka kynteit, juk mynta ba kin tipthuh;Ka nam ka ba lah leit, sa shisien keiñ ba kan phuh.
Ka long ka ba sngew sangsot ba kiei kiei ki ba lymbiang ki la wan jia ha ka bri Hynñiewtrep Ynñiawwasa ba ka la hiar raibi ha ka pateng mynta bad kan jia aiu ia ka lawei lada ki paidbynriew ka juk mynta kin dang thiah thai lyngngai bad thame ha ka snap rongphong jong ka pyrthei ba shu thaba khlek ber.
Ka la dei ka pali jong ka juk mynta ban kyndit bynriew noh na ka ba thiah lnger khlem peitmat shuh.
Kumta donkam ym tang ban kyrsiew, hynrei ban kynteit tyngeh ia la ki paidbynriew Khasi ba kin tipthuh la ka mynnor ban tyngshaiñ ka lawei.
Ñiuma, la sngewdei ban kham tyngkan ha ka ba kdew kti ia ka mala ka lymbiang ha ka imlang sahlang; hynrei shwa ban babe dei ban sah beit ia u juloi bad ai na shata dar, nangta ban tangon daiñ daiñ katba dang saw u nar.
Shwa ban ai plak na mationg, la sngew dei ban panmab lypa ba ioh lehse lah ban phloit ne lah ban pynmong ia kiwei.
Hynrei da ka akor la ai ka juban sngur mynsiem ba ka jingthmu ka long ban tei la ka imlang sahlang khnang ban ehrngiew ki paidbynriew ka bri Hynñiewtrep Ynñiawwasa.
Haba ki phareng ki synshar donbor ha ka bri Hynñiewtrep Ynñiawwasa bad shwa ba kin phet iamrem noh, ki la buhti ka pyrkhat ba ki paidbynriew Khasi kin ñiewkor kham tam ia kito kiei kiei ki ba la shah iuhroit ha ki phareng.
Ki la iuhroit ia ka hok longbriew manbriew jong ki longsan mansan ha ki hima Khasi khamtam ia ka longrynñieng jong u Syiem Tirot Sing jong ka Hima Nongkhlaw bad u khynroo rangbah Kiang Nangbah jong ka Jowai ha ka Hima na Ri Pnar, ha ka ba ki la pynduhjait syndon ia ki longbteng jong ka khet Syiem Pnar bad ban sin ban rngop da ka hima Jaintia.
Namar ba ha ka pateng jong kita ki syiem Hima Jaintia ki la pynkjeh jyndei ia ki pandit jong ka niam Hindu na Bengal haduh ba la tei mandir ha Nartiang ban byrshem bad ki riti tynrai jong ki paidbynriew Pnar, ka ba la parpaiñ sha kiwei kiwei ki thaiñ haduh nongbah Jowai; kumta ka nam ka kyrteng Jaintia ka la shongneh haduh mynta mynne.
Ki don ruh ki jingtip ki ba kdew ba kawei na ki sanphew-ar tylli ki dkhot met jong ka bleithaw Durga ka la hap ha Nartiang bad la kam nongkynti kum ka jaka kyntang jong ka niam Hindu bad ba la tei ka trep mane blei (Mandir) ka ba la neh haduh mynta mynne.
Katkum ka jingtip ba la sot na ki rangbah mynshwa ba la iathuh I Ma Spiton Kharakor, ka la don ka jingkynthoh ba ki paidbynriew Pnar ki la lmun ban jer ia lade da ka nam jong ki mraw jong u Syiem, kata ka Jaintiapur.
Kane ruh ka dei ka ba la pynkoh ki phareng ka ba la shongneh haduh ban mih syndon ka United Khasi & Jaintia Hills District ha ka jyllabah Assam ba mynshwa.
Kane ka la neh sah haduh mynta mynne ha jylla Meghalaya, haduh ba ia ki War Lamin, Sohkha, Nongtalang bad kiwei kiwei ki War na thaiñ shathie lammihngi la nam da ki War Jaintia.
Lada kaei ka ba kdew hangne ka long ka ba bakla, ki woh rangbah ki waheh jong ki paidbynriew Khasi na thaiñ Pnar ki dei ban pynshai ba ka kyrteng Jaintia ka dei ka ba nylla ne ka dei ka ba la sot bad shu iapan na ki mraw na Bengal, kumba kam kita ki longshwa manshwa bad kumba ka paw ruh na ka trep mane ha Nartiang.
Kumta ka paw ba ka nam jong u Syiem Tirot Sing bad Kiang Nangbah ka kham shynna ban ia u Syiem Bormanik ka Hima Shyllong, u Syiem Sngap Sing ka Hima Maharam kumjuh ruh kiwei kiwei ki syiem ki khlawait bashlur na kylleng kim da paw than ha ka imlang sahlang namar ba ki phareng ki khlem ioh pyndem ia ki haduh ban da iap.
Ha kajuh ka rukom ka Jaintia ka kham shynna ban ia ka Pnar ha ba nam ia ki paidbynriew Hynñiewtrep Ynñiawwasa.
Ki em ki waheh kynthai wa chynrang ki wa kyntait wa toh ki Jaintia ha wa dei ki Pnar bad ia kane la kren mardor da u Ma Shngaiñlang Bamon (Bam kwai ha dwar ki blei) na Sutnga, u ba la buddien sani ia ki pateng longsyiem jong ka Hima Sutnga.
Katkum ki khana pateng ka Hima Sutnga ka long ka ba iar ba donbor bad pawnam bha shwa ban wan thombor ki phareng, hynrei ka la poi shaduh u pud ban pynduh pyndam syndon ia ka longsyiem mansyiem da ki mynder.
Kumta ki paidbynriew Pnar ki dei ba sa chisien pat kin pynim bad pyneh rngiew ia ki pateng na ka kpoh syiem blei jong ka Li Dakha.
Katkum ka jingshem jong u Bah Mankular Gashnga Lamin, ka Pahsyntiew, ka Li Dakha bad ka Saia Nongum ki dei shipara ki puriblei ki ba ju leit sum ha Wah Kupli haduh ba kin da ioh hok ban wan longbriew bad kha pateng ki syiemblei ha ka bri Hynñiewtrep Ynñiawwasa.
Ka khep ka la dawa ba ka dorbar hima syiem Sutnga ne hima Jaiñtia kat ka ba dei hok ba kan rasong biang sa shisien ban ksan rngiew ia ki paidbynriew Khasi shityllup ha ka bri Hynñiewtrep Ynñiawwasa.
Dei na Hima Sutnga ba la kyrsoi bad phriang ka seng hima sha kylleng ka Ri Khasi na ki saw ngut ki khun syiem jong ka Li Dakha, ba kynthup ¿a ka Pung, ka Lieh, ka Teng bad ka Lang.
Na ka Pung la mih ki syiem Nongspung, na ka Lieh la mih u Syiem Shahjer ba longsyiem nyngkong ha Hima Nongkhlaw; na ka Teng la mih ki basan bakhraw ha Raij Nongsteng jong ka Hima Sohra, na ka Lang la mih ki basan bakhraw Kurkalang ka Raij Mylliem jong ka Hima Shyllong.
Nalor kata, dei ki paid byllien u Sajar Nangli ki ba la buhai shnong ha shilynter ka thaiñ Ri Bhoi.
Kumta shitylli la dei hok ban khieim biang ki Syiem Hima Sutnga ne Syiem Jaintia kat ki ba shong hok, ban ehdaw ehrngiew ki paidbynriew Hynñiewtrep Ynñiawwasa.
Kynmaw dngong ba ka kyntien ‘Laiphew Syiem Khatar Doloi’ ka dei ka ba dang mih hadien ba wan synshar donbor ki phareng, namar ba ka la kyrsoi hadien ba la pynduh syiem ia kata ka hima bakhraw jong ki Pnar ba la kam kum ka Jaintia Hills District bad pynkup bor ia ki doloi ki ba long tang kum ki rangbah shnong.
Ka kyntien laiphew bad khatar ka dei tang ka tienjer bad kam da mut thik laiphew ne khatar tylli; kum ha ba la ju ong ki laiphew jait laiphew skit lane khatar snem lynti bad kumta ter ter.
Ha ka nam u Sajar Nangli, u Kiang Nangbah bad ka Syiem Latympang, ai ba ka Hima bakhraw jong ki Pnar kan ieng rasong biang sa shisien.
Hoi kiw, hoi kiw, hoi kiw.
Guwahati: Ka dor jong ka test corona, ka la hiar dor shi katdei ha Assam.
Mynta ka dor jong ka RT PCR, ka long tang T.
1,200 bad ka dor jong ka Rapid Antigen Test ka long T.
500.
Ha ki khyndiat sngi mynshwa, ka dor jong kitei ki test, ka long hapdeng T.
3,500 haduh T.
4,500 bad don ruh kiba shim haduh T.
6,500 na bynta kawei ka test.
Ka jing pyntip, kaba la pynmih da U Samir K Sinha, Secretary Health Department ka Sorkar Assam, la pyntip ba ka dor jong ka RT PCR test, kan long T.
1,000 bad yn siew tam sa T.
200, lada yn leit ban shim ia kitei ki test ha ki iing jong ki briew.
Shillong: Kiba ioh pang corona thymmai, ki don 19 ngut bad na kitei ki kynthup ia 18 ngut na East Khasi hills.
Kitei ki kynthup ia 4 ngut ki high risk contact, 8 ngut kiba wan phai na shabar jylla, iwei i SARI, iwei na Mawlai Mawroh, iwei na Nongrah, 3 ngut na Rynjah.
Shillong: Kiba ioh pang covid mynta ka sngi, ki don 19 ngut bad kitei ki kynthup ia 18ngut ki riew paidbah na East Khasi Hills.
Kiba jem na ka jingpang, ki long 54 ngut bad kitei ki kynthup ia 40 ngut na East Khasi Hills, ha kaba ki riew paidbah, ki don 37 ngut.
Ha Ribhoi District ki don 11ngut, West Khasi hills 2 bad West Garo Hills iwei.
Kiba dang don ha ka jingpang, ki long 149 ngut bad na East Khasi Hills ki don 113 ngut, West Khasi Hills 3 ngut, Ribhoi 13ngut, West Jaintia Hills iwei, West Garo Hills 14 ngut, South West Garo hills 3 ngut, East Garo hills bad North Garo hills mar iwei.
Baroh kiba la jem na ka jingpang, ki long 13,139 ngut bad kiba iap, ki long 139 ngut.
Shillong: Ka Dorbar Shnong Shnongpdeng, ka la shim ia ka rai ba naduh ka 5tarik Kyllalyngkot(January) 2021, kan pdiang sngewbha ia ki nongjngohkai pyrthei, kiba ju sngewtynnad ban wan jngohkai bad sahmiet, kumba ju long baroh shikatto, ha wah Umngot Shnongpdeng.
Kane ka rai la shim ban plie biang iaka kam pyniaid Tourists spot, hadien ba ka la don ka jingkhang ba shipor ha kine ki bnai ba ladep na ka daw ka jingpang Covid-19.
Ka Dorbar Shnong, ha kane ka kynti, ka la buh ruh ia ki kyndon bad katto katne, bad kiba kham kongsan ki long ba ka jingpdiang ia ki nongwanjngohkai kan long hapoh ka 500ngut haka shi sngi.
La khang shwa shipor ia kito ki nongwan bamkhana (picnic) kiba pynkhreh ban shet ban tiew hi harud ki wah ki um.
Kumjuh, ia mynta ka kynti, Ka Dorbar Shnong Shnongpdeng, ka kyrpad ia ki nongwanjngohkai, ban iatreilang bad ki bor pyniaid shnong, namar kin don shibun ki jingkylla haka rukom pyniaid kam.
Kynthup ban bud ryntih iaki protocols bala kdew da ki bor Sorkar khnang ban iada na ka jingsaphriang jong U Khniang jingpang Covid-19, ong ka kyrwoh na  U Bah Lurman B.
Talang, General Secretary, Dorbar Shnong Shnongpdeng.
Shillong: Ka Dorbar Shnong Cham Cham ka pdiang sngewbha ia kiba wan jngohkai pyrthei sha Sahksaw Fish Sanctuary,Skha Thwai Marang Beach,Rynji Falls kiba don ha shong Cham Cham.
Ka Dorbar Shnong Cham Cham kaba hap hapoh ka Elaka Jwai East Jaintia Hills District, Khliehriat kum shi bynta ban pdiang sngewbha ia u snem thymmai ka la pdiang ia ki nongwan peit kai pyngad na kylleng ki Ri-lum Khasi Jaintia ryngkat ka jingbud ryntih ia ki kyndon jong ka Sorkar khnang ban lah ban iada na ka jingiabit na u khniang Covid-19.
Ka Dorbar shnong ka la mana ruh ia ki nongwan peitkai ba kin sngewbha ban bud ryntih ia ki kyndon jong ka Dorbar Shnong ba ym bit ban bret niut pathar, ne pynmih ki jingkulmar hapoh kane ka jaka peitkai bad kumjuh hapoh u pud u sam jong ka Shnong Cham Cham.
Na ka liang jong ka Dorbar Shnong Cham Cham, ka ai khublei Snem thymmai basuk bakmen ia baroh ba une u snem thymmai un long u snem uba wanrah ia ki jingkyrkhu kyrdoh, kyrmen ba ngin ioh ka met ka phad ka ba koit kaba khiah bha ban bit ban biang ki kam ki jam baroh, ong ka  kyrwoh na u Waheh Shnong Cham Cham East Jaintia Hills, Khliehriat.
Shillong: Kiba ioh pang covid thymmai, hynnin ka sngi, ki long 21 ngut bad ka East Khasi Hills, ka don 16ngut.
Na kitei ki kynthup ia 6 ngut ki high risk contact, 3 ngut kiba wan phai na shabar jylla, iwei na   Happy Valley, 2 ngut na  Laban, 3 ngut na Madanrting, iwei na Malki.
Ka West Garo Hills, ka don 3  ngut kiba ioh pang bad ki kynthup ia 2 ngut ki high risk contact, iwei iba leit  Screening.
Ka South West Garo Hills, ka don iwei iba dei i high risk bad ka West Jaintia hills, ka don iwei iba dei i high risk.
Shillong: Ka Tourism Promoter Trekking Society,Wahkhen shen kan sa pynlong shwa da ka jingpynkhuid lynti bad pynkhuid wah (cleaning drive) ha ka 2nd Jan 2021 ia ka lynti(trekking route) ban leit sha Mawryngkhang Trekking Tourist spot hadien ba la dep pynbha ia ka mynta kumba 2 bnai tam ei ei.
Kane ka jaka ka long shisha kaba phylla bad kaba itynnad shibun eh ia ki Tourist kiba ju wan jngoh ban peitkai ia ka jinglong kyrpang(uniqueness) jong kane ka jaka.
Ki tourist ki hap ban iaid kjat lyngba ia shibun ki jingkieng siej(bamboo bridges) baroh shi lynter ka lynti haduh ban da poi ha Mawryngkhang.
Ia u Mawryngkang la ju tip ia u kum u Syiem ki mawbah mawsan.
La ju khot ruh ia kane ka jaka kum ka jingkieng China ne Chinese bridge namar ka ia syriem ia ka jingkieng China.
Ki Tourist kiba ju wan sha katei ka jaka ki ju ai nam ruh ia ka kum ka ‘ Queen ne Paradise Trekking Tourist Spot’ jong ka North East India’.
Hadien katei ka jingpynkhuid ha ka 2nd Jan 2021,ka Society kan ai lad biang ia ki Tourist ba kin leit jngoh ia katei ka jaka da kaba kyrpad ia baroh kiban leit ba kin maintain ia ki protocol baroh katkum ka jingbthah jong ka sorkar.
Ki Tourist kim dei ruh ban bret pathar ne leh khlem akor sha katei ka jaka hynrei ki dei ban burom ia ka mei mariang bad bat ruh ia ka akor ka burom briew na ka bynta ban pynneh pynsah ia ka jinglong ba kyntang jong ka mariang ha katei ka jaka, ong ka khubor na U  Secretary, Tourism Promoter Trekking Society,Wahkhen.
Shillong: Hynnin ka sngi, ki don 21 ngut kiba ioh pang corona thymmai bad kitei ki kynthup ia 16 ngut na East Khasi Hills, ha kaba kitei ki dei ki riew paidbah suda.
Ka West Garo Hills, ka don 3 ngut ki riew paidbah, kiba ioh pang, ka South West Garo Hills, ka don iwei bad ka West Jaintia Hills ruh ka don iwei.
Kiba jem hynnin ka sngi, ki long 19 ngut, ha kaba ki don 10 ngut na East Khasi Hills, 4 ngut na Ribhoi District, 3 ngut na West Garo Hills, iwei na North bad iwei na South Garo Hills.
Don ruh iwei iba iap, hynnin ka sngi.
Kiba don ha ka jingpang, ki long baroh 184 ngut bad kitei ki kynthup ia 135 ngut na East Khasi Hills, 5 ngut na West Khasi Hills, 24 ngut na Ribhoi District, wei na West Jaintia Hills, 14 ngut na West Garo Hills, 3ngut na South West Garo Hills, wei na East bad iwei na North Garo Hills.
Baroh kiba la jem ki long 13,085 ngut  bad kiba iap, ki la poi sha ka 139 ngut.
Shillong: Ka kong  Anita Blah 74 snem, na  Nongshilliang, Malki, Shillong, East Khasi Hills, ka leit shah sumar ha Woodland Hospital, ha ka 24tarik Nohprah bad ka ioh ia ka jingpang khlam covid 19.
Ka la khlad noh ha ka 29tarik Nohprah 2020.
Ki daw jong ka jingpang:  Carcinoma Lung with Covid 19.
Shillong: U Bah Pynïaid Sing Syiem, MDC ka Sohryngkham Constituency uba dei ruh u Chairman ka Khasi Hills Autonomous District Council (KHADC) ha ka Sngi Balang, u la aiti mar kawei ka Ambulance sha ka Khasi Students’ Union (KSU) Mawryngkneng Circle, Hynniewtrep Achik National Movement (HANM) New Shillong Circle bad sha ka Nongrah Pyllun Multi-purpose Co-operative Society Ltd.
Ha ka jingialang aiti ia kine ki Ambulance ha shnong Nongrah, u Bah Pyniaid lyngba ka Council, u la pynkup burom ruh ia ki nongialam shnong na ki shnong bapher bapher kiba hap ha ka Sohryngkham MDC Constituency kiba la ai ka jingïatreilang bad shim khia khamtam eh ha ka por ka khlam COVID-19 ha ki bnai kiba la dep.
Kiwei kiba la ia donlang ha kane ka sngi ki kynthup ia u Bah Titos W Chyne, Chief Executive Member ka KHADC, u Paiem Ainam Manik Syiem, Acting Syiem ka Hima Mylliem, u Dr Jemino Mawthoh, MLA barim ka Nongthymmai Constituency, u Bah B.
Pyngrope, Rangbah Shnong Nongrah, ki nongialam shnong.
Nalor kine la ia donlang ruh da ki dkhot nongialam na ka HANM New Shillong Circle ryngkat ba kynthup ia u Bah Lamphrang Kharbani uba dei u President, ki dkhot ka KSU Mawryngkneng Circle ba kynthup u samla Shiningstar Kharbihkhew uba dei u President bad kumjuh na ka Nongrah Pyllun Multi-purpose Co-operative Society Ltd ba kynthup ia u Bah Edwin Pyngrope, President lem bad kiwei pat.
Ia kine ki Ambulance, kawei ka dei kaba u Bah Pyniaid u la pynioh na skhim CMSRDF bad ar tylli pat kiba u la sei lyngba ka tulop bad skhim MDC.
“Nga khmih lynti ba ka jingïatreilang khnang ba ngin lah ban iarap lem ia ki nongshong shnong kiba donkam ka jingïarap haba ia kynduh ia ki jingeh ha ka pang ka shitom bad ka iap ka im", u la ong.
U Bah Pyniaid haba ai jingkren u la ong ba kum u nongmihkhmat u lap ba bun ki longïing ym tang ha ka Constituency jong u ki shem jingeh haba jia ka pang ka shitom ne ki jingjia ba sngewsih namar kim ïoh Ambulance ban pynkit sha ki jaka ai jingsumar.
U la pynpaw ka jingkhmih lynti ba ki seng treimon sngewbha kiba shimti da ka jingïatreilang ryngkat lem ki nongialam shnong kin lah ban ai ka jingshakri ia ki paidbah lyngba kine ki Ambulance.
Na ka liang ki nongialam seng treimon sngewbha haba ai jingkren ki la pynpaw ka jingsngewnguh ia u Bah Pynïaid uba la noh synñiang da kine ki Ambulance kum shi bynta ban ia kit ia bah lang ha ki kam kyrkieh bad ka pang ka iap ha ka thaiñ Mawryngkneng, Nongrah, Mawkasiang bad Sohryngkham hi baroh kawei.
U Paiem Ainam ha kane ka sngi u la noh synñiang da ka pisa kaba long mar 10 hajar tyngka sha ki nongialam kine ki seng treimon sngewbha.
Na ka liang u Bah Titos Chyne kum u Special Guest,  u la ong ba ka thaiñ Sohryngkham bad Mawryngkneng, hi ka long kaba donbok ban ïoh ia u Bah Pyniaid kum u nongialam bad kyntu ia ki ba ïoh shimti ia ki Ambulance ban ai ka jingshakri kaba bha tam kaba ki lah ban leh na ka bynta ki paidbah.
Shillong: U President ka Khasi Student Union u bah Lambokstarwell Marngar, ha ka sngi balang, u la ong ba ka jaitbynriew Hynniewtrep ka khlem dawa na ka Sorkar India ia ka lama la ka jong, ne ka khlem dawa ia ka Constitution la la jong, hynrei ka dawa ia ka ain ban iada ia ka jaitbynriew.
U bah Marngar u la ong ba lada ka ri u Hynniewtrep ka dang hap hapoh ka synshar jong ka sorkar India, ka sorkar India ka la dei ban ai mardor ia ka Innerlne permit ia ka jylla Meghalaya.
U la ong ruh ba ka jingsngap mynthi jong ka sorkar India kadei ka jingniew bein ia ka ri u Hynniewtrep bad kan sa wan  ka por ban khyllie biang ia ka daw ba ka ri u Hynniewtrep ka iasoh bad ka ri India.
U la ong ruh ba lada ka sorkar India bad ka sorkar jylla ka dang kheinsting ia ki jingdawa ka jaitbynriew kadei ruh nan shim ia ka jingkitkhlieh lada ka jylla ka don hapdeng ka jing bym shongsuk shong sain.
U la kyntu ruh ia baroh ki sengbhalang ba kin ialong kawei na ka bynta ka daw bah ban iada  ia  ka ri bad ka jaitbynriew.
Shillong: Ha ka jingialang ka ba la pynlong ha Motphran,ha ka sngi balang, ka  Confederation of Meghalaya Social Organisation, ka la byrngem  ba ha u snem 2021; lada ka sorkar kam lah ban pynurlong ia ka jingdawa kaba kynthup ia ka jingpyntreikam ia ka  Meghalaya Resident Safety and Security Act Amendment Bill 2020 bad ia ka Inner Line Permit, ka jylla kan don hapdeng ka jingiakhih ka ba jur.
Haba kren ha kane ka jingialang, na ka liang u General Secretary ka CoMSO u bah Roykupar Synrem u la ong ba ha u snem thymmai ka sorkar ka la dei ban pynurlong  ia ki jingdawa ia ka MRSSA bad ia ka ILP, hynrei lada katei kam urlong,  na ka liang ka CoMSO kan mih madan bad  ka jylla kan don hapdeng ka jingiakhih ka ba jur.
U la ong ruh ba  lada ki 60 ngut ki MLA kim lah ban pynurlong ia ka jingdawa ILP ha ka jylla ka la dei ka por ia ki nongshong shnong ha ka jylla ba kin mih shakhmat ban iasnoh kti lang ban iakhun ban pynioh ILP ha ka jylla.
U la ong ruh ba ka jingdawa ILP ha ka jylla Meghalaya, ka dei ka ba la slem, hynrei mynta ka kynti ka CoMSO kan ym kynran dien ban ialeh haduh ban da lah ban pynioh ia ka ILP ha ka jylla.
Shillong: Ka Confederation of Meghalaya social Organisation (CoMSO) ha ka sngi balang, kum ka dak ban kynmaw burom ia ka lyngkhuh sngi iap kaba 158 snem jong u Woh Kiang Nongbah; ka la pynlong ia ka jingiaid pyneh rngiew ia ka jaitbynriew kaba la sdang naduh ka Polytechnic Mawlai bad pynkut haduh Motphran.
Kane ka jingiaid pyneh rngiew ia ka jaitbynriew ka long ruh kum shibynta ban pynrhem ia ka mynsiem ban dawa na ka sorkar pdeng ban ai jingmynjur noh ia ka Inner Line Permit (ILP) ha ka jylla Meghalaya.
Haba kren ha ka ne ka sngi na ka liang u bah Roykupar Synrem, u General Secretary ka CoMSO u la ong ba na ka liang ka CoMSO ka long kaba shai ba kan iakhun shakhmat khlem da kynran dien haduh  ba ka jylla Meghalaya kan ioh ia ka ILP.
U la ong ba kane ka jingiaid pyneh rngiew ka long ruh na ka bynta ki 60 ngut ki MLA ki ba la shah pynjem rngiew ha ka sorkar pdeng namar ba ka la leh bym suidniew ia ka rai jong ki, kaba ki la pdiang ia ka resolution hapoh ka ingdorbar thawain jong ka jylla.
Kane ruh ka donkam ia ka khmat u briew uba sngewthuh bha shaphang ki jingthung.
Da kaba leh kumne ki riewstad ha ka rep ki la lah ban pynmih shibun ki jaid jingthung kiba kham bha ban ia kiwei pat ki para jingtung.
U briew uba la leh shibun eh ia kane ka kam ha ka ri India jong ngi u long u Sir Albert Howard.
La iarap ia u ha kane ka kam da ka tnga jong u, ka Gabrielle L.
C.
Howard.
Mynta ha ri India don bun ki jaid kew, bad kiwei -kiwei ki jaid jingthung kiba kine arngut ki la pynmih (evolve) da kaba shu jied kumne.
Ha ka jylla United Provinces pat, u riewstad ha ka rep uba la pynmih shibun ki jaid jingthung da kane ka rukom u long u Rai Sahio Ram Prasad Singh.
Une u riewstad um shym da shong skul shibun eh.
Lehse ia ka matrik (matriculation) ruh um pat pass.
Hynrei u l;a nang ia kane ka kam da kaba iatrei bad uwei u Saheb uba kyrteng u Dr.
Leake; bad hadien kata u la pynmih uwei u jaid kynphad uba bha (Cawnbore 520), uwei u kew uba bha (Cawnpore 13), bad uwe u barli (barley) ruh uba bha shibun (Cawnpore 251).
Ia kine mynta la thung ha kylleng ka jylla United Provinces.
Ngi ngeit kane ka jingpyni kan pynpyrkhat bad pynshlur ia ki katto katne ki nongrep ha ri Khasi-Jaintia.
Ki lah l ehse ban pynmih u riewhadem uba phylla da kaba shu jied kumne na kito ki riewhadem kiba ha ki lyngkha jong ki.
Kumjuh ruh lehse uno ma uno u nongrep u lah ban shem ia u phan uba lah ban ialeh pyrshah ia ka iap iong.
Lada phi shem uba kum uta, bad lada phi pynroi ia u phi lah lehse ban pynmih u jaid phan uba lait na ka iap iong.
Katno kan long ka jingkyrkhu ia ka ri Khasi-Jaintia lada lah ban ioh ia uba kum uta u phan.
Hooid kan long ka jingkyrkhu ia ka pyrthei baroh kawei, namar ka iap iong ka don kylleng satlak ka pyrthei.
Shisien ha kawei ka snem, kane ka iap iong ka la jur katta katta ha ka ri Ireland ba kumba shi millian ki briew ki la iap ha kata ka snem.
Phi i, ha ka ri Ireland ki bam ia u phan kumba bamja ma ngi ha ri Khasi-Jaintia.
La kumta ruh wat leit pyrkhat ba kane ka kam ban jied ia u jingthung uba bha ka long kaba jem, kaba u luk u lak baroh u lah ban leh.
Kan da bha shibun lada u nongrep un sngewthuh katto-katne ka jingstad kaba ki khot ka saians (science) ka jingiapoikha hapdeng ki jingthung (plant breeding), lada u mut ban leh ia kane.
Kaba lai pat ka rukom kaba ki ju pyndonkam khnang ban pynmih ki jingthung kiba kham bha ka long da kaba iapynpoikha artylli ki jingthung lada kita ki artylli ki jingthung ki long kiba don kano-kano ka jingbha kaba u nongrep u kwah ban don ha ki khun jong ki.
Tharai mynta u don uwei u jaid kba uba seisoh bha, hynrei uba ju ioh ka kynja jingpang kaba pyntlot bor ia u, bad don uwei pat u jaid kba uba ym ju ioh satia ia kata ka jingpang.
Ki riewstad shisyndon kin pyrshang ban ia pynpoikha ia kitei ki ar jaid ki kba, bad na ki khun jong ki kin jied uno-uno u jaid kba uba iabit ia kitei ki jinglong baroh ar jong ki kmie ki kpa.
Kane ka long kaei-kaei kaba lah ban long.
Mynta ha ka jylla United Province don uwei u jaid kba uba kawei ka khniang kaba ki khot ka ‘rice bug’ kam lah ban da pynjulor eh ia u namar ba u syntiew kba (inflorescence) baroh uwei um ju mih napoh ka kop sla (leaf sheath).
Don pat kiwei kiba seisoh shibun, bad kiba rit symboh itynnad; hynrei kiba u syntiew kba u mih shabar, bad kumta kata ka khniang ka pynjulor ia u.
Ki riewstad ha katei ka jylla namarkata ki la pyrshang mynta la khad-ar snem tam ban pynmih u kba uba lah ban lait na katei ka khniang bad ban long uba itynnad bad seisoh bha, da k kaba iapynpoikha ia kitei ki ar jaid ki kba.
Ia kane ka jingleh ki khot ha ka ktien phareng “hybridization".
Kane ka donkam shibun ka jingsngewthuh ia kata ka saians (Science) kaba thymmai kaba ki khot ka “genetics", kaba long ka jingstad shaphang ka jingiapoikha hapdeng ki jingthung lane ki mrad.
LYNNONG – VKI JAID KHYNDEW HA RI KHASI-JAINTIAHa ka lynnong kaba mynshuwa nga la thoh kham bun shaphang ka khyndew bad ki sboh, bad lehse yn don ka jingsngewthuh ba ka jingseisoh jong ka khyndew ka shong eh tang ha ka jingdon jong kata ka khyndew ia kito ki met tynrai kiba nga la kdew haneng.
Hynrei kane kam long kaba da dei eh, namar ka jingseisoh jong ka khyndew ka shong ruh ha kiwei pat ki jinglong jong ka khyndew nalor ka jingdon jong ka ia kita ki met tynrai kiba u jingthung u donkam.
Wat ka jingdon lane ka jingbymdon jong kitei ki met tynrai ka shong ha kiwei pat kiei-kiei kiba ngi kwah ban batai hangne harum.
Kaba nyngkong ka jingdon jong kitei ki met tynrai bad ka jingseisoh jong ka khyndew ka shong eh ha ka jingsdang bad ha ka jingpynlong ia kata ka khyndew.
Kumta na ka liang ka jingsdang bad ka jingpynlong ia ki don bun jaid ki khyndew.
Don katto-katne ki khyndew kiba la kylla na ki mawsiang kiba don hapoh jong ki.
Kum ia kita ki khyndew ki khot ha ka ktien phareng ki “residual soils".
Ha ki hajar ki phew hajar, bad ki millian ki snem ba kane ka pyrthei ka la long, ki mawsiang ki la kylla khyndew da ka jingtrei ba phylla jong ka mariang, ka jingtrei kaba ngim lah ban batai ha kane ka kot.
Bad haba kane ka khyndew ka shu sah hajuh ha ka jaka kaba ka la long, ia kiba kum kita ki khyndew ki khot ki “residual soils".
Ka jingdon ne ka jingbymdon kitei ki met tynrai kiba nga la pyni haneng ha ki jaid khyndew kiba kum kine, ka shong eh ha ka jingdon ne jingbymdon kitei ki met tynrai ha u mawsiang na kaba kata ka khyndew ka la man long.
Lada u mawsiang u long uba bun ka nar, ka khyndew kaba mih na u bunsien ka dei ban long kaba bun ka nar.
Ka long kumuuh ruh shaphang kiwei pat ki met tynrai.
Kum kine ki jaid khyndew ki bun eh ha ki ri lum Khasi Jaintia jong ngi.
Ki long ki khyndew ki bym da bha eh na ka bynta ka jingrep, hynrei la kumta ruh ki lah ban pynmih shibun lada ngi nang ban pyndonkam ia ka.
Nongpoh:Ha ka sien kaba khyndai, ka Shlem iarap ia kiba duk u Rupang ka la ioh sam jingiarap da ki tiar, ia ki 8 ngut ki longing kiba kham duk, myn hynnin ka sngi, ka 29tarik u Nohprah 2020, kiba don kylleng ka Ri Khasi-Jaintia.
Ki tiar ba ki ioh ki kynthup ia ki jain pynsyaid kum ki blanket,ki tusok,ki nep rajai,etc bad ki tiar shet tier tiew kum ki khiew,ki pliang bad kiwei, khnang ba kin ioh pyndonkam ha ing ha sem jongki.
Ia kane la sam ha Mawkhar Christian Hr.
Sec.
School,Shillong bad u Pa ‘iem Ainam Sing Syiem ka Hima Mylliem u la long u kongsan ha katei ka sngi.
Na ka kaiphot U secre tary jong ka Shlem iarap ia kiba duk u Rupang,u Babu Kular Khingjirem, mynta u snem ki don ruh bun ngut ki bym dei ki para doh para snam(Non-tribal) ki la noh synniang lang sha kane ka Shlem.
Na ka pisa kaba mih mynta u snem kaba long Rs 40,001/,ki bym dei khasi(Non-Khasi) ki la noh synniang Rs 18,051/, katba na ki para doh para snam jongngi pat ka mih Rs 21,950/.
Kane ka pyni ba wat ki bym dei Khasi ruh ki don ka jingsngewlem ia ki para Khasi kiba duk jongngi.
U Secretary u iathuh ba la mang T.
5, 000/ iwei i nongioh jingiarap(beneficiary) bad na katei ka pisa,T.
4,500/ la thied da ki tiar katba T.
500/ tyngka pat la mang ban ai ban kali noh ia iwei na iwei i nongioh jingiarap khampher lada ki wan na jan ne na jngai.
Ki nongioh jingiarap mynta u snem ki long U Bah Sis-Willfall Dkhar na shnong Musniang, po/ps Ladrymbai,E.
J Hills uba duh noh ka kjat ka mon bad ki khunrit 3 ngut ban bsa ha ka ing dara ba la tap da ka plastic typerlyne, ka kong Sej Khongsni na Nongblai, kaba la pluh noh ka ing bad dang don ha ka jingpdung ding mynta nalor ba ka hap bsa hi ia la ki khun, ka Kong Tarina L.
Lyngkhoi na Umlyngka Upper Shillong, kaba hap bsa hi 7 ngut ki khun khlem don shuh u kpa, ka Kong B.
Morida Kurbah na shngi Mawlein,P.
o Umsning Ri Bhoi District kaba shu kamai dukan waidong ban bsa ia ki khun bym don shuh u lok, ka Kong Brigidia Mukhim na Mawblei kaba ia shitom lang baroh 2 ngut shi lok khlem lah kamai shuh ban bsa ia ka ing ka sem, ka Kong Yer Kurbah na Weilyngkut West Khasi Hills kaba duh noh shiliang ia la ka kti ban bsa ia la ki khun, ka Kong Phima Chyrmang na Kyndong Tuber kaba duk bym don shuh u nongbsa bad ka Kong Nokila Dkhar na Lyting Lyngdoh, Pynursla Block kaba shu bylla nong sngi ban bsa bad ri khunrei 4 ngut khlem don shuh u nongbsa ka ing.
U pa ‘Yiem Ainam Sing Syiem, Syiem ka Hima Mylliem ha ka jingkren jongu kum u Kongsan u la pynpaw ka jingnoh mynsiem bha ia kum kine ki program ba kyrpang ban ioh iarap shisha ia kiba duk hok kiba don kylleng ka Ri jongngi.
U la pyntikna ba ka Hima jongu ruh kan iarap lem katba lah ban pynmyntoi lem ia kiba duk.
U la noh synniang lem T.
10, 000 sha ka Shlem kum ka dak ban ia don bynta lem ha kaba iarap ia kiba duk ha katei ka sngi.
Shwa jong kane,u Myntri Kharlukhi ka Hima Mylliem u la iarap bai kali lem mar mar T.
1,000 ia ki 8 ngut ki longing ba duk ha katei ka sngi.
Na ka liang u Bah Sis-Willfall Dkhar pat uba la kren na ka liang ki nongioh jingiarap u la ong ba u pdiang hun ia ka jingpyniaid U Blei.
U kyntu ia kito kiba duk ban duwai bad pdiang ia ka jingpyniaid U Blei.
U pynpaw ruh ka jingsngewnguh sngew burom ym tang ia ka Shlem jingiarap ia kiba duk uRupang, hynrei khamtan eh ia ki nong ai jingiarap ba ka Shlem kan ioh ai jingiarap sha u bad kiwei pat.
Ia ka jingialang la pyniaid da u Babu D.
Rngat ha ka jingiadon lang U Bah Jied Kurbah, kong Belbora Wankhar bad u Bah R M Shabong uba dei u Editor bad Publisher jong ka kot khubor u Rupang.
Guwahati:Ka Ajanta Neog, ka nongialam jong ka seng Congress, ka la pyn iasoh ialade sha ka seng BJP, mynta ka sngi ha Guwahati.
La pdiang sngewbha ia katei ka nongialam Congress, da U Ranjeet Kumar Dass, President ka seng BJP, U Himanta Biswa Sarma, myntri pla pisa ka sorkar Assam, nalor kiwei pat.
Hadien ba la pyn iasoh ialade sha ka seng BJP, katei ka MLA, kaba na Golaghat, ka ong “Nga la iaid ha ka surok thymmai mynta ka sngi".
Ka Neog, ka ong “Ka don ka jingjngai hapdeng ka seng bad ki riew paidbah bad nga sngew diaw shi katdei bad nga la duh noh ia ka jing sngew shaniah ia ka parti, kaba nga la don la 20 snem kynthih".
Nalor ka Neog, U Rajdeep Goala, MLA na Lakhipur, ula pyn iasoh ialade sha ka seng BJP mynta ka sngi.
La beh noh na ka seng Congress, ia ka Neog, ha ka 25tarik Nohprah, namar ki kam pyrshah seng bad U Goala, ula shah beh, ha U Risaw 2020, namar ki kam pyrshah seng jongu.
Ka Neog bad U Goala, ki la ia kynduh ia u Amit Shah, ha Guwahati, ha ka sngi saitjain ba ladep.
New Delhi:U Anna Hazare, ula rai ban sdang ia ka jing iakhih ha New Delhi, ha u kylla lyngkot, halor ki mat jong ki nongrep.
Ha ka shithi sha U Narendra Singh Tomar, myntri ka tnat rep ka sorkar India, U Hazare, u pyntip, ba ula rai ban pynlong ia ka jing iakhih ha Delhi, naduh u bnai u ban wan.
Kham myn shwa, ha ka 15 tarik Nohprah, U Hazare, ula thoh sha U Tomar, ha kaba ula maham, ba un sdang biang ia ka jingshah thngan jongu, lada jia ba kam don ka jing pyntrei kam ia ka jing mynjur, ba la ai da ka MS Swaminathan Commission.
La ong shuh shuh da U Hazare, ba lada ka sorkar, ka pyntrei kam ia katei ka jingmynjur jong ka komishon, kumta ka jing pyniap lade jong ki nongrep, kan sangeh shi syndon.
Ula ong shuh shuh ba ka dor kyrshan jong ka sorkar, ka dei ban long ia ki jhur, ia ki soh bad ia ka dud ruh kumjuh.
U Hazare, um shym la buh tarik satia, ia katei ka jing iakhih jongu, kaba un pynlong shen ha Delhi.
Nongpoh:Watla ki don shibun kiba pynlong khana kamkai halor ka jinglap ba thymmai u Samla Aristone M.
Ryndongsngi, ia uwei u jait Dohthli bym pat tip ha ka pyrthei, hynrei ha ka jing shisha hi ka long, ba utei u Dohthli uba la lap thymmai da utei u Samla, un sa rung ha ka thup jong ki Jait Dohthli ha ka pyrthei, namar baroh shikatta ym pat don ki Saiantis ha ka pyrthei, kiba la lap ne ban ioh kyrteng ia utei u Dohthli.
Kum uwei na ki samla, uba la biang ka kyrdan jingpule bad uba la pule kyrpang halor ki jait Dohkha, u Samla Aristone M.
Ryndongsngi, na ka shnong Iewmawlong, u dei ruh u nongialam ka RBYF, Nongpoh.
Halor ka jinglap ia utei u Dohthli, haba kren bad utei u Samla, u la iathuh ba kumba ka long mynta ki don tang 48 ki jait Dohthli ha ka pyrthei, hynrei mynta kan sa kiew 49 jait, kata lyngba utei u Dohthli uba ma u hi, u la lap na kawei ka Wah kaba don ha Puriang, West Jaintia Hills District.
Utei u samla, u la iathuh ruh ba utei u Dohthli ba dang lap thymmai ha ka Pyrthei, la jer kyrteng ia u kum u Channa Aristonei bad katei ka nam ban ioh ia katei ka kyrteng kam dei kaba la shu leh tang dep, hynrei la hap ban leit ban pynshisha ha kiba bun ki jaka ka Pyrthei bad ka jingpynshisha ka ban pynthikna ka dei ha Port Blair, kaba la pynshisha ba utei u Dohthli u dei uba dang thymmai bad u bym pat lap da mano mano ruh.
Haba batai halor ka jinglap ia utei u Dohthli, u Samla Aristone M.
Ryndongsngi, u la iathuh ba tang mar ia lap, ha kaba nyngkong u la ishankhmat bha halor ka jinglong jingman, kumta ban pynshisha ia kata pat, u la pyrshang ban phah jingtip sha kiwei pat ki Saiantis hapoh ka Ri ban pynshisha halor utei u Dohthli.
Ka nam bad ka burom kaba u la ioh ka long namar ba baroh ki Saiantis ki la pynshisha ba utei u Dohthli ym pat don mano mano ruh kiba lap bad uba la iapher na kiwei pat ki jait Dohthli, kaba la pynlong syndon ia ki briew ba deipeit halor ki dohthli ba kin ainam da ka kyrteng ia utei u Dohthli.
Halor katei ka nam ka burom kaba u la ioh, u samla Aristone M.
Ryndongsngi, u la ai ka jingkhublei sha ki kmie ki kpa, kiba la kyrshan bad pynheh pynsan ia u bad u la ai ruh ka jingkhublei sha ki Nonghikai kiba la hikai ia u lem bad ia baroh ki paralok, kiba la kyrshan met bad mynsiem ia u.
Nongpoh:Ka jaidbynriew jongngi (Khasi) ka dei ka jaidbynriew kaba im tang ha ka iatan tyllai hapdeng jongngi bad kaba dei ruh ka jaidbynriew kaba ngim ju don ia ka jingsngewnguh, hynrei ngi kloi ban pan bad ngim ju don kata kaba ngin ai ne ban iarap ia kiwei, ong u Bah Paul Lyngdoh, ha ka sngi kaba u la leit ban plie paidbah ia ka Sports Complex ha shnong Mawroh.
Nalorkata, u Bah Paul Lyngdoh, u la ong ruh ba katba nangmih ki sngi, ka jaidbynriew Khasi ka la nanghiar eh ha ka burom akor, ha kaba ka sakhi kaba shai eh halor kata, ka long mynta ka jaidbynriew kam nang ban burom ia kino kino ki briew kiba la leh ia ki kambah na ka bynta ka jaidbynriew, hynrei kin burom ia ki tad ynda haba ki la khlad noh na sla pyrthei bad ha kata ka por kin sa kynmaw burom lane ban leit pyndeng syntiew ia ki.
“Wat ia u Bah Bull N.
Lyngdoh, u nongialam ba radbah ka KSU ha ki por kiba u dang im, ki paidbah kim burom lane ban sngewnguh ia ki kam kiba u la leh na bynta ka jaidbynriew, hynrei bun kiba bein ki khoh ia u, pynban haba u la khlad na sla Pyrthei, baroh ki kynmaw burom bad leit pyndeng syntiew ia u" kren diaw u Bah Paul Lyngdoh.
U Bah Paul Lyngdoh, u la ong ba ka long kaba donkam eh ia ka jaidbynriew ba kan kyndit bynriew noh bad kata ka long ba ka dei ban nang ban burom ia kito ki briew ba dang im bad kiba la trei bha ha ka imlang sahlang bad kam myntoi ban burom ia ki haba ki la kyllut ne ym iohi shuh ki khmat bad ynda ki la khlad noh na sla pyrthei.
Im slem Bah Paul.
Nongpoh:U Bah Paul Lyngdoh, EM ka KHADC hynnin ka sngi, u la leit ban plie paidbah noh ia ka W.
I.
R.
R Kharkamni Memorial Sports Complex ha Mawroh, Ri Bhoi, ka jaka ialehkai kaba la tei kyrpang da ka Kur Kharkamni na Mawroh, na ka bynta ban pynsah jingkynmaw ia Saw ngut ki Knie Rangbah, ba la khlad noh jong ka Kur Kharkamni ha shnong Mawroh bad ia katei ka Sports Complex, ka Kur Kharkamni, kan sa aiti ha ki nongpyniaid ka Maw roh Sports Social & Cultural Club.
Hapoh katei ka Sports Complex kaba la tei da ka Kur Kharkamni, la don ka jaka ialehkai Basketball, Badminton bad kumjuh ruh ka jaka iakilan na bynta kiba ialehkai Kriket, ha kaba ka la tei khnang ia katei ka Sports Complex, ka long ban kynmaw burom ia Saw ngut ki Knie Rangbah, kiba la khlad noh kiba la tip kyrteng kum u Wisroy, u Isroy, Rojes bad u Roming, kiba dei ki knie Rangba ka Kur bad kiba la khlad noh.
Kiba la iadon bynta lang ha ka ban tei ia katei ka Sports Complex kaba ka Kur Kharkamni ka la tei,  ka Kong Rona Khymdeit, ka Meghalaya Cricket Association lem bad kiwei.
Nalor u Bah Paul Lyngdoh, kiba la donlang ha katei ka sngi, ki kynthup ia ka u Bah C.
B Syiem bad ka Kong Rona Khymdeit, kiba dei ki MDC barim ka Nongpoh Constituency, nangta u Bah Rayonald Kharkamni bad u Samla Ferdynald Kharkamni, kiba dei ki khun rangbah ka Kur lem bad shibun ngut ki heh ki hain na ka Meghalaya Cricket Association lem bad kiwei pat ki heh na ka dong Ri Bhoi.
Kiba la ai jingkren ha katei ka sngi, ki la ai jingiaroh kaba khraw eh ia ka Kur Kharkamni na Mawroh, kaba la ialeh shitom ban tei ia katei ka Sports Complex, namar ka jinglah jong ki ban tei ia katei ka jaka ialehkai, kan da long ka jingmyntoi eh ia ki khun samla, ba kin ioh leit kilan met ha katei ka jaka.
Shillong:Ka shnong Mawpud ka ba hap hapoh ka Ranikor Block, South West Khasi Hills District, kan sa ioh surok rong, hadien 42 snem, ban pyniasoh na ka shnong Umpung sha ka sh nong Mawpud lyngba ka skim PMGSY.
Haba iakren bad ki katto katne ki riew rangbah ka shnong Mawpud, ki la iathuh ba kim lah ban pynthikna ia ka snem jong ka shnong, hynrei ka shnong Mawpud ka dei kaba la rim bha hapoh kane ka thain bad ka la lah ban kynjoh sha ka jing dap palat spah snem.
Ki la iathuh ba ki nong shong shnong ka Mawpud ki im lyngba ka jing rep ka riang kynthup ia u synsar,u kwai u tympew, u sohmarit bam bad sohmarit khlaw, ka sla tyrpad bad kiwei kiwei ki mar rep nalor ki jait soh.
Haba iakren bad ki nongkitkam ka shnong Mawpud, ba kynthup ia u bah M.
Thongni bad u bah Well, ki la iathuh ba ki don kumba 350 tam tylli ki longïng hapoh ka shnong bad da khein ia ka jing don ki nong shong shnong ka shnong ka don kumba 1824 ngut tam.
U la iathuh ban poi sha ka shnong Mawpud donkam ban iaid lyngba surok bah (NH106) shaduh ka shnong Umpung bad na Umpung donkam ban iaid lyngba ka shnong Pyndengwar bad na ka Lad Dommawlein kaba don kumba 13 km ban poi beit sha Mawpud.
U bah M.
Thongni u la iathuh ba wat la ka shnong Mawpud ka la dei ka shnong kaba heh bad kaba la rim bha hapoh ka thain South West Khasi District jong ka Ranikor Block bad kaba dei ruh ka shnong kaba markhap bad ka ri Bangladesh, hynrei ia ka surok rong dang ioh tang ha u snem 2019 naduh Umpung sha neng Pyndengwar kumba 7 km.
Ka shnong Mawpud kaba don ha kliar jong ki lum bad ka dei ruh ka shnong kaba ju mat khah khah iaka jing dap um ha ki por slap bad kane ka pynjynjar bha ia ka leit ka wan jong ki paidbah ha ka por slap, namar dang don katto katne ki bynta ba khlem pat pyndep ia ki jingkieng rit.
Haba dei bad ka surok ba dang sah kumba 5.
7 km sha neng ka Pyndengwar sha Mawpud, haba hiar sha kane ka shnong, la iohi ba haduh mynta ia kane ka surok dang pynkhreh ban siang rong ba haduh mynta ka la don ka jing siang maw ha ki katto katne ki bynta jong ka surok.
Naka liang u bah W.
Wanniang u la iathuh ba ia ka bynta ban siang surok rong sha neng ka Pyndengwar shaduh Mawpud la mang na ka skim sorkar kmie ka Pradhan Mantri Gram Sadak Yojana (PMGSY) haka jing iatreilang bad ka tnat PWD ha ka jing lut kumba T.
384.
942 lak.
“Ngi lah ban ong ba naduh ba la tih ia ka surok ban pynpoi sha shnong Mawpud kane ka jing ioh da ka surok rong kadei ka jing angnud ki paidbah nong shong shnong mynta la kumba 42 snem tam" la ong u bah W.
Wanniang.
Guwahati:Don 56 sien, ka jing kurup jaka da ki jylla ba marjan sha Assam bad kitei ki kynthup ia ka Aruna chal Pradesh, Megha laya, Nagaland bad Mizoram ha u snem 2020, ong u myntri ka tnat Parliamentary affairs ka sorkar Assam, U Chandra Mohan Patowary ha iing dorbar, hynnin ka sngi.
Kine ki 56 tylli ki jing tuh jaka, ki dei ha ki 11 tylli ki District bad ki dei naduh ka 1tarik Kyllalyngkot mynta u snem.
La iathuh ba ki don 17 tylli ki jingjia, kiba don ruh ka jing ia pyni bor bad kitei ki dei ha Cachar, ha kaba ka don ka jing ia kynad hapdeng ka Assam bad ka Mizoram.
La iathuh ba u dn uwei uba iap, ha ka jing ia kynad hapdeng ka Mizoram bad ka Assam ha Cachar.
Hadien ka Cachar, ka don ka jing ia kynad ha West Karbi Anglong bad ha Kamrup district, ha kaba ki don hynniew sien, ki jingtuh jaka.
Kiwei pat ki jaka, ha kaba la shah tuh jaka ha Assam, ki long ha Lakhimpur (hynriew sien), Dhemaji bad Karbi Anglong (san sien), Jorhat (saw sien), Karimganj (ar sien), ha Sadiya, Tinsukia bad Siva sagar (shisien).
La iathuh ba ka Assam, ka iai dawa ia kitei ki jaka na ki sorkar Jylla bad na ka sor kar India ruh kum juh, ong U Pato wary.
Subject: ka jingpyn jingshai ha kaba iadei bad ka Advertise No.
DHS/MCH&FW/NHM/HWC/BP/80/2020/5415 Dated Shillong the 01.
12.
2020Kat kum katei ka subject kaba la kdew haneng nga sngewbha ban pan jingshai na phi ki bor ba pyniaid ha kaba ia dei ba katei ka advertise haneng.
Ngi iohi ba katei ka advertise na ka bynta ka 6-Months Certificate Programme in Community Health for Nurses under Meghalaya National Health Mission kaba pynlait paitbah tang 14 sngi ba kin tip bad la buh ruh ia ka tarik kaba khatduh ba kin thep ha ka 14-12- 2020 shwa ka 4.
Pm.
Ka jingkylli kaba Nyngkong.
Hato phi la ai jingtip ne pynlait paitbah ha ki Print newspaper kiba mih man ka sngi ne kino kino ki lad ba ki paitbah kin tip shaphang kane ka program?? Ha ka jinglap ka jong nga nga khlem iohi eiei ia kane bad lada phi la leh pyni ki sabut lait noh tang ha ka website jong phi.
Kaba ar Ka program kan sdang ha u bnai January bad July 2021 bad balei kane ka advertise ka la mih slem palat bad bun ki bym tip eiei shaphang kane ka program?Hato don eiei sha lyndet ne phi kwah ban pynrung bad thep tang ia ki briew lajong.
???Kynmaw tang 14 sngi ban advertise ia kano kano ka kam ne program ka wanrah artatien ia kiba iohi bad iohsngew.
Nga kwah ba phin ai jingshai bad nga kyrpad ruh ba phi dei ban pynjrong biang ia ka sngi thep kaba khatduh khnang ba ki samla kiba wad kam kin ioh jingmyntoi na kane ka program.
Khublei ShibunDated 29-12- 2020.
Shillong: Mynta ka sngi, ki don phra ngut kiba ioh pang corona ha ka Jylla.
Kitei ki kynthup ia 6 ngut ha East Khasi Hills, ha kaba 5 ngut na kitei, ki dei ki riew paidbah.
Kiba jem na ka jingpang, ki long 24 ngut bad kitei ki kynthup ia 16ngut na East Khasi hills.
Kiba jem na West Jaintia Hills, ki long 4 ngut bad na Ribhoi District ki long 2 ngut.
Na kitei ki 6ngut ha East Khasi Hills, ki kynthup ia iwei na Happy Valley, uwei u shipai, ar ngut ki high risk contact, uwei na Rynjah, iwei SARI Case, iwei iba wan phai na shabar ha North Garo Hills, nangta sa iwei high risk ha West Garo Hills.
Nongpoh: Shi bynta na ka jingpynkhreh ban rakhe ia u snem thymmai, ki nongialam ka Seng Samla Shnong Iewmawlong, hynnin ka sngi ki la pyn long ia ki prokram kiba kyrpang hapoh katei ka shnong bad kaba ka long ba ki la pynlong ia ka jingialehkai phutbol Inter Dong bad ruh ban sam Blanket sha kiba bun ki Longiing baduk hapoh katei ka shnong.
Ha katei ka sngi kaba kitei ki nongialam ka SSS Iew mawlong, ki la pynlong ia kitei ki pro kram kyrpang, la sakhi da ka jingdon u Bah Bipul Thangkhiew, President ka RBYF, Sengkmie, u Bah Anthony Kharkongngor, Rangbah Shnong ka Iewmawlong, u Bah Wanpher S.
Wahlang, Publicity Secretary ka RBYF, Sengkmie, u Bah Balawan Marwein, Sport Secretary ka RBYF Sengkmie, u Samla Aristone M.
Ryndongsngi, President ka SSS Iewmawlong lem bad kiwei.
Ha katei ka Inter Dong ha shnong Iew mawlong, ka jing iakhun kaba la long hynne ka sngi ka long hapdeng ka ML-10 Football Club pyrshah ia ka RBYF Iewmawlong Football Team, ka la kut noh da ka jingiakhaid kaba 1-1.
Haba iadei bad katei ka prokram kaba la pynlong da ka Seng Samla Shnong Iewmawlong, u Bah Bipul Thangkhiew, u la ai ka jingkhublei kaba kyrpang, namar ba ki la leh ia kaba dei eh bad ka ban pynmyntoi ia ki khun samla hapoh katei ka shnong bad nalorkata, Utei u nongialam ka RBYF, u la kyntu ia ki samla hapoh ka shnong ba kin iatrei ryngkat ryngkat bad ki bor shnong, khnang ba ka shnong kan kiew shakhmat shaphrang.
Shillong: Ka Meghalaya Association of Kickboxing Organization (MAKO) ka la lah ban pynlong ia ka XXIII Meghalaya State Level Kickboxing Musical Form Championship, 2020 ha Laitkor Shillong.
Kane ka Musical form ka dei ka jing pyni ia ka sap ka phong bad ki buit jong ki nong kilanmet ba tang marwei ha pdeng madan ryngkat bad ka jingtem, kaba ia hap bad ka kam kaba ki leh.
Ki Nongiakhun ba tbit duh ha katei ka lympung ki long:Senior Men.
Nongpoh:U Bah Jebes Suphai, Rangbah shnong ka Ingsaw, ka shnong kaba don ha ki thain Mawhati ha Ri Bhoi, u la ujor da ka Ejahar ha Umsohlait Police Station pyrshah ia ka Kong Volenda Nongpoh, ka Longkmie na katei hi ka shnong, kaba dei ka Nongtrei ASHA bad ruh ka Nonghikai jong ka SSA Ingsaw U.
P School.
Ka nongrim kaba la pynlong ia utei u Rangbah shnong Insaw ban ujor Ejahar pyrshah ia katei ka Longkmie, ka dei halor ki nongrim ba ka la ktah kti bad kren bein ym tang ia u, hynrei ia ki dkhot Executive Committee jong katei ka shnong bad katei ka la jia tang namar ba utei u Rangbah shnong lem bad ki dkhot ka Executive Committee ka shnong, ki la leit ban kren sngewthuh ia ka ba kam bit ban saitjain ha kawei ka kor um kaba don hapoh katei ka shnong, hynrei ha kaba kum katei ka por katei ka Longkmie, ka la ktah kti ia utei u rangbah shnong bad kren bein ruh ia u da ki ktien kiba laiphewjait.
Haba batei halor katei ka jingjia, u Bah Jebes Suphai, u la ong ba ma u lem bad ka Executive Committee, ki la pynlong ia ka jingleit jurip ia ki kor um hapoh shnong kiba la tyrkhong um ha shnong, hynrei ka don tang kawei ka kor um hapoh shnong kaba mih um bad katei ka Kong Volenda Nongpoh, ka la saitjain ha kor um, katba ki nongtong um kim ioh lad shuh ban tong um namar ka Kong Volenda Nongpoh ka saitjain hapoh katei ka Kor um.
Kumta haba utei u rangbah shnong lem bad ki dkhot ka EC, ki la pyrshang ban kren pynsngewthuh ba ym bit ban saitjain ha kor um, namar ba la tyrkhong um palat ha shnong, hynrei katei ka Kong Volenda Nongpoh, ka la kren bein kren poh ia u Rangbah shnong lem ia ka EC, kumta haba la lap ba katei ka Longkmie ka la kren tohmet palat pud, u Rangbah shnong u la sei ia ka mobile phone ban Record ia ka jingkren jong ka katei ka Longkmie, pynban ha kaba kum kata ka por, ka la knieh kynthet ia ka mobile phone u Rangbah shnong bad patan ruh ia ka sopti haduh ba kan da jot.
Haba iadei bad katei ka jingleh khlem akor da katei ka Longkmie, na ka loang ka Dorbar Shnong lem bad ka Village organization, ki la pynrem jur ia katei ka Longkmie, kaba dei ruh ka Nongtrei Asha bad Nonghikai hapoh ka SSA Ingsaw U.
P School.
Nongpoh:Ha kine ki khyndiat sngi ba la leit noh ki nongialam ka Hynniewtrep Achik National Movement (HANM), Ri Bhoi District, ki la leit ban kynduh ia u Ken Syiem, Syiem ka Raid Marwet, na ka bynta ban dawa na u ba u dei ban pynlong noh ia ka jingialang ban jied rangbah shnong hapoh ka shnong Umsen, kawei na ki shnong khappud ha Ri Bhoi bad kaba la mih huri hura, namar hapoh katei ka shnong dang ha kine ki khyndiat bnai ba la dep, la don kawei pat ka kynhun kaba la kwah ban thung rangbah shnong jubor da u briew bym dei Khasi bad kaba la wanrah ia ka huri hura hapoh katei ka shnong.
Lah ruh ban pynkynmaw hangne, ba ka iing Durbar shnong Umsen, ka la hap ban khang tala, hadien ba la don ka jingkynnoh ba ki Khar Nepali kiba sah ha katei ka shnong, ki la sdang ban pynibor ia ki Khasi, da kaba shimkabu halor ka jingbunpaid ka jong ki, ha kaba ki la sdang ban knieh wat ia ka kam ban synshar khaddar hapoh katei ka shnong bad kaba la pynbitar eh ia ki paidbah ka shnong Umsen.
Haba iadei bad ka huri hura hapoh katei ka shnong, u Bah Pateng Myrsing, President ka HANM, Ri Bhoi, u la iathuh, ba seng hi tang mar ia tip halor kitei ki kynrum kynram, ki la leit ban jurip hapoh katei ka shnong bad ki la lap ia ki jingshisha, kaba la pynlong ba wat ia Iing dorbar la hap ban khang tala, tang namar ka jingiapynibor hapdeng ki Nepali pyrshah ia ki Khasi kiba sah ha katei ka shnong.
Haba batai hadien ka jingkynduh ia u Syiem ka Raid Marwet, u Bah Pateng Myrsing, u la ong ba ka seng ka la ioh ban kylli bniah na u Syiem ka Raid Marwet, ha kaba utei u Syiem, u la phla ba u la phah khang hi ia katei ka iing dorbar, namar ka huri hura lane ka jingbym ia beit hapdeng ki khasi bad kitei ki Nepali kiba sah ha katei ka shnong.
Ha kawei pat ka liang, u Syiem ka Raid Marwet, u la kyntait halor ka jingkynnoh ai Sanad sha uwei u briew bym dei Khasi, hynrei u la kam bad u la phla ba u la phah ia ka jingthoh sha ka Hima Mylliem, tang ban ioh ia ka jingithuh ia utei u briew ba un long kum u nongialam shnong, ym ban pynskhem ia utei u briew ba un long kum u Rangbah shnong Umsen, bynrap u Bah P.
Marsing.
Namarkata, haba iadei bad ki huri hura hapoh katei ka shnong khappud, ka HANM, ka la dawa mardor ia u Syiem ka Raid Marwet ba un khot noh ia ka jingialang paidbah ha ka shnong Umsen bad ruh ban pynlong ia ka jingjied rangbah shnong thymmai bad ruh ba dei ban ioh nongialam shnong da u khasi khara ym da ki bar jylla, u la bynrap.
Khliehriat: Ka East Jaintia National Council ka la dawa na ka sorkar jylla ban pynlong ia ka jingtohkit kaba bniah ban lap ia ka jingkylla rong ka wah Lukha kaba la pyniap ruh da ki spah tylli ki dohkha bad kiba im hapoh um ha katei ka wah.
Mynta ka sngi ka EJNC hapoh ka Jingialam jong u President jong ka, u Sambormi Lyngdoh, bad u Allmiki Ryngkhlem uba dei u Vice President nalor kiwei pat ki la hiar ban jurip shaduh ka Wah Lunar kaba tuid shaduh sha Wah Lukha.
Na ka liang ka EJNC ka la pynpaw ia ka jingsngewdiaw ban iohi ba kane ka wah ka kylla tang mar synpoi ki bnai tlang.
“Kane ka jingkylla rong kane ka wah ka la buh ia ki paidbah ha ka jingdum bad kito kiba myntoi na kane ka wah ki la shah ktah bad wat haba la pyrshang ban pynlong ia kane ka wah kum ka jaka jngohkai namar ka long kaba itynnad, hynrei haba ka kylla rong bad pyniap ia ki dohkha ka wanrah ka jingsngewdiaw bad ka jingduhnong ia ki padibah ka thain", la ong u President ka seng.
Utei u nongialam ka EJNC u la ong ruh ba ka seng ka dawa na ka sorkar bad kumjuh na ka JHADC kaba dei ka nongkhmih nongpeit ia kane ka wah ba thung ia ka kynhun tohkit ba laitluid ban tip ia ki jingshisha halor kane ka jingkylla rong kane ka wah.
“Ngin shong pyrkhat ha u Snem thymmai bad ngi lah ruh ban phah da ka jingthoh shaduh ka NGT ban pyntip bad ban ujor halor kane ka jing kylla rong jong ka wah Lunar bad Lukha", la pynkut utei u nongialam ka EJNC.
Shillong:U Commissioner and Secretary jong ka Health and Family Welfare u Sampath Kumar, u la iathuh ba haduh myn hynnin ka sngi, ki la don 12 ngut ki briew kiba dei ki nongshong shong ka jylla Meghalaya ki ba la wan phai na United Kingdom.
Haba iakren bad ki lad pathai khubor u Sampath Kumar u la iathuh ba kine ki briew ki ba la wan phai na United Kingdom ki long negative ha ka jingtest ia ka jingpang Covid-19 bad mynta ki dang don hapdeng ka Quarantine.
Kum ban shu pynkynmaw ba ka Ri baroh kawei ka don ha ka jingpeitngor hadien ka jingmih khubor ia ka jingmih da uwei u coronavirus u ba khlain bor na ka Ri United Kingdom.
U Kumar u la iathuh ruh ba ki 12 ngut ki briew ki ba la wan phai sha ka nongbah Shillong, kim shym la don kano kano ka symptoms, hynrei ki briew ka tnad ka koit ka khiah ki long ki ba peitngor ia ka jinglong jingman koit ka khiah jong ki.
Ha ka ba iadei bad u khniang jingpang CoronaVirus u ba kham khlain bor, u ba ki lap ha United Kingdom, ka sorkar Meghalaya ka la khang ia ka jingwan rung jong ki briew ki ba dei na ki Ri European.
Ka sorkar jylla ka la bthah ia ki khyrdop iarung sha ka jylla ba ia ki briew ki ba wan iaid lyngba lane ki ba wan rung na ka Ri United Kingdom ha kine ki saw taiew ki dei ban leh shuwa ia ka RT-PCR test shuwa ban rung sha ka jylla.
Kat kum ka tnad ka koit ka khiah ki la pynmih ia ka jingpynbna lyngba ki lad pathai khubor, “Baroh ki ba la test positive ki dei ban isolate ia lade ha ki institutional isolation facility hapdeng ka jingiatrei lang bad ka tnad ka koit ka khiah jong ka jylla.
"Ka la bthah ruh ba kito ki briew kiba la test negative ha ka jingleh test lyngba ka RT-PCR ki dei ban shong Quarantine 7 sngi ha ki institutional quarantine bad bud sa 7 sngi ka jingleh quarantine ha ing, ha ryngkat ka jingpeit ngor da ki IDSP/District Surveillance Officers.
Shillong:Ki nong shong shnong ka Elaka Laitlyngkot, ha ka sngi nyngkong ki la mih sha khmat ban pynpaw ia ka jing pyrshah ia ka jingthmu ban shna surok by-pass na jaka thymmai, namar ba kane kan sa pynduh nong ia ki nongshong shnong ka shnong Laitlyngkot kum ba la jia ha shnong Umsning,Ribhoi District.
Haba iakren bad ki lad pathai khubor, na ka liang u nongshong shong ka shnong Laitlyngkot, u bah Richard N Pomtiah u la ong ba bun na ki briew kane ka thain ki im jakpoh da ka ba die jingdie ha surok bad ka jingthmu ban shna ia ka surok Byepass, na ka jaka thymmai kan pynduh nong ia ki nongshong shnong kane ka thain kumba long ha ka shnong Umsning,Ri Bhoi District.
U la pynpaw ruh ba lada ki shna ia kane ka surok na ka jaka thymmai kan ktah ia ki wah ba don ha kine ki thain kaba kynthup ia ka wah Ummawsew,ka wah Wiehlir, ka wah Kilon, ka wah Pomblang bad ka wah Monoshah da kaba ong ba kine ki wah ki dei ki ba ai ka lad ia ki longkmie ban im jakpoh ha kaba ki ioh ban saitjain nong.
U la ong ruh ba lada ki shna ia kane ka surok thymmai kan pynduh ia ka jakpoh ia ki nongot doh ki ba im jakpoh na ki nong leit nongwan kiba iaid lyngba kane ka shnong bad kan ktah ruh ia ka rep ka riang ha ka ba ka jaka ka ba ki thmu ban shna surok tymmai kan kynthup ruh ia ki jaka rep.
U bah Pomtiah u la iathuh ba ki nongshong shnong kane ka thain ki kwah ban shna ia kane ka surok Bypass na ka surok kaba don mynta bad ki pyrshah ia ka sorkar ba kan shna ia ka surok Bypass na ka jaka thymmai kum ba la thmu da ki nong pyniaid shnong ka Elaka Laitlyngkot hapoh ka jingialam jong u Sordar u bah Allanson Shabong.
U bah Pomtiah u la kynnoh ba u sordar jong ka Elaka Laitlyngkot, u la iathuh ia ki nongshong shong ka Laitlyngkot ba ka jingthmu ban shna ia ka surok By-pass na ka jaka ba thymmai ka dei kat kum ka jingkwah jong ka sorkar jylla, hynrei kat kum ka jingpynbna na ka sorkar kaba la mih ha ka 8/2 /19 ka paw shai ba ka sorkar ka ai jingbit ban pynbha bad pynheh ia ka surok kaba rim ym ban shna surok na ka jaka ba thymmai.
U la iathuh ruh ba u Sordar shnong u la shu thombor bad leh kat ka mon jong u, ha kaba u la pynlong ia ka jingpynbna paidbah, ha ka 20/12/18 bad ha kane ka jingpynbna paidbah na ki 4000 ngut ki nong shong shnong ka Laitlyngkot, u khot tang ia ki 17 ngut ki briew ki ba iajan bad u, ban ioh ia ka jingiamynjur lang ban shna surok bypass na ka jaka ba thymmai.
U bah Richard u la buh ruh ia ka jingkylli ba mano ba aibor ia u sordar ban pynlong ia kane ka jingpynbna paidbah ha ka 20.
12.
18, namar ba kat kum ka RTI ka ba ki la ioh ka paw shai ba ka sorkar ka dang pynmih ia ka jingpyntip ban pynlong ia ka jingpynbna paidbah ha u bnai Rymphang 2019.
U la kynnoh ruh ba kane ka jingleh donbor ban shna surok bypass na ka jaka thymmai, lyngba ka jingia syllok lang jong ki nong pyniaid shnong ka Elaka Laitlyngkot ka dei namar ba baroh ki ioh ia ka jing myntoi ia lade.
Na ka liang u Rangbah shnong barim u Bah Pillar Nongkhlaw, u la iathuh ba kum u briew ba la bat teng ia ka kam shnong naduh ki por mynshuwa, haba don kano kano ka mat kaba iadei bad ka shnong ki ju rah ha ki dorbar shnong, hynrei ha ba iadei bad kane ka jingshna ia kane ka surok bypass kam shem la don kano kano ka jingwanrah ha ka dorbar shnong.
La ong ruh ba lada ka sorkar kan shna surok na jaka ba thymmai, kin ym kynran dien ban iaid da ka lynti ka ain.
Nongpoh:U Bah Bipul Thangkhiew, President ba rangbah ka Ri Bhoi Youth Federation (RBYF) Sengkmie, u la ong ba ki dkhot sengbhalang, kim dei ban imsngi palat ha ka ban wad daw lane ban mushlia palat ia ki kam shnong kam thaw, namar haba la mushlia lane tuklar palat da ki sengbhalang, kano kano ka shnong kam poi shuh shano shano bad khamtam eh ki kam pynroi ki sahteng lut baroh.
Ka nongrim kaba la pynlong ia utei u heh duh ka RBYF ba un pynmih ia kitei ki kyntien, ka dei hadien ba u la iohi ba ki la don ki dkhot sengbhalang ha ki shnong bapher bapher, kiba la shu imsngi da ha ka ban wad daw ia u Rangbah shnong bad Nongialam shnong, ha kaba kiba bun na kiba kum kitei ki sengbhalang ki shait wad daw ia ki nongialam shnong, lyngba ia ka rukom pyntreikam ia ka skim MNREGS, namar ba ka dei ka skim sorkar pdeng bad kaba heh pisa, na ka bynta ban iarap ia ki shnong ki thaw.
U Bah Bipul Thangkhiew, u la ong ruh, ba kum u nongialam ka RBYF, um ju shah ia ki dkhot ka seng ba kin tuklar palat ia ki kam shnong kam thaw bad khamtam eh haba iadei bad ki skim pynroi kiba wan sha ki shnong bapher bapher, namar ki don bun ki dkhot sengbhalang kiba ju mlien ban wad daw da kumne kumta haba wan ki skim pynroi ha ki shnong.
“Kum u Nongialam ka RBYF, nga kyntu ia ki dkhot ka seng lem bad ia kiwei ki khun samla, ba lada ki lap ia kino kino ki kam, kaba u Rangbah lem bad ki nongialam shnong ki leh bakla, kim dei ban kloi ha ka ban thad sha ki lad pathaikhubor ne ban pynjah ia ka burom ka ijot jong kano kano ka shnong kaba ki don, hynrei lada ki dei shisha kita ki khun samla kiba don ia kata ka jingkitkhlieh, ki dei ban iakren lane iapynbeit shwa hapoh la ka jong ka shnong ka thaw kaba ki don" ong u Bah Bipul Thangkhiew.
Namarkata, kumba ka long mynta ki don shibun kiba shu heh tang ha kaba pyntip sha ki lad pathaikhubor bad ban pynjah burom ia ka shnong ka thaw ne wat ban pynthut ia ki kam pynroi ha shnong ha thaw, hynrei ban kren hakhmat ka Dorbar pat kim nud ban kren eiei ruh em, u la bynrap.
Chandigarh:Ki nongrep, kiba ia khih pyrshah ia ka ain jongrep ha Punjab, la shibnai eiei; ki la pynjot ia 1,500 tylli ki tnum mobile ha katei ka Jylla bad katei ka la pynthut shibun ia ka jing pyndonkam mobile ha ki katto katne ki bynta jong katei ka jylla, ong ka khubor.
La iathuh ba la dkhat ia ka lain ding, kaba leit sha kitei ki tnum mobile bad ka daw, ka long ba ki nongrep, ki pyrshah jur ia U Mukesh Ambani, uba don ia ka Jio mobile bad nangta sa ia U Gautam Adani, ha kaba la shim, ba kitei kin ioh nong shi katdei, na kane ka ain nongrep jong ka sorkar India.
Ha Jalandhar, la pyndkut ia bun bah ki sainar mobile jong ka jio, kaba don kumba 9 hajar tylli ki tnum mobile ha katei ka jylla.
Ha kiba bun ki khep, la dkhat noh ia ka jingsam bor ding sha kitei ki tnum mobile bad nangta la iathuh ba kawei ka generator la shim noh, na ka jaka ba don tnum mobile bad la leit buh ha kawei ka gurudwara.
U myntri rangbah ka Punjab, U Captain Amarinder Singh, ula bthah ia ki pulit, ba kin pynshitom ia kitei kiba pynjot ia ki tnum mobile.
Shillong: U Pope Francis,  ula jied ia U Reverend Victor Lyngdoh, uba dei mynta U Bishop ka Jowai, kum U Archbishop ka Shillong, ha ka 28tarik Nohprah, ha ka por 4.
30 nohsngi.
Katei ka dei ka kyrwoh, kaba la pynmih da U Fr John Madur, Diocesan Administrator, ka Archdiocese of Shillong, Archbishop’s House, Shillong.
Ka jingjied ia U Reverend Victor, ka dei hadien shisnem tam ba ka Shillong Archdiocese, ka la duh noh ia u Archbishop u Most Rev Dominic Jala ha ka jingjia ia tyngkhuh kali ha California, United States of America ha ka 11 tarik u Risaw 2019.
La kha ia u Most Rev Victor Lyngdoh ha ka 14 tarik u kyllalyngkot 1956, ha ka shnong Wahlang,East Khasi Hills District.
U la pyndep ia ka jingpule na ka skul St.
Gabriel’s Higher Secondary School,u la pule Philosophy ha Christ King College ha Shillong, ha ka por ba u don St.
Francis Xavier Church,Mawsynram u la pyniasoh ia lade bad ka Sacred Heart Theological College in Mawlai bad la pynkyntang kum u lyngdoh sohblei ha ka 25 tarik u Kyllalyngkot 1987.
Ha u snem 1987-1990 u la bat kum u Assistant Parish Priest Resurrection Church, Pynursla, ha u snem 1988 u la pule ia ka Audio-Visual na ka bynta ka Evangelization na Christu Jyoti, Bangalore.
Ha u snem 1991 u la long kum u Assistant Parish Priest, jong ka St.
Joseph Church, Mawkhar, Shillong ha u snem 1991, u la bteng ia ka jingpule B.
Ed.
ha ka College of Teacher Education ha Shillong, ha u snem 1992-1994 u la long kum u Parish Priest ha Blessed Sacrament Church, Laitlyngkot bad kum u Headmaster ka Laitlyngkot High School.
Ha u snem 1994-2000 u la long kum u Parish Priest ha St.
Paul’s Church, Upper Shillong bad kum u Principal jong ka St.
Gabriel’s Higher Secondary School, ha u snem 2001-2005 u la long kum u Mission Procurator, Shillong Archdioces.
Ha u snem 2003-2005 u la bteng ka jingpule na ka bynta ka kyrdan M.
Ed.
ha Madurai Kamaraj University.
Ha u snem 2005 u la pyndep ia ka Renewal Course ha Sadhana Institute, Lonavala,ha u snem 2005- 2006 u la long kum u Parish Priest ha Mary Help of ChristiansCathedral Shillong.
Ha u snem 2006-2016 u la long kum u Bishop jong ka Nongstoin bad naduh 2016 u la long kum u Bishop jong ka Jowai bad mynta ka 28 tarik u Nohprah 2020 u la shah jied kum u Archbishop jong ka Shillong archdiocese.
Nongpoh: Wat la shipor la kham kynjah ki kynrum kynram hapdeng ki ar mamla ki kynhun kiba dei na kajuh ka Balang Presbyterian ha shnong Umran dairy, hynrei ka jingiakynad napoh napoh hapdeng kitei ki ar-kynhun kam shym kut satia bad ka sakhia kaba shai eh, ka dei halor ka jyrwit jyrwat kiba la mih mynta ka sngi, kata ka la jia hadien ba kawei ka Longkmie na kawei ka kynhun ka la khlad noh, hynrei kam shym la ioh da kaba suk ban tep hapoh u Lum Jingtep ka Balang, ha kaba la ioh ban tep tad haduh ban da hiar ki Magistrate na Nongpoh.
Katei ka Longkmie kaba la mih ka jingpyrshah ban tep hapoh u Lum Jingtep ka Balang Presbyterian Umran Dairy, ka dei kaba la tip kum ka Kong Moliphai Mynsong, kaba dei ruh ka Kmie jong u Tbn.
P.
Mynsong, kaba la khlad mynha ka 26 tarik mynta u Bnai bad kiba ha iing ki la thmu ban pyndep mynta ka sngi, hynrei namar ba la mih ka jingpyrshah na kawei pat ka kynhun kaba la ialam da u Tbn.
G.
T Lyngdoh, la thut noh shipor ka jingthmu leit ontep don burom, pynban la ioh ban leit tih thliew bad hadien ban leit ontep, tad haduh ba la hiar ki Magistrate ka Ri Bhoi.
Haba iadei bad ka jingjia kaba la jia hynne ka sngi, u Nongthohkhubor, u la ioh ban lum jingtip, ba katei ka Longiing jong katei ka Longkmie kaba la khlad, ki la thmu ban leit tih thliew ha utei u Lum Jingtep ka Balang, hynrei ha kaba kum katei ka por la mih katei kawei pat ka kynhun, kaba la mih ban pyrshah bad ba kim shah ia kitei kiwei ba kin leit tih thliew, na ka bynta ban tep ia itei i Longkmie.
La ioh jingtip, ba ha kaba nyngkong kitei kiba haiing jong katei ka Longkmie ba khlad, ki la kulmar khlieh hi thlim, namar kim ioh lad ban leit tih thliew wat haba ki la thmu ban leit ontep ia katei ka Longkmie, ha kaba ki la iohlad ban tih thliew tad haduh ka por 3 lane 4 baje janmiet, kata hadien ba la hiar ki Magistrate sha katei ka jaka.
Lah ruh ban kdew hangne, ba tang mynta u snem, ki la don ar-sien kiba kum kitei ki jingjia, kata kawei kaba la jia ha u Naitung bad ha u Nailar, ha kaba ka la don ka jingkhlad ki Mynsiem briew na ka katei ka kynhun kaba la ialam da u Tbn.
P.
Mynsong bad haba don kaba kum katei ka jingkhlad ki Mynsiem briew hapoh katei ka shnong, ka la don ka jynwit jyrwat ha ka por ba kitei ki longiing ki thmu ban leit tih Thliew ha Lum Jingtep, namar ki la shah khang lynti beit ha kitei kiwei pat ki kynhun, kaba la ialam da u Tbn.
G.
T Lyngdoh.
Shillong: Kiba ioh pang corona mynta ka sngi, ki don 3 ngut bad kitei ki long 2 ngut na East Khasi hills bad iwei na East Garo hills.
Kiba jem na ka jingpang, ki long 30 ngut bad kitei ki kynthup ia 26 ngut ha East Khasi hills, 3 ngut ha East Garo Hills bad iwei ha South West Garo Hills.
Kiba dang don ha ka jingpang, ki long 199 ngut, ha kaba 140 ngut ki dei na East Khasi Hills, 5 ngut ha West Khasi hills, 30 ngut ha Ribhoi District, 15 ngut ha West Garo Hills, 2 ha South West Garo Hills, iwei ha South Garo Hills, iwei ha North Garo hills bad iwei ha East Garo Hills.
Baroh kiba la jem na ka jingpang, ki long 13,042 bad kiba iap, ki long 138 ngut baroh.
P.
B.
S[ba bteng] “To ap mei nga dang theh" la jubab ka Syrpai.
Haba la wanrah ia ka sha, u kpa u Ksan u la phah dwai ha u Kynum.
Katba ki dang dihsha, ki la iakren shibun kiei kiei.
Hateng hateng ruh ka mih ka jingiarkhie samut hapdeng jong ki.
“Te, kaba da bang sat kata ka sha.
Shim pyntheh biang Syrpai sa shi pela" la ong u ma ma bad u dang khoh snep lypa ia u phan karo katba dang ap ia ka sha.
“Ka jingbam nongkyndong jong ngi kaba da bang bad hun shisha.
Naduh ka um ki jhur ki jhep bad kiwei kiwei de.
Ka lyer ruh kaba khuid, ki wah ruh kiba khuid bad sa kiei de ngan jer" la ong u mama u Ksan.
“Kumno sha sor pat kynum? ka rukom kynthoh jong phi sngew kumba ha sor ka don ka jingbymhun bad jingiapher bun?" la kylli kwah tip u Kynum.
Na ka rukom kynthoh jong nga phi lah ban kam ba ka da iapher bun ia ka nongkyndong.
Shane sha nongkyndong jong ngi lada shit palat ka bneng ngi dang ioh ban leit sum pyngngad sha wah sha um ha ryngkat ka kem dohthli dohtham, ym tang katta, wat ka um ruh ngi dang lah ban dih lada ngi kwah um.
Phai sa sha rep kper, ngi shane ngi dang ioh ban thung ki sohmynken , jhur bam im bad kiwei kiwei de ki jhur ban bam hi ha iing.
Shatei te hap shu thied lut nadong shadong.
Hooid, don ruh katto katne eh kiba thung kper, hynrei kita ruh tang kito kiba heh ka nongrim iing.
Ka jingjakhlia ruh ka bym kai.
Hu! ban jer lah thait hi" la ong u bah Sokon ha la u kynum.
“Ban haduh katta eh te phi kynum lah khambha pynban ban sah ha nongkyndong, dang sngew laitluid ha baroh ki liang" la ong u kpa u Ksan.
“Tangba don ki briew kiba sngewrem lada ong ba ki dei ki nongkyndong.
Imat ki sngewthuh beit ba la khein ia ki kum ki ‘riewkhlaw’ bad ki bym nang bym stad" la pyni nia shuh shuh u bah Sokon.
“Ngi ki briew pat ngi don la ka jong ka jong ka jingsngew.
Lada ngii shah synshar pat ha ka jingsngew ngi lah ban jot ne bha ne da kumwei pat" la pynphai ktien u kpa u Ksan.
“Syrpai ale khun lum noh khun kine ki pela bad sa pynkhoh kwai de" la ong u kpa.
“Sa ong ia i mei ba in nang pynai ja noh ia kito ki khynnah, phi ruh lada phi sngewthngan sa nang ia bam noh, nga ngan sa bam ryngkat pat bad i mama" la bthah bad ong u kpa.
U bah Sokon u la bteng biang, “nga nga la sah ha sor ym duna ia ka 9 snem.
Hapoh kine ki snem nga la mad bad shem shibun kiei kiei kiba thymmai ha ka jingim.
Sha sor ki briew ki kham shalak bad sian shibun ban ia ngi ki nongkyndong ha ki bun ki liang.
Na kata ka daw kito ki nongkyndong kiba wan bylla, sah iingbriew, leit skul ne leit treikam kim lah lait na ka syrngiew ba kah ki nongsor.
Na ka rukom kren jong ki, phi lah ban sngewthuh ba ki la sdang ban pyrthuh nongsor.
Katba kine ki arngut ki dang ia heh khana shi kynum, ka kmie ka la wan sha ita i kamta rit ban ia shongkai myllen lang bad ki.
Hadien ba ki la shongkai katto katne por, ka kmie ka la leit sha kamra shetja ban pynkhreh bam ia ki.
Kat ban dep bam ja ka por ka la dap 11 baje.
Baroh ki la iathiah lut, lait sa tang ma ki lai ngut.
“Ba lah miet kumne te ka bha ba ngin ia shongkai pat lashai na ka bynta ka kam u Bhalang.
I Hep ruh i lah sngewthait sngewjrem ka met namar ba i la shong kali jngai.
Ka biang kumta em Hep?" la kylli ka hynmen.
Imphal:U Amit Shah, mynta ka sngi, ula kren paidbah, ha ka jingialang ha Imphal, ha kaba ula ong ba ka jingai ia ka ain inner line permit (ILP), ka dei ka jingai kaba khraw tam jong U Narendra Modi, myntri rangbahduh ka Ri ia ka Manipur.
“Phi ioh ia ka ain ILP, haba phi khlem pan ruh" ong U Shah, ha ka jingkren ha ka jingialang paidbah.
U Modi, u iohi, ba ka Manipur, kam don satia ia ka ain ILP, katba kiwei ki jylla ba marjan, ki la don lypa bad u shim namarkata, ba ka dei ka jingleh niewbein ia ka jylla bad kumta, u wad ia ka lynti ban pynurlong, ong U Amit Shah.
“Ka dei ka jinghun mynsiem kaba khraw shi katdei, haba ka Manipur, ka ioh ia ka ain ILP, ha ka 11tarik Nohprah 2019" ong U Shah.
U Shah, u wan poi mynta ka sngi ha ka jylla Manipur, ha ka jingwan ba lai sngi jongu, sha ka thain shatei lam mihngi, ha kaba ula don ha ki ar sngi ba ladep ha Assam.
New Delhi:Ka tnat pyniaid kali jong ka sorkar India, Ministry of Road Transport and Highways (MoRTH), mynta ka sngi, ka la pynmih ia ka rai, ha kaba ki kot niah kali, ba kynthup ia ki laisen, ki number kali bad ki permit kin dang trei kam haduh ka 31tarik Lber 2021, na ka daw jong ka khlam covid.
Katei ka tnat sorkar, ka la pynmih ia katei ka jingbthah sha baroh ki sorkar Jylla bad ki jylla rit ruh kumjuh.
Kham mynshwa ka sorkar India, ka la pynmih ia ka hukum jongka, ha ka 30tarik Lber, ka 9tarik Jylliew bad 24tarik Nailar 2020, kaba dei bad ka jing pynjlan ia ki kot ki sla, kiba iade bad ka Motor Vehicles Act, 1988 bad ka Central Motor Vehicle Rules, 1989, ha kaba kham mynshwa, la shah ia ki kot ki sla, kiba rim, ba kin trei kam haduh ka 31tarik Nohprah 2020.
La bthah ia baroh ki tnat sorkar, ba kin shim ia baroh ki kot kali, ba kin trei kam haduh ka 31tarik Lber 2021.
Shillong: Ka ADMA Musical Club Mawryngkneng ka kynhun nongtem kiba kham kyrpang, ha kaba kane ka kynhun ka la ju iashimbynta ban pynrhem pynphuh pynphieng ha ka jingiathoh ha ka sngi kyntiew kurim ki khun samla ka ri u Hynniewtrep, la bun bun snem.
Ka kynhun ka kynmaw ieit khamtam eh ia ki khun samla ka ri kiba thmu ban jam shaphrang ha ka jingim ka jong ki.
Ka kynhun kam lah khlem da pynpaw ia ka jingieit ka jong ka, ia ka Bri u Hynniewtrep Hynniew Skum bad kumta ka ai khublei snem thymmai basuk bakmen ia phi baroh ki khun ka ri kiba kynthup ia u Khynriam, u Pnar, u Bhoi, u War.
Kyrmen ba ha une u snem 2021 ka ri jong ngi kan dap kyrhai ha ka ioh ka kot bad ka shait ka nang khnang ba ngin im suk im sain ym kum ha une u snem 2020 jong ka jingkyrduh.
To nang ia im suk im sain bad ba phin nang ia roi parum pareh ha une u snem thymmai khamtam eh ia ki para nongrep, ki nongbylla sngi, bad kumjuh khynnah pule kiba la mad shibun ki jingeh, ong ka kyrwoh na U Bah Ribadskhem Shadap Secretary ADMA Musical Club Mawryngkneng.
Shillong: Ha ka 23tarik Nohprah, ka seng HYC Narpuh circle, hapoh ka jingialam U Bah Dismit Sumer ba dei u organising secretary ka seng, ka la leit biang ban synniang da u khaw kumba lai byrni bad ka Pisa.
Ka seng ha ki por ba lah dep ka la synniang, ia kane ka long ïing jong ka Kong Champa Tariang, ba la mad jingeh bha ha ka ïing ka sem jong ka kumba ka la iathuh ba u lok jong ka um lah ban leh eiei shuh ne wat tangban kren ruh, mynta lah lai snem saw, namar ba u don ia ka jingpang iap shiliang.
Shillong:Ki dkhot jong ka Coordination And Welfare Committee Shella Bholaganj Block lem bad ki shnong ba marjan (CWC-SB), ki ai khublei khatduh, ia u snem 2020 bad katei ka seng, ka la ai sngewbha da 600 tylli ki blanket sha ki 600 tylli ki long iing, kiba dei ki nongshong shnong baduk bad kiba kynthup ia 26 tylli ki shnong jong ka Shella- Bholaganj Block.
Katei ka seng, ka kyrmen ruh ia ka snem 2021, ba kan wan rah jingsuk, hadien ka jingeh, kaba ki la mad ia u snem 2020, na ka daw ka khlam corona.
Shillong: Kiba ioh pang corona mynta ka sngi, ki long 5 ngut bad kitei ki dei baroh, kiba na East Khasi Hills.
Kiba jem mynta ka sngi, ki long 27 ngut bad kitei ki kynthup ia 22 ngut na East Khasi Hills.
Kiba dang don ha ka khlam corona, ki long mynta 226 ngut bad ka East Khasi Hills, ka don 164 ngut, ka West Khasi hills 5 ngut, ka Ribhoi District 30 ngut, ka West Jaintia Hills 4 ngut, ka West Garo hills 15 ngut, ka South West Garo hills 3 ngut, ka South Garo Hills iwei, ka South Garo Hills iwei, East Garo Hills 3 ngut, North Garo Hills iwei.
Baroh kiba la jem ki long 13,012 ngut bad kiba iap, ki long 138  ngut.
Khliehriat: Ka Wah Lukha kaba don ha Narpuh Elaka, East Jaintia Hills ka la kylla rong Blue biang ha kaba hynnin ka step ki paidbah nongshong shnong ki la iohi ba ki la don ki dohkha ba la iap bad per ruh ha sla um.
Kane ka jingkylla rong blue ka um ha katei ka wah ka la sdang naduh kine ki khyndiat taiew bad ki paidbah kiba shong shnong ha shilynter kane ka wah ki la iathuh ba daki spah ki dohkha bad kiwei de kiba im ha katei ka wah kila per ha sla um.
Ka jingkylla rong katei ka wah ka la sdang naduh jan ka shnong Khaddum shaduh jingkieng Lukha.
U President ka Narpuh Circle u samla K.
Suchiang u la pyntip ruh ba na ka liang ka seng KSU ka la dep ban ujor halor kane sha u Deputy Commissioner ka East Jaintia HIlls ha kane ka sngi Lah U Blei ba la dep bad na ka liang ka KSU Narpuh Circle ka la dawa ruh ban thung da ka kynhun ki Scientist ban tohkit bniah halor kane ka jingkylla rong blue katei ka wah bad ka jingiap ki dohkha.
“Ngi la ai por 3 taiew ia ka ophis u DC ban shim ia kane ka rai ban phah tohkit ha ki saiantis", la ong u samla Suchiang.
Kumban shu pynkynmaw ba katei ka wah ka la sdang ban kylla rong nyngkong eh ha u snem 2007 naduh u bnai November ter ter haduh u bnai February, 2008.
Ha katei ka por ki paidbah ka thain ki la kynnoh ia ki kharkhana Dewbilat hynrei ka Meghalaya State Polution Control Board ka la pynmih ia ka report ba kadei na u dewiong.
Hynrei kane ka jingkylla rong bad iap ki dohkha ka dang iai bteng wat haba la khang tih dewiong da ka NGT.
Ka jingkylla blue katei ka wah ka dang jur shuh shuh ha une u snem, la ong ki paidbah ka thain.
Ka MSPCB ka la ialam bakla ia ngi ki paidbah, ka la kynnoh ia u dewiong, hynrei mynta pat ba la khang tih dewiong iano pat kan kynnoh, ka MSPCB kam don ki briew kiba tbit ban pule bniah halor katei ka jingjia bad ngi dawa jur ba ka sorkar kan phah da ki Saiantis kiba laitluid ban tohkit halor kane ka jingjia, la dawa ka KSU.
Ka surok Mawsynram – Balat ( MB Road) ka la long ka Surok ba la kynshi kyneh da ki nongleit nongwan kaba la paw ba ka thain Mawsynram kan dangsahdien sa 150 snem haba ngi khmih lynti ia ka jing pynheh ne ban pynbha ia Katei ka Surok.
Naduh ka por ba long MLA u Bah Mestonath Kharchandy , U D.
P.
Iangjuh, U P.
N.
Syiem kine ki M L A ki long tang ki Shakri Party kim dei ki Shakri paidbah kumba ki kam kumta ki rem election na Mawsynram.
Mynta ngi phai khmat sha U H.
M.
Shangpliang ban leh ei ei / ne pynlongkam ha kaba pynheh noh ia ka tei ka surok lada u HM ruh u long kumjuh kumba long kiwei lan bah shibun ban nym ialeh election shuh na Mawsynram, lada u HM u la Fail kiwei ki ban wan hadien lei lei kin ym lah.
U HM um dei ban Shakri Party than eh hynrei ban Shakri ia u paidbah.
Ka thain Mawsynram ka riewspah wat ha ka tourism ruh, hynrei lada ka Surok ka long kumba ka long mynta kan long ka jing lehrain ia ka thain.
Mawsynram baroh ka wei.
U HM u dei ban trei la ka kam um dei ban tieng wat la u sngewthuh ba ha ka election kaban wan ka pisa kan treikam jur ha Mawsynram, ka Mawsynram ka la ioh burom haduh katta katta naka jinglah jong u HM ban kren bad sngewthuh ia ka kam; lada ki briew ka Pisa kin long MLA ki paidbah ka Mawsynram kila shet da lade ia lade.
U HM um dei ban pynkhreh na ki wei pat ki constituency kumba nga iohsngew, hynrei ban ialeh ia ka election wat tang ka pla tylli ruh.
Khublei.
Ki don sa  18,732 kiba ioh pang covid thymmai ha ka Ri, mynta ka sngi bad katei ka dei ka jingkhein kaba rit tam, naduh ka 1tarik Naitung 2020.
Mynta baroh kiba ioh pang covid, ki long  1,01,87,850.
Ki don sa 279 ngut kiba iap na katei ka jingpang bad kiba iap, ki duna ia ka 300ngut mynta la ar sngi kynthih.
Ki don sa  21,430 ngut kiba la jem na katei ka jingpang, ha ki 24 kynta ba ladep bad mynta kiba la jem baroh, ki long  97,61,538.
Ki sngi ki iaid! mynta ngi la poi sha kaba kut jong une u snem Ar Hajar Arphew.
Une u snem u la pynlynga bad pynsheptieng shi katdei ia ka jingim namar ka jingpang khlam Covid19 kaba la pynjulor ia ka kamai kajih bad ia ka jingim.
Hapdeng ka jingjulor, ki aiom ki leit bad ki aiom ki wan, kumjuh ruh u snem u leit bad u snem u wan.
Ha une u snem ki la don shibun na ki ba ieit ba thoiῆ bad ki paralok kiba la nang leit noh sha ka jingjah thait ba junom.
Ngi kynmaw ieit ia ki bad duwai na ka bynta kito kiba la duhnoh ia la ki jong.
U snem rim un sa leit noh sha ki bymjukut bad ngi ap khmih lynti ia u snem thymmai ryngkat ki jingduwai ba un long u snem uba bha bad uba kham bha.
Hato don mo kaei kaei kaba thymmai kaba ngi lah ban khmih lynti? Hato kaba rim ka lah mo ban ïai ai mynsiem bad ai jingkyrmen ia ngi? Ha ki hajar snem kiba la leit noh u Eklesiastis u la kylli ia kane ka jingkylli bad kajuh jingkylli ngi kylli bad yn sa nang kylli ha ki pateng ki ban sa wan.
Ha ka lynnong ba nyngkong bad ba ar, u Eklesiastis u kylli, kaei ka jingim? kaei ka dor bad ka jingthmu jong ka? Katkum ki kyntien lamphrang ha ka Baibl “CL-Version", U Eklesiastis u pynpaw ba ka jingim u briew ka long kaba lyngkot, kaba dap da ki jingleh bymhok bad ki jingkutlad haduh u pud ba un khlei ia kine ki kyntien- “Ka long ka bymmyntoi, baroh ka long ka bymmyntoi".
Ha kajuh ka por pat u kyntu bad sneng ia ki briew ban trei shitom bad ban leh kmen.
Ka kitab u Eklesiastis ka ïapher na kiwei pat ki kitab ha ka Baibl bad ka dei ka Kitab kaba jylliew bad la pynhap ia ka ha ka thup jong ka stad saian “philosophy" ne ka stad pyrkhat pyrdaiῆ.
Ki riewstad Baibl ki ong ba la thoh ia ka kitab Eklesiastis ha ka spah snem ba saw Shuwa u Khrist (SK) bad ka dei ka kitab jong ki kyntien ki riewstad.
Kane kam dei ka kitab jong u nongïalap ne nongïathuhkhana, hynrei ka dei ka kitab jong u riewstad-riewpyrkhat uba lum thup ia ki kyntien jong ki riewstad bad ym tang katta une u riewstad u la thoh pynbha bad pynwandur ia kita ki kyntien jong ki riewstad da kaba pyndonkam ruh ia ki buit thoh kot, kum ki proberb, ki pharshi, ki khanatang bad ki nuksa.
Ka dei ka kitab stad pyrkhat-pyrdaiῆ kaba lyngkot bad kumno ka ïohrung ha ka Baibl? kylli u Bishop Shelby Spong.
Ka kitab u Eklesiastis ka dap da ki jingkylli, ki jingnoh mynsiem bad jingartatien.
Ka dei ruh ka kitab kaba pyni ia ka jingïaphnieng hapdeng ka jingstad bad jingbieit, ka jingshai bad jingdum, ka jingbha bad jingsniew, ka jingieit bad jingisih, ka jingim bad jingïap, ka jingim hangne ha sla pyrthei bad sha lyndet ka pyrthei.
Ka kitab Eklesiastis watla ka pynnohmynsiem bad pynartatien, hynrei kane ka kitab ka hikai bad ban ba ha akher ka sngi kan don ka jingbishar hok.
Nalor nangta, watla u khun bynriew um lah ban ïoh ia ki jubab ha ka jingim, hynrei kane kam mut ba ym don jubab ia ki jingeh, ki jingjynjar bad ki jingkylli ba u khun bynriew u mad ne kylli.
Kawei na ki jinghikai ba khraw ba ngi ioh na ka kitab Eklesiastis ka long ba ym don ba lah ban kam trai bad kam kynti tang marwei halor ka spah ka phew, ka nam ka burom, ka jingjop, ka jingkmen, ka jingsngewbha, ka jingstad-jingshemphang bad ka jingim.
U Eklesiastis um pdiang ban don tang uwei uba stad ne tang uwei uba riewspah ne tang uwei uba khraw.
Katkum u Eklesiastis, uwei u briew ne kawei ka briew kim lah ban kam trai bad kam kynti lut ia kiei kiei baroh kiba don ha ka jingim bad ka pyrthei.
Ki jingkylli bad jingkren jong u ki thew shata, bad kumta u kynthoh bad kren kumne- “Don ka por ia kiei kiei baroh…ka por ban kha bad ka por ban ïap, ka por ban thung bad ka por ban rat noh, ka por ban pynkhyllem bad ka por ban tei, ka por ban shem bad ka por ban jah, ka por ban kynshew bad ka por ban bret noh, ka por ban tar bad ka por ban syrdep, ka por ban sngap jar bad ka por ban kren…"Kaei kaba thymmai? U Eklesiastis u ong “ym don kano kano kaba thymmai ha ka pyrthei" bad “…kaei kaba la jia mynshwua kan wan jia biang bad kaei kaba la pyndep mynshuwa yn leh biang".
Nga la shim jingmut bad sot katto katne na ka “sermon" jong u S.
J Samartha, What Is Repetitive and What Is New In Life? Ka dei ka bynta jong ka longbriew manbriew bad ka jingthaw jingpynlong baroh kawei ba ngin iohi bad mad ia kajuh ka jinglong-jingman man la ka sngi.
Ka sngi ka mih bad ka sep man la ka sngi, ngi ïoh kajuh ka sngi bad ka miet man la ka sngi.
Nangta ka pyrem, ka lyiur, ka synrai bad ka tlang kine ki ïai tyllun ha ka pyrthei bad ka jingim.
Kumjuh ruh ki Syiem bad ki Hima ki mih bad ki jah noh, nangta ki Ri, ki Jaitbynriew ki kiew, ki im bha im miat, ki hiar arsut bad ki syrtok, ki riewbieit, ki riewdum, ki riewlehdonbor ruh ki mih teng teng bad ki ïohlad ban synshar bad leh trai khlieh halor kiwei bad bud sa kiwei pat ki bym da ïapher than na ki.
Hooid, na kawei ka pateng sha kawei pat bad lyngba ka histori ngi mad ia kiei kiei ki bym sngewtynnad bad kiba ngim kwah shuh ban kynmaw.
Watla ngi mad ia kine, ka jingim bad ka pyrthei ki ïai tyllun bad kiei kiei kiba la lah jia bad kiba ïai jia ki long ka bynta ba kongsan jong ka jingim.
Kiei kiei kiba la lah jia bad kiba la don lypa ki ai jinghikai bad pynlong ia ngi ban nep jingmut, ban shemphang bad kumta ngi lah pat ban pynkha pyrthei ia kiei kiei kiba thymmai.
Kiei kiei kiba la don lypa ki ai ha ngi ia ka jingsngewshngaiῆ bad jingsngewsuk.
Kum ka nuksa, ban ïoh ïashonglang ha kajuh ka ben bad ki juh ki paralok ha skul man la u snem ka wanrah ka jingsngewshngaiῆ bad jingsngew long trai ia ka skul bad ka kamra klas.
Ki kam kiba ngi leh bad ïai leh ki ïarap ia ngi ban san, ki ai ha ngi ka lad ban bteng, ban ïaineh bad ban nangkiew artet la ha ka jingim shimet ne ki jylli treikam.
Ki jinghikai shongtynrai kiba ngi ju bud bad leh hateng hateng ngi sngew kumba ki la rim than eh kumta kim don dor shuh namar ba ngi ïai leh ia ki na ka aiom sha ka aiom, na ka por sha ka por bad ngi la myllen.
Ka jingshisha pat ka long ba ki jinghikai shongtynrai ki seng ia ka nongrim bad khlem ma ki ka jingim ka long ka bym don jingmut bad ka bym don jingdkew lynti.
Ňiuma, ki tynrai bad ki jinghikai shongtynrai ki lah ruh ban kylla eh kum u mawlong mawteh haduh u pud ba ym lah shuh ban pynkhih ia ki watla kim ïahap dur, ïahap sur shuh bad ka juk ne ka pateng ba ngi im.
Kumta bunsien ki tynrai bad jinghikai shongtynrai kim ailad ia ki jingkylla ne jingpynthymmai ba kin jia bad ki khanglad ia ka jingsan bad jinglaitluid.
Dei ha kum kine ki khep ba kiei kiei kiba thymmai ki hap ban wan bad ki hap ban jia long, lym kumta ka jingim bad ka pyrthei kin kylla duk bad kylla shrah.
Ha kajuh ka por pat ki jingthymmai kim dei ban pynïap bad pynkyrduh.
Ki jingthymmai ki dei ban pynriewspah, ban pynlaitluid, ban pynkhraw bad pynïar ia ka met, ka mynsiem bad jingmut jingpyrkhat.
Kum u Khristan nga ïohi bad ngeit ba u Jisu u wanrah kiei kei kiba thymmai, “Uno uno ïa uba la pynïasoh ha u Khrist u long u jingthaw uba thymmai; kaba rim ka la leit noh, kaba thymmai ka la wan.
" (2 Korinth 5:17) Ha ka sngi Khristmas ngi dang kynmaw ia U Jisu kum u riewïakhun bad u riewïaleh, bad u Jisu u la ïeng bad ïakhun pyrshah ia ki bor kiba rim, kiba bteng ban leh beiῆ, ban khnoit beiῆ ia ki briew bad ha kane ka jingïaleh u la thaw ia ka kynhun kaba thymmai.
Kane ka kynhun kaba thymmai ka ïeng ha ka nongrim jong ka hok, ka jingshisha bad jinglaitluid, ka saiῆdur bad thaw thymmai ia ka jingim jong ki briew, ka pynkhiah bad pynthymmai ia ka met, ka mynsiem bad ka jingmut jingpyrkhat.
Ym tang ba ka pynthymmai, hynrei ka ai ia ka jingim ba pura bad ka buh biang ia ki khunbynriew ha ka jaka ba ki dei hok ban don.
Kumta u Jisu u hikai ia ngi ba ngin ïeng ban ïaleh bad ïakhun, ba ngin ïai pynthymmai ia ka bor bad ki jingmut jingpyrkhat.
Ngim dei ban teh ne ban khum sah ïalade ha ki tynrai ki bym lah ban pynkylla bad ki bym kyntiew ia ka jingim, ngim dei ban teh ne ban khum sah ïalade da ki jingleh ne jingmlien kiba rim bad ki bym myntoi ei ei ruh em, hynrei ngin plie war ia ka jingmut-jingpyrkhat, ngin pyrshang ban leh bad sei madan ia kiei kiei kiba thymmai da kaba ngi ïeng skhem ha ka dewmet jong ki tynrai kiba shngaiῆ bad kiba don jingkyrmen.
Ngi dei ban nud bad shlur ban kylli jingkylli, ban kynthoh, ban ïatai nia, ban mutdur bad ban saiῆdur thymmai ia ka lawei.
“Jingkrenbeiῆ bieit, hei! Ym don por,Katba ki sngi ki nang iaid;" (KHB 357)Ryngkat ki jingduwai nga ai khublei snem thymmai ia phi baroh-Amen.
Shillong: Hynnin ka sngi, ki don ar ngut kiba ioh pang covid bad kitei ki kynthup ia uwei na Nongthymmai bad uwei na South West Garo hills.
Kiba iap hynnin ka sngi, ki long lai ngut.
Kiba jem na ka jingpang ki long 45 ngut bad kitei ki kynthup ia 33ngut ha East Khasi Hills, 7 ngut ha West Jaintia hills nalor kiwei pat.
Ki don 150 ngut ki shipai, kiba don mynta ha ka jing pynkhreh ia ka jing rakhe Republic Day 2021, kiba la ngat ia ka khlam corona.
La iathuh da u heh shipai, ba kitei ki dei ki shipai, kiba wan na kylleng ka Ri bad kitei ki la shah test, ha shwa ba kin rung sha ka kynhun kiba pynkhreh ia katei ka jing ialehkai kilan met bad ki don na kitei kiba ioh positive.
Ki don 2 hajar ngut ki shipai, kiba wan na kylleng ka Ri, kiba shong ba sah ha Delhi Cantonment, kiba ngat ia katei ka jingpang.
Kitei ki shipai, ki don mynta ha ka jaka sah ba kyrpang, kaba la pynbeit bad kin hap ban sah 14 sngi, ha ka jaka kyrpang.
Ki nongrep, kiba pynlong jing iakhih pyrshah ia ka sorkar India, ki la rai ba kin sdang iakren biang bad ka sorkar India, naduh ka 29tarik Nohprah 2020, ong U Rakesh Tikait, nongialam ka kynhun ki nongrep.
La shim ia katei ka rai, ha ka jingialang jong ka  Sanyukt Kisan Morcha, kaba dei ka kynhun jong ki 40 tylli ki seng nongrep, kiba ia lum lang mynta ha khappud jong ka nongbah Delhi ban pyrshah ia ka ain nongrep jong ka sorkar India.
Ha kawei pat ka khubor, ka seng  Rashtriya Loktantrik Party (RLP), kaba dei ka seng synrop jong ka  National Democratic Alliance (NDA), ka la rai ban mih noh na katei ka kynhun iatreilang bad ka BJP.
U Nongialam katei ka seng, U Hanuman Beniwal, uba dei U MP na Nagpur, ula rai ruh ban resain noh na ka jinglong dkhot ha ka dorbar Lok Sabha, lada ka sorkar India, kam weng noh ia katei ka ain nongrep.
“Miet ba khuid! Miet ba jar jar!Dum ka phet, ka shai phar;"Sa shisien pat ka aiom Khristmas ka la poi bad ka snem Ar Hajar Arphew ka long ka Khristmas ka ban sah jingkynmaw.
Kumba khyndai bnai mynshuwa kyndit kynsan ka khlam jingpang Covid19 ka la lynsher ia ka pyrthei baroh kawei bad da ki million ngut ki briew ki la duh ei ia ka jingim.
Ka jingduh kam dei tang ka jingïap jong ki briew, hynrei ka jingduh ka long ruh ia kiba dang im.
Ka ïaid ka ïeng, ka trei ka ktah bad ka kamai kajih ka la sangeh tden shipor bad ka jingktah na ka jingkhang dam ka dang pur haduh mynta.
Ka jingktah kam long tang mynta, hynrei ki phew snem ki ban sa wan ruh kin long ki por kiba eh bad shitom.
Ka ioh ka kot bad ka kamai kajih ka la julor bad ka jingim kam thikna shuh.
Hangne ha ka Nongbah Shillong bad ka Jylla, ki nongshong shnong ki la syier, sheptieng bad artatien shi katdei eh.
Mynta kumne ruh ka trei ka ktah bad ka ioh ka kot kam pat biang bad ka long kaba shitom ban pynkhie im biang bad ban khyllie pat na ka jingjulor.
Ňiuma ki sngi ki iaid, da ka jingïalam bad jingïada ki ksang kti ba donbor u Blei ngi la ïaksaid ban im bad ban pyndap ia ki jingdonkam ha ka jingim.
Ïa kiba bun, ka jingim kam long shuh kumba ka ju long bad kam dei kaba suk ban im kum ha kane ka por.
Hapdeng ka khlam bad ki jingjulor kiba bud ryngkhi, ngi shlan bad shlur ban ïakhun-ïalympat bad ki jingeh-ki jingjynjar namar ba ngi kynmaw bad ngeit skhem ba ka aiom Khristmas ka dei ka aiom jong ka jingkyrmen bad ka Khristmas ka pynkynmaw ia ngi ia ka jingwan hiar khyndew ka hok bad ka jingim ha ka dur bad longrynïeng U Jisu Khrist.
Kane ka aiom Khristmas ka long kaba kyrpang ia ki nongdiemadan namar ba wat la hapdeng ka jingjulor ka jingim ki ïohbor, ki ïohmynsiem bad ki lah ban rwai ia ka jingrwai Khristmas kaba donnam, ka Miet Ba Khuid! Miet Ba Jar Jar! Da ka jingïalam lynti I Rev N.
B.
Diengdoh ki la lah ym tang ban ïarwai hynrei lyngba kane ka jingwrai ki ïohlad ruh ban mutdur bad ringdur shaphang ka pyrthei bad ka imlang sahlang kaba ki angnud ban im; ka pyrthei kaba ïalong mar ryngkat ha khmat u Blei, hakhmat u briew.
Ka pyrthei kaba kdup bad kynthup ia ki briew bad para jingthaw da ka jingieit.
Ka pyrthei kaba ïatiplem, kaba sngewlem, kaba synshar bad kaba bishar hok.
Ha kane ka jingrwai Miet Ba Khuid! Miet Ba Jar Jar! ki nongdiemadan ki la bynrap shuh sa shi dkhot kumne-“Ngi don ha kyndong ne ha ki rud surok,Miet la bad sngi, ngi kamai la I ja kpoh.
Jingeh ki wan, ki jingshitom ki ban,Hapdeng u lyoh ba dum, u khlur u tyngshaiῆJingtngen jingkyrmen ia ngi kein u ai".
Kaba khring bad pynsngew tynnad ban pyrkhat ka long ba ka jingrwai Miet Ba Khuid! Meit Ba Jar Jar! ka dei ka jingrwai jong ki nongbylla shna lieng bad ia kane ka jingrwai la rwai nyngkong ha ka jingïaseng ap miet Khristmas ha St Nicholas Parish ha Oberndorf ha ka snem 1818.
Ka shnong Oberndorf ka dei ka shnong kaba don ha ka nongbah Salzburg ha Austria.
Ka dei ka shnong kaba ki nongshong shnong ki im bad kamai jakpoh na ka kad lieng kaba don ha ka wahbah Salzach.
Kane ka jingrwai Khristmas ka la mih hadien ka thma bad ka khlam kaba shyrkhei kaba la lynshop ia ki Ri bad Dewbah Europe ha ki snem 1815 bad 1816.
Ki nongthoh history ki ong ba ka snem 1815 ka dei ka snem kaba khlem ka lyiur namar ka jingkylla ka mariang bad ka khlam.
Na ka daw jong ka thma bad ka khlam ki briew ki im ha ka jingduk bad jinghiran ba shyrkhei, bad dei ha kum kata ka por bad ha ka snem 1816, U Joseph Mohr, u lyngdoh sohblei jong ka shnong Mariapfarr, u la thaw ia kane ka jingrwai, Miet Bakhuid! Miet Ba Jar Jar! U Joseph Mohr u la thaw ia kane ka jingrwai na ka bynta ki nongbylla shna lieng bad ki nongshong shnong kiba im hapdeng ki jingeh hadien ka thma bad ka khlam, bad lyngba kane ka jingrwai u ai ruh ka jingkyrmen ia ki.
Kane ka jingrwai ka la khring bad ktah ia ki riewngeit bad ia ki nongshong shnong jong ka shnong Oberndorf.
Ki sur jong kane ka jingrwai ki long ha ka sur jong ka wah kaba khih bad ba tuid.
Ka jingrwai ha ka ktien German ka ong kumne, “Mynta ka bor ka jingieit U Blei la theh lut sha ka Pyrthei bad U Jisu u pdiang bad kdup da ka jingieit ia baroh ki briew".
Ka khubor Khristmas kaba lyngkot ha kane ka por ka long kaba ngi puson bad peit lyngba ka ït khmih jong ki nongdiemadan bad ki nongtrei-nongbylla sngi.
Hooid ha la ki jong ki jylli ba ngi im bad treikam, ngi ïakhun bad ïaksaid tyngeh ban im bad ban ioh ka jingim ba pura bad ba dap kyrhai.
Ha kawei pat ka liang, ka jingïakhun bad jingïaleh jong ki nongdiemadan bad ki nongtrei-nongbylla sngi na ka bynta ka hok ban kamai jakpoh bad kiwei ki jingdonakm ba kongsan ka la long kaba jrong bad kaba jlan haduh katta katta.
Mynta lah da ki snem ki nongdiemadan ki la dawa bad ap khmih lynti ba ka Sorkar kan pynjari bad pyntreikam noh ia ka Aiῆ jong ka Sorkar India kaba iadei bad ki kam die jingdie ha madan bad rud lynti, kata ka Street Vendors (Protection of Livelihood and Regulation of Street Vending) Act, 2014.
Pynban haduh mynta ym don kawei ruh ka Sorkar ka ban sngap bad ïohsngew ia ka jingud jingnam jong ki.
Kumjuh ruh kiwei pat ki nongtrei-nongbylla sngi, kaba kynthup ia ki nonghikai skul, ki nongtrei “contractual" ha ki ophis Sorkar bad kiwei pat, ki nongtrei ïing briew, ki nongtrei kynta, ki nongtrei ha ki Hospital Sorkar bad riew shimet, ki nongtrei dukan bad kiwei kiwei de, ki don ka hok ban im bad ki dei ban ioh ka bai bylla ne tulop kaba biang briew.
Ki don ka hok ban ioh ka koit ka khiah bad ka sumar pang kaba paka, ki don ka hok ban pynshong skul bad ai ha ki khun ia ka pule-puthi kaba bha tam, ka hok ban ioh ka ïing shong ïing sah kaba biang bad kumta ter ter.
Ha kane ka khlam, lehse ngi iohi tang ia ka jingiaid kjat jong ki nongbylla sngi ha kiwei pat ki Jylla, hynrei ngi dei ruh ban tip ba tang shi sngi bad ar sngi hadien ba la pynbna ia ka jingkhang dam ha kane ka Jylla, jar jar dang step phyrngab kiba bun bah ki nongbylla sngi ki la mih na ka Nongbah Shillong bad ki iaid da ka kjat ban ban leit phai sha la shnong.
Katno ngut na kine kiba la wanphai biang sha Shillong ban bylla ne kiba dang lah ban ioh bylla sngi biang sa shisien? Kito kiba bylla sngi ha ki jaka jngoh kai pyrthei ha ka Jylla bad ki samla kiba la pynlut ia ka bai seng da ki phew ne spah hajar tyngka ha ki kam jngoh kai pyrthei, kumno kin khyllie ia ka bai seng? Bad kito kiba shu bylla sngi shano ki don mynta, da kaei pat ka lad kamai ki la ioh ban trei?Ka jingïakhun ka long kaba jwat bad kaba jlan shisha, bad ki la don ki por ba la sngew kumba kane ka jingshah ban beiῆ bad ka apot kan ym kut shuh lano lano ruh.
Hynrei ka aiom Khristmas ka ïathuh ia ngi shaphang ka jingwan longbriew u Jisu Khrist u riewïakhun bad u riewïaleh, uba ïeng, uba iada bad uba ïasaid na ka bynta ki nongtong dohkha, ki nongkhrong, ki riewkynthei, ki riewmadan bad ki riewpaidbah.
Ha kajuh ka por une u Jisu Khrist u khot ia ngi sha ka Nongbah jong ka jingjahthait bad u ong kumne, “To wan ha nga, phi baroh kiba thait na kaba kit ia ki jingkit kiba khia, bad ngan ai ha phi ka jingjahthait.
" Kane ka kam dei ka jingkhot ne ka jingkren jong u riewkhawpud ne kam dei ka jingkhot ne jingkren jong ka jingshah rem ne ka jingpyndem wait.
Hynrei ka dei ka jingkhot sha ka jingkyrmen bad ka jingpynthymmai bor.
Ka Khristmas ka thaw ia ka lad ban im, ban kyrmen, ban ïai pynthymmai bor bad ban kut jingmut ban ïakhun bad ïaleh khlem tieng khlem riej.
Ha kane ka Khristmas ngi duwai ia, “Ka jingsuk bad jingiatreilang, ka jingkyrmen bad jingiatreilang, ka jingieit bad jingiatreilang".
Amen.
Shillong: Myn hynnin ka sngi, la pyllait paidbah ïa ka kot Ryngngi – Ka thup ki Poitri, ba la thoh da u Pynbhalang Mawleiñ, bad la pyllait paidbah ïa kane ka kot da u Prof.
S.
S.
Majaw, uba long u kongsan.
Ïa ka jingïalang la pynïaid da U Babu E.
E.
Kurbah, bad la ïoh ruh ka jingkren lyngkot na u nong thoh jong kane ka kot, uba kyrmen ruh ba kane ka kot kan kyrsiew ïa ki nongpule.
Shuh shuh, u Prof.
S.
S.
Majaw u la ai ka jingïaroh ïa une u samla halor ka kot kaba u la thoh, u da kyrkhu kyrdoh ruh ba un nanglah shuh shuh ban noh syn ñiang sha ka thoh ka tar.
Ïa kane ka jingïalang ba lyngkot la pynlong ha ka jaka treikam jong ka Khasi Jaiñtia Welfare Association (KJWA), kaba don ha Umsohsun.
La nang pynshngaiñ ïa kane ka jingïalang da ka jingdon ryngkat jong U bah Wan Kharkrang, T.
Bn.
T.
O.
Laloo bad Rev.
E.
C.
Suchiang kiba dei na ka Balang Presbyterian Mawprem, ryngkat U bah E.
S.
Majaw jong ka Ri Khasi Book Agency.
Nongpoh: Ka HYC Nongpoh Circle, ka phah ia ka khubor ban ai jingkhublei kristmas bad snem thymmai ia ki paidbah ka dong ka thain bad kumjuh ha ka bri u Hynniewtrep hi baroh kawei.
U Bah Tony Shylla, General Secretary ka HYC Nongpoh, u ong ba lyngba kane ka Kristmas ngin ioh ban pdiang sngewbha ia ka jingwan long briew u Jisu khamtam ba ngin plie la ka dohnud, ba kan long ka jaka shong u khun u Blei bad ba ngin pynjan ruh la ka jingim ha ka lynti iaid jong ngi ha sla pyrthei sha u Blei ha man la ki sienjam ba ngi jam bad ban janai ka jinglong Kristan jong ngi.
Ka seng, namarkata, ka ai ka jingkhublei snem thymmai ruh ia baroh bad to ai ba u snem ba thymmai, ngin thymmai naduh ka jingim ka jinglong ban pynjanai ruh ia ka jingshakri mynsiem bad shakri jaitbynriew.
Nongpoh: U Bah MG Kharshanlor, uba dei u trai ka Raindrop Restaurant ha Saiden bad uba dei ruh u trai ka MG Project, myn hynnin ka sngi, u la leit ban jngoh ia ka jaka ri Khunswet (Children’s home) kaba don ha Mawsyntai, Ri Bhoi.
Haba leit ban jngoh ia katei ka jaka ri Khunswet, utei u riew shimet, u la ai sngewbha ia kitei ki khunswet da ka bam sngi, u Christmas cake bad nalorkata u la ai sngewbha ruh da ka song pisa, kaba u la aiti sha ka nongpeit nongkhmih ia kitei ki Khunswet kiba don ha katei ka jaka.
Nongpoh: U Bah Banteidor Lyngdoh, Myntri ka sorkar ha ryngkat u Bah Jason Sawkmie Mawlong, MLA ka Umsning, hynnin ka sngi ki la leit ban pyllait paidbah ia ki katto katne ki Mashin, kiba pyllait da ka ophis u Horticulture Development Officer, kitei ki Mashin kin sa pynmih ia ki jingtah jingber masla bapher bapher (Processing Unit) jong ka Ginger Development Station Umsning bad kaba la kyrteng ruh kum ka Meg Spice Products.
Kiba la sakhi ha katei ka sngi, ki kynthup ia Kong S.
Nongbet, Director ka Horticulture, u Bah R.
Kharumnuid, nongmihkhmat ka Eastern Ri Bhoi Organic FPC, u Bah F Kharsyntiew, District Horticulture Officer, Nongpoh nalor kiwei kiwei ki ophisar bad ki paid nongrep.
Haba kren ha katei ka sngi, u Bah Banteidor Lyngdoh, u la ai ka jingiaroh kaba khraw ia ki ophisar ka tnat Horticulture, kaba la trei shitom ban kyntiew ia ka kam rep kam riang khamtam kiwei kiwei kiba la ai jingmyntoi shikatdei ia ki paid nongrep ym tang ia ka thain Umsning, hynrei ha ka Distrik hi baroh kawei.
U Bah Banteidor Lyngdoh, u ong ruh, ba ka Ri Bhoi ka dei kawei na ki distrik, kaba la ioh shisha ia ka jingkyrkhu ha kaba ia dei bad ka jinglong sboh jong ka khyndew ha kaba lah ban rep bunjait ki jingthung jingtep, hynrei watla katta ka long pat kaba kongsan ban ai mynsiem ia ki nongrep ha ryngkat bad ban pynioh ruh ia ki ia ki lad jingiarap bapher bapher, khnang ba kin nanglah ban kyntiew ia ka kam rep jong ki.
Nongpoh: Hadien ba ka kut ka samoi treikam ki nongkitkam shnong, ka shnong Pahamrioh ha Ri Bhoi, ka la pynlong ia ka jingjied thymmai ia ki nongkitkam ba pura ka shnong bad ha katei ka jingjied pynthymmai ia ki nongkitkam ka shnong, u Bah Korbarson Suting, u Rangbah shnong barim, u la shah jied biang ban long kum u Rangbah shnong bad u Bah Donroy Ksiar, u la shah jied ban long kum u Secretary ka shnong.
Ka jingjeid nongkitkam shnong ha Pahamrioh, ka long ba baroh ki paidbah hapoh ka shnong bad kiba la don ia ka Dur Epic, ki lah ban jied ia ki nongialam shnong bad hynnin ka sngi, la iohi ba ki paidbah na katei ka shnong, ki la iamih paidbah ban jied ia ki nongkitkam shnong.
Shillong: Ha ka 22tarik mynta u bnai, ka Khasi Students Union Ummulong Unit kala leit buh kumba 70 tylli ki tin bret niut, ha ki ba bun ki bynta jong ka shnong Ummulong haka jingdonlang ki nongkitkam ka shnong Ummulong.
Kane ka long kum shibynta ban pynlong ia ka shnong kaba khuid ba suba khamtam ha u surok NH 44 ba iaid lyngba jong ka shnong Ummulong bad kumjuh ki surok pohshnong.
Na ka liang jong ka KSU Ummulong Unit ka ai ka jingsngewnguh ruh ia ki nongkitkam ka shnong Ummulong baki pyllait iaka por ba kordor jong ki ban ia don ryngkat lang bad ka Seng.
“Haba ka don ka khuid ka suba hangta ka pynhun iaka mynsiem bad iaki khmat jong ki paidbah" la ong ka kyrwoh na ka Seng.
Shillong:U Theophil Basumatary, NSS volunteer bad u samla pule ka Department of Economics, Commerce and Management jong ka Martin Luther Christian University, ula shah jied ban leit shim bynta sha ka Republic Day Parade ha New Delhi ha U Kyllalyngkot 2021.
U Basumatary, u dei tang marwei hi, u ban mihkhmat na ka jylla Meghalaya.
La jied ia U Basumatary, ha ka jingshah hikai pyntbit kaba la pynlong ha Bhubaneshwar.
Un leit sha Delhi, ha ka 31tarik Nohprah 2020.
Shillong:Ka sorkar Jylla, ka la mynjur ban sdang ia ki graduate diploma course, ban khanglad ia ka jing duna ki doktor kiba la pyntbit kyrpang ha ka jylla.
Ka sorkar jylla, ka la ia trei lang mynta bad ka Public Health Foundation of India (PHFI)- Indian Institute of Public Health (IIPH) bad halor kane ka skhim, ki hospital, kin nang pynbiang ia ki jingdonkam jongki, kiba don ha ki district.
Ka sorkar jylla, ka la pyntrei kam ruh mynta ia ka College of Physicians and Surgeons (CPS), kaba ailad ia ki trai shnong, ba kin trei ha jylla bad katei ka dei ka rukom hikai, kaba la don la slem bha ha India.
Haduh mynta, la lap ba ki doktor kiba la pyntbit kyrpang ki duna bha ha ka jylla, ba kynthup ia ki gynaecologists, paediatricians, anaesthesiologists bad ki radiologists bad kitei ki donkam ban sumar ia ki kmie kiba ar met bad kiba don jingpang bad nangta ia ki khynnah kiba duna jingkhia ha ka por ba kha.
U Sampath Kumar, IAS, uba dei U Commissioner & Secretary, Department of Health & Family Welfare, u iathuh ba ki don palat 7hajar tylli ki shnong kiba don sha ki jaka kiba jngai bha bad ka long kaba eh ia ki kmie kiba ar met, ba kin poi sha ki jaka sumar, kum sha ki PHC/CHS bad don ruh ha ki khep, ha kaba ki don ki kmie, kiba donkam kyrkieh ia ka jingsumar, kim lap satia ia ki doktor kiba biang, na bynta ki jingpang ba ki don.
Haduh mynta, ki don 141 tylli ki kam kiba lait, hynrei, kim don satia ki doktor kiba la pyntbit ialade, ban trei ha kitei ki kam bad la ong ruh ba wat ka jaka pule, na bynta kitei ki lain ban pyntbit, kam dei satia kaba suk.
Hynrei lyngba kane ka jingthmu ban ai jinghikai kyrpang, kumta ha ki san, shiphew snem, yn lah ban ioh ia ki doktor, ki ban lah ban trei ha kitei ki jaka kiba sha kyndong bah.
Haduh mynta, la iathuh ba ki don 182 ngut ki kynthei kiba iap, ha ka por ar met, na shi lak ngut kiba kha khun bad katei ka kham heh, ban ia kaba long ha ka Ri hi baroh kawei, kaba long 122ngut kiba iap, na ka shilak ngut kiba kha khun.
La ong shuh shuh ba ha U Nailar mynta u snem, ka Meghalaya, ka la ailad ia ki kynthei, ba kin don mar shiteng ha ka jinglong dkhot ha ki VEC, kaba dei kaba nyngkong eh ha ka Ri hi baroh kawei bad la buh ruh ia ka MOTHER app, kaba la pyntrei kam naduh U Nailar 2019 ban wad ia ki kynthei kiba ar met.
Kane ka dei ka app, kaba la pyndonkam da ki doktor bad kito kiba don ha ki PHC bad ki CHC bad ka don ka jing shim khia ban wad ia kitei kiba ar met bad ban ialap ia ki sha ki jaka sumar bad ba kin kha khyllung, ha ka por kaba dei.
Shillong:Ka Kynhun Myntri jong ka Sorkar Pdeng, ba la pyniaid da u Myntri Rangbah duh ka ri, u Narendra Modi, ka la mynjur ia ka jingtyrwa ban pynthymmai ia ki jingbthah ban ioh laisen, na ka bynta ban pynbiang ia ka jingshakri Direct- To- Home ha India.
Ki bynta ba kongsan jong kane ka rai ki long ba ia ka License na ka bynta ka DTH yn ai na ka bynta ka samoi kaba 20 snem ha ka jaka jong 10 snem kaba don mynta.
Nangta la pynthymmai ia ka bai License na ka 10% jong ka GR sha ka 8% jong ka AGR.
Yn khein ia ka AGR da kaba ot ia ka GST na ka GR.
Yn shim bai License ha ka nongrim kaba shisien man ka lai bnai ha ka jaka ka jingsiew kaba shisien shi snem kaba ju long mynta.
Yn shah ia ki nongpyniaid DTH ban pyntreikam haduh 5% baroh ki channel jong ki, kum ki channel ba la ai jingbit ha ki rynsan.
U nongpyniaid DTH un hap ban siew ia ka bai registration kaba T.
10,000 kaba dei siew tang shisien bad kaba ym lah ban pynphai shuh na ka bynta kawei ka PS channel.
Yn shah ia ki nongpyniaid DTH, kiba mynjur ban iasam ia ka rynsan DTH bad ka transport stream jong ki TV channel.
Ki nongsam jong ki TV channel kin ioh jingbit ban sam ia ki jingdon jingem na ka bynta ka Subscriber Management System (SMS) bad Conditional Access System (CAS) application jong ki.
U pud uba 49% FDI ha ki jingbthah ba mynta jong ka DTH yn pyniasoh lang bad ka polisi jong ka Sorkar (DPIIT) halor ka FDI kumba la pynkylla na ka por sha ka por.
Kane ka rai kan sdang treikam katkum ki jingbthah ba la pynthymmai halor ka DTH ba la pynmih da ka Tnat Information and Broadcasting jong ka Sorkar pdeng.
Kane ka jingpynduna ba la tyrwa ka thmu ban pynbeit ia ki kam siew bai license kaba iadei bad ki kam Telecom bad ia kaba yn pyntreikam.
Ka jingiapher kan pynlah ruh ia ki nongai jingshakri DTH ban bei tyngka shuh shuh na ka bynta ban poi sha ki jaka ba thymmai ha kaba ki kam jong ki kin kham iar bad kin don lad ban kiew ha ryngkat ka jingkyntiew ia ki lad ban siew bai license na ka por sha ka por.
Ka bai pynrung kyrteng ia ki rynsan ai jingshakri kan wanrah ia ka khajna kaba kot kumba T.
12 lak.
Ka jingpyndonkam lang ia ki jingdon jingem da kito kiba pyntrei DTH kan wanrah ia ka jingpyndonkam bha ia ki jingdon jingem ha ki satellite kiba duna bad kane kan pynduna ruh ia ka jinglut jingsep jong ki briew baroh.
Ka jingpdiang ia ka FDI policy kan wanrah shuh shuh ka jingbeit tyngka ha ka ri.
New Delhi: Ki don 22 ngut baroh, kiba wan phai sha India, na United Kingdom, kiba la ioh ia ka jingpang Covid 19, ha ki khyndiat sngi ba ladep.
La iathuh ba kane ka jingpang, ka dei kaba kham dakaid shibun bad kaba la sdang lap ha kine ki sngi ha United Kingdom.
Ki don 11 ngut kiba wan na UK bad kiba ioh ia katei ka jingpang ha Delhi bad kiwei ki dei phra ngut na Amritsar, 2 na Kolkata bad uwei na Chennai, ong ka khubor.
Ka India, ka la khang ia ki liengsuin ban wan na UK sha India, haduh ka 31tarik Nohprah 2020, ong ka khubor.
Shillong: U Bah Alexander L Hek, Myntri ka tnad ka koit ka khiah ha ka sngi balang, u la plie ia ki artylli ki Sub center kawei ha Rangmaw Sub center bad kawei ka Lyngkien Sub center kum ka Christmas gift ia kine ki thain.
Haba iakren bad ki lad pathai khubor na ka liang u bah Hek u la iathuh ba ka Rangmaw Sub Center ka dei ka ba la buh ia u mawnongrim ha ka 5 tarik u Naiwieng 2019 bad tang hapoh shisnem la ioh ban plie noh ia ka.
U la iathuh ruh ba ka Lyngkien sub center ka dei kaba la dep ban shna naduh u snem 2012 bad ia kane mynta ka sngi la ioh ban pynplie mynta ka sngi.
La iathuh ruh ba ia ka Rangmaw Sub center la pynmang T.
54 lak ban shna ia kane ka sub center, katba ia ka Lyngkien sub center la pynthymmai ha ka jinglut kaba long T.
25 lak.
Ka Rangmaw Sub center kan ai ia ka jingshakri ia ki 12 tylli ki shnong kat ba ka lyngkien kan ai ka jing shakri ia ki 7 tylli ki shnong.
U myntri ka tnad ka koit ka khiah u bah Alexander L Hek, u la iathuh ba na ka liang ka sorkar jylla kam pat shim ia ka rai ban kynthup ia ka Covid Vaccine hapoh ka Meghalaya Health Insurance Scheme (MHIS).
Haba iakren bad ki lad pathai khubor u bah Hek, u la iathuh ba ka bynta ba nyngkong ka Covid Vaccine, yn ai hi da ka sorkar pdeng bad kane ka bynta ba nyngkong ka sorkar jylla ka khlem pynlut eiei.
U la ia thuh ba  ia ka bynta baar bad ba lai ym pat lah ban ong ba ka sorkar pdeng kan dang iarap ne emU la ong ruh ba na ka liang u Myntri rangbah Duh ka Ri u Narendra Modi u la iathuh ba u Covid Vaccine u lah ban poi sha ka jylla ha u snem thymmai.
U bah Hek, u la iathuh ruh ba ha ki District baroh la dep ban pynlong ia ka jingialang ban pynkhreh na ka bynta u Covid Vaccine.
U bah Hek, u iathuh ba u Myntri rangbah u Conrad K Sangma u la dep ban pyndep ia ka quarantine bad ha kine ki sngi ban wan yn sa leh biang ka test ban pynthikna ba u la koit na ka jingpang Covid -19.
U Bah Hek u la iathuh ruh ba u MP jong ka Rajya Sabha u Dr WR kharlukhi u don hapdeng ka quarantine bad u don hapdeng ka met ba koit ba khiah.
Nongpoh: U Raja Brahma, Border Magistrate ka Ri Bhoi District, uba dei ruh u BDO Bhoirymbong C&RD Block, u la leit ban jurip ia ka Building ICDS kaba don ha shnong Madanumwang, Block-2, kaba la shah pynsangeh noh dangshen ha ki Pulit ka Assam.
Haba utei u Border Magistrate ka Ri Bhoi, u leit ban jurip ia katei ka jaka, ula iasyllok bad aimynsiem ia ki paid nongshongshnong kiba shong ha Madan Umwang bad uba la ong ruh ia ki ba ki dei ban bteng beit ia katei ka jingpyntrei ia ka iing ICDS, uba la kular ruh sha ki paidbah jong katei ka shnong ba un shimkhia ban leh ia kaba donkam, lada ka Assam kan dang wan pynthut biang.
Nalor kaba u la ai mynsiem ia kitei ki paidbah, utei u Border Magistrate ka Ri Bhoi, u la ai jingmut ia ki paidbah, ba nangne shakhmat lada ki shah pynthud ha ki bor ka Assam, ki paidbah ki dei ban ai jingtip kloi katba lah sha ka Police Outpost kaba don ha Mawlasnai, khnang ba kin ioh jingiarap na ki Pulit ka Jylla.
La synranlang ha katei ka jingleit jurip, da ka jingdon u Bah J.
Phawa, O/C ka Mawlasnai Outpost, u Bah Rynghang, Gramsevak, u Bah B.
Sohtun, President Synjuk ki Rangbah shnong Border Area, u Rangbah shnong Madan Umwang lem bad kiwei de ki nongialam shnong katei ka thain.
Lah ruh ban pynkynmaw hangne, ba ha ka 15 tarik mynta u bnai, ki bor sorkar na Assam, ki la leit ban pynsangeh ia katei ka jingtrei Iing ICDS ka la aid a ka sorkar Meghalaya.
Nongpoh: Kawei ka Trok kit Tympew kaba don ia u number AS-11-AC-4360, kaba mih na ki thain Guahati da ka jingthmu ban leit ka Silchar, ka la kylla hapdeng ka surok bah NH-6 ha Nongpoh.
Na ka jingiathuh ki briew kiba la iohi ia katei ka jingjia, ki la ong ba ka daw kaba la pynlong ia katei ka Trok ba kan kylla hapdeng surok, ka dei namar ba la niah khlem akor da kawei ka Auto bad ka Bolero, namar ki dei kiba la iaid lyngba ka surok service lane, hynrei haba ki la poi ha katei ka jaka, ki la rung kynsan sha surokbah NH-6, kumta haba u nongniah jong katei ka trok, u la kiar da ka jingthmu ban lait na ka jingjia aksiden ia kitei ki kali rit, hynrei katei ka kali kaba u niah ka la kylla noh hapdeng surok.
Ha katei ka jingjia, kam shym la don kano kano ka jingjia ba sngewsih, namar ym shym la don kiba la mynsaw jur, lait noh tang na ki jingmynsaw kiba malu mala.
Shillong: Ki Rangbah Shnong bad ki paidbah jong ki shnong kiba hap hapoh ka jingpeit jong ka C&RD Block Pynursla ki la pynpaw lyngba ki lad pathai khubor ba ka la don ka jingkynnoh ba dei ban siew bai adhaar ia kito kiba wan ban pynshon adhaar ha ki katto katne tylli ki shnong kiba hap hapoh ka jingkhmih jong kane ka Block.
Na ka liang jong ki Rangbah Shnong kiba la soi ia ka kyrteng jong ki, kiba kynthup ia u Shri Khrawbok Nongrum, Shri Liwell Kongwang, Shri Mahamborlang Lamin, Shri Gary Francis Lamin, Shri Sanjeev Kongwang, Shri Firstborn Dkhar, Shri Bonison Umsong, Shri Matheus Lamin ki la pynshai ba kam don kano kano ka jingpan pisa na ka liang jong ka Block ban pyndep ia ka jingpynrung kyrteng hapoh ka adhaar, hynrei ka dei ka jingai sngewbha jong ki Rangbah Shnong bad ki paidbah kiba la snoh kti lang ban synniang ia ka leit ka wan jong iba wan ban pyndep ia kane ka kam na ka bynta ka jingmyntoi jong ki.
Ki la pynshai shuh shuh ba namar ka jingdon jong ka khlam Covid-19 ha kaba ki kali ki la hap ban iaid tang ha ki number Odd/Even, kumta ka la pynshitom shibun ia iba wan ban pynshon ia u adhaar ha kine ki shnong iba ju wan poi 11 baje mynstep bad hap leit phai ha ka por 4 baje janmiet da kaba lah ban pyndep tang 20 ngut ha ka shi sngi ban pynrung kyrteng adhaar.
Da ka jingkhmih ban pynstet ia ka kam kine ki rangbah shnong lem bad ki paidbah ki la rai ban synniang pisa ia iba wan shon adhaar khnang ban ioh ban reserve da ka kali ban sdang pynrung kyrteng noh naduh ka por 9 baje mynstep bad ban pyndep la kumno kumno haduh 8 baje mynmiet bad da kumne yn lah ban pynrung la kumno kumno 50, 60 ngut shi sngi.
Da kane ka kyrwoh khubor kine ki Rangbah Shnong ki pynpaw ba kam don kano kano ka jingpynbam pisa ne ka jing pan pisa na kano kano ka liang, hynrei la leh ia kane khnang ban pynstet ia ka kam namar ka jingdawa kyrkieh ia u adhaar ha kaba iadei bad ki nongioh khaw rashon bad kiba aply ban ioh ia ka scheme iing baduk ne ka PMAYG.
Shillong: Mynta ka la mih sa kawei pat ka jait jingpang SARS- CoV-2, ha kaba la lap ha United Kingdom (UK) bad kane ka dei kaba kham khlain shibun, ban pur na uwei u briew sha uwei pat bad ka kham trei kam kham bun ia ki khynnah samla.
La pynbna namarkata, ba kito kiba rung sha ka jylla, kiba wan na UK ha ki saw taiew ba ladep, naduh ka 25tarik Naiwieng haduh ka 23tarik Nohprah 2020, ki dei ban iathuh shaphang ki jaka leit jongki, ha ki 14 sngi ba ladep, sha ka Surveillance Unit ha ka jylla bad ha ki District bad ki donkam ruh ban leh ia ka RT-PCR test.
Kito kiba don ia katei ka jingpang, kin hap ban shong kyrpang ha ka jaka ba la buh da ka sorkar, katba kito kiba ym don jingpang, kin hap ban shong kyrpang hynniew sngi, ha ki jaka ba la buh ka sorkar bad sa 7 sngi ha la iing.
Shillong: U Symbud myntri rangbah ka jylla u bah Prestone Tynsong ha ka sngi balang, u la ong ba lada ka seng kaikhlaw Hynniewtrep National Liberation Council (HNLC) ka lah ban pynshisha ia  ki jingkynnoh ha ryngkat ki  sabud sakhi ba u don kti ha ka kam khaii dewiong beain, u  long u ba kloi ban hiar shuki noh.
Haba ia kren bad ki lad pathai khubor na ka liang u bah Prestone, u la ong ba ka jingkynthoh jong ka seng HNLC ka dei ka jingkynthoh ka bym don ka jingkit khlieh bad ba kim dei ban kynthoh khlem kano kano ka jingshisha lane khlen ki sabut sakhi kiba thikna.
Kane ka jingpynshai u symbud myntri rangbah ka jylla ka long hadien ba na ka liang jong ka sengkaikhlaw ka la pynmih ia ka jingkynthoh ia ka sorkar MDA, da kaba ong ba ki briew ki ioh jingmyntoi na ka jingkhaii dewiong beain ha ka jylla ki dei u myntri rangbah bad u symbud myntri rangbah.
U bah Prestone u la ong  “Mano mano ruh ki dei ban kiar na kano kano ka jingkren ka bym don ka jingkit khlieh bad lada ka HNLC ka kynthoh  ha ryngkat ka jingdon ki sabut sakhi nga long u bah kloi ban hiar shuki noh.
"Haba buh ka jingkylli ba hato ka HNLC ka pynmih kum kine ki jingkyn thoh pyrshah ia ka sorkar MDA ka dei na ka daw ba ka sorkar ka pynslem ia ka jingiakren iasuk, u bah Prestone u la ong ba halor kane um lah ban ong eiei.
“Hynrei ha ba ki kwah ba kin wan sha ka miej ban ia kren ia suk  ki dei ban wan da ka lynti kaba dei ym dei tang ban shu pynpaw tang ha ki lad pathai khubor ne tang  ki jingthoh ha ki social media, namar ba ka sorkar kan ym lah ban pdiang  ia ki kyrwoh  ba shu pynphriang paidbah lyngba ki lad pathai khubor".
U la ong ruh ba lada ki long kiba shim khia shisha ia kane ka phang, ki dei ban phah da ki kyrwoh kiba thikna khnang ba ka sorkar kan lah ban rah ia kane ka phang sha  ka sorkar pdeng.
U la iathuh ba  wat la katta ruh na ka liang ka sorkar jylla ka la dep ban phah ia ka kyrwoh sha ka sorkar pdeng ban pyniaid ia kane ka jingiakren ia suk sha khmat.
Shillong: Na kiba ioh pang corona thymmai, kiba don 29 ngut; ki don 24 ngut na East Khasi Hills.
Kitei ki kynthup ia ar ngut kiba wan phai na shabar, 4 ngut ki ILI, 5 ngut na Laitumkhrah, 10 ngut na Nongkseh, 2 ngut na Umpling, iwei na Happy Valley.
Na West Garo Hills, ki don 3 ngut, South West Garo Hills iwei bad na West Khasi Hills iwei, iba dei i high risk contact.
Shillong: Ki don 29 ngut kiba ioh pang corona mynta ka sngi ha ka Jylla bad ki don 24 ngut ha East Khasi Hills kiba dei ki riew paidbah.
Ka West Garo Hills, ka don 3 ngut bad ka South West Garo Hills lem bad ka West Khasi hills mar iwei.
Kiba jem ki long 159 ngut, ha kaba ha East Khasi Hills 112 ngut bad ki riew paidbah ki long 102 ngut, ha West Jaintia Hills, ki long 40ngut nalor kiwei pat.
Don ruh iwei iba iap mynta ka sngi na East Khasi hills.
Kiba dang don ha ka jingpang, ki long 299ngut haduh mynta ka sngi, ha kaba ka East Khasi Hills, ka don 204 ngut, ka West Khasi Hills 5 ngut, ka Ribhoi 30 ngut, ka West Jaintia Hills 12 ngut, ka East Jaintia Hills 2 ngut, ka West Garo Hills 30ngut, ka South West Garo Hills 5ngut, ka South Garo Hills 3 ngut.
Baroh kiba la jem ki long 12,894 bad kiba iap, ki long 135 ngut.
Shillong: Ha ka jingrakhe Khristmas, ka Shillong All Faiths Forum ka phah ia ki jingkhublei kiba bha bad ba sngewtynnad sha baroh ki hynmen bad ki para jong ngi kynthei bad shynrang kiba ia rakhe ia kane ka aiom.
Hapdeng ki jingeh bad ki jingkhanglad ha une u snem, ai ba ka Khristmas 2020 kan wanrah ia ki jingkyrkhu jong ka jingsuk bad ka jingkyrmen sha ki briew baroh haba ngi ap khmihlynti ruh ia u snem thymmai.
Ka sorkar India, ka la pyllait ia ka tulop ki nong hikai SSA, kaba T.
158klur, la iathuh da U Ma Lahkmen Rymbui, myntri ka tnat pule puthi ka sorkar Jylla.
La iathuh ba la pyllait ia katei ka pisa, ha ka 21tarik Nohprah 2020, na bynta ki nonghikai, kiba don ha ka prokram jong ka  Samagra Siksha Abhiyan (SSA).
Katei kan dei ka tulop, ban siew ia ki nonghikai haduh U Nohprah 2020 bad la iathuh da u myntri, ba ka sorkar Jylla, ka la nang bei pisa kaba T.
79klur, ban siew ia ka tulop kitei ki nonghikai SSA.
Shillong:Ka kot kaba la thoh da u Samla Iamangstone Mawkhiew kaba kyr teng ka jingrwai Iaw bei, yn sa pyllait paidbah ha ka 28 tarik mynta u bnai da u Bah Gavin M Mylliemngap MLA hapoh KJP Girls Higher Secondary School Shillong ha ka por 1 baje noh phai sngi.
Ia kane ka kot la pynkylla ruh sha ka English da u Bah Kamailang Nongmalieh Lecturer ka Sohra Govt College bad sha ka Hindi da I Miss Daiaphira Khar sati Research Scholar.
Shillong:U Project Director, ka National Highways Authority of India, u pyntip ba ka jinglum khajna jong ka National Electronic Toll Collection (FASTag), yn pyn trei kam ha India, naduh ka 1tarik Kylla lyngkot 2021.
Ia ka khajna, yn lum beit lyngba ka FASTag bad ki kali, ki bym don FASTag, kin hap ban siew ar shah ha ki jaka lum khajna.
Shillong:Ka jingialang jong ka seng BJP, ka la ia kynduh myn hynnin ka sngi, ha ka jing ialam jong U bah Ernest Mawrie, ha kaba ki la poi 13 na ka jingdon ki dkhot ba 15 ngut jong ki nong kitkam.
La iakren ha ka jingialang, ban pyndep ia ki booth level committee, ha shwa ka 15tarik Kyllalyngkot 2020.
La shim ia ka rai mynta ka sngi, ba ka seng BJP, kam ailad satia ia kino kino ki kam bamsap, ha kaba la wan rah da U Bernard Marak, Vice President ka BJP bad hadien ka jing iakren, la mynjur ia katei ka mat.
La ong shuh shuh ba ka seng BJP, ka dei ka seng, kaba la pdiang da u paidlang ka Jylla, namar ba ka kren ia ki kam bamsap ha ka sorkar Jylla.
Katei ka seng, ka khot namarkata ia u paidlang ka jyla, ba kin ia kyrshan lang halor ki mat trei kam jong katei ka seng, ban pynduh jait ia ka jing bamsap ha ka Jylla.
Shillong:Ki dkhot kynthei jong ka National People’s Party (NPP) hynnin ka sngi, ki la leit jngoh ia ka jaka ri khunswet A.
W.
Thomas Girls’ Home ha Jaiaw Lumsyntiew, ha kaba ki la sam ia ki jain syaid sha ki 45 ngut ki khynnah rit, kiba ha ka rta kaba 6 haduh 18 snem ka rta.
Ha katei ka prokram, la don lang ka kong Jubinia Lymba, House Mother jong ka jaka ri khunswet, ka kong Camilia L Ryntathiang, Probationary Officer, AW Thomas Girls’ Home, ka kong P.
Nongpluh, State Working President NPP Women’s Wing, ka kong M.
Basaiawmoit, State Secretary, NPP Women’s Wing bad ka kong R Kurbah, State Secretary, NPP Women’s Wing, ha kaba la don lang ruh da U Bah Nickey Nongkhlaw, National Working President NPP Youth Front.
Ka kong C.
Ryntathiang, Probationary Officer jong ka jaka ri khunswet, ka iathuh ba katei ka dei ka iing kaba don 60 ngut ki khynnah kiba sah bad katei ka iing, ka don ia shibun ki jinghikai naduh ka suh ka thain, ka shet ka tiew, ka tem ka put bad kiwei.
Lah ban pyn kynmaw, ba ki don ki khynnah bad ki nongtrei ha katei ka jaka ri khunswet, kiba la ioh pang Covid 19, ha U Naiwieng ba ladep, ha kaba ki khynnah, ki la ialeh pyrshah bad jop ia katei ka jingpang.
Shillong:Ka Meghalaya Livestock Enterprises Advancement Society (M-LEADS), ka la sam ia ki cheque sha ki Cooperatives Societies/IVCS kiba wan na ki bynta bapher ka jylla, halor ka skhim Megha laya Piggery Mission myn hynnin ka sngi.
Na ka liang jong ka Meghalaya Piggery Mission, ka don jing thmu ban pynbiang ia ka jing donkam doh sniang ha ka jylla, ha kaba kan ai kamai ia 25, 000 tylli ki long iing bad kan pynbiang ia ka jing donkam ia ka jingbam doh bad kan ai ruh ia ka ram sha kitei ki long iing.
U Conrad K Sangma, myntri rangbah ka Jylla, haba kren lyngba ka video conferen ing, u iathuh ba ka sorkar Jylla, ka kit khia bha halor kane ka kam, kaba la iaid mynta la shisnem shiteng.
U Sangma, u ong ba ka bun bah ka pisa, kaba shu tuid ei shabar jylla, ha kaba leit thied sniang bad kumta, u pynshlur ia ki riew shimet, ki co-operatives society bad kin shim ia ka skhim jong ka Meghalaya Piggery Mission ban kyntiew ia ka ioh ka kot jong ka Jylla.
U Bah Prestone Tynsong, deputy chief minister, haba kren ha katei ka jingialang kaba sam ia ka khung tyngka sha kitei ki nongri jingri, u kyrmen ba kane ka pisa, kan long kaba ai jing myntoi ba kin nang lah ban pynbiang ia ki jingdonkam jongki.
La sam ruh da ki cheque sha kito kiba dei ban ioh jing iarap, kiba dei na ki 11 tylli ki distrik ka Jylla.
Kiwei kiba kren, ki long U G.
H.
P.
Raju, Principal Secretary Cooperation, U Dr Vijay Kumar D, Commissioner and Secretary Cooperation, Ka W.
A.
M.
Booth, Joint Secretary Cooperation bad Chief Executive Officer.
Shillong:Myn hynnin ka sngi, ka seng Khasi Students Union Nartiang Modop unit, ka la pynlong ia ka jing ia pynkhuid shnong kum shibynta ban rakhe ia ka advance khristmas ha Nartiang modop ryngkat ka jing ia trei lang bad ka shnong.
Ha kane ka sngi la ia don lang u wa heh shnong u Dawyoo dkhar, u secretary shnong u Edress pale bad ha ka jing ia don lang i Dr.
Pohsnem bad ki nongkitkam jong ka dorbar shnong Nartiang bad kiwei kiwei.
Ia ka prokram la pyniaid da U president jong ka unit u samla rangbah Habanjop Raliang, ryngkat ka jing ia don lang u General secretary u samla Lambert sajem bad u Vice president u samla Biril Talang, ryngkat ka jing ia don lang u nongpeit ia ka Nartiang circle u samla rangbah Chaniah skhem Dkhar uba long kum u kongsan.
Shillong:Ka Confederation Of Ri Bhoi People (CORP) Central Zone, ha ka sngi ba ar ka laleit ban jurip ia kawei ka karkhana ha khad lai mer, ka ba la lum thup ia u rnga.
Na ka liang u Johnyfast Lakhiat u la iathuh ba ha ka ne ka jingleit jurip la lap ia u rnga u ba la lum ha kane ka karkhana kaba dei ha ka kyrteng ki khynnah khasi ban leh beain ia ka kam die rnga.
Ka CORP ka la pynpaw ia ka jinglyngngoh ba kumno ka tnad khlaw kaba don ha khadar mer Byrnihat, kam shem la iohi ia u rnga ba la lum ha kane ka karkhana.
Ka seng ka maham tyngeh ia ki khasi ba leh benami, ba ki dei ban kiar bad ban nym ailad ia u bar jylla ban rung khlieh ha ka jylla.
Na ka liang ka seng ka kyntu ia ki bor tnad khlaw ba kim dei ban ailad ia kum kitei ki kam beain,da kaba ki la kynnoh ruh ba lada ka tnad khlaw kam don kti lang ha kane ka kam beain, kumno ki lait ban iaid ha Surok bah haduh ban da poi ha jaka ba la pynlang rnga.
Ka seng kan sa phah da ka jing thoh sha ka Deputy Commissioner ka Ri Bhoi District bad sha u District Forest Officer ka East khasi Hills District, ba ym dei ban ai lad ia kum kine ki kam beain ban wan ka mai jakpoh da u bar jylla ha katei ka jaka.
U la ong ruh ba ka jingpynlang ia u ne u rnga ha ka ne ka karkhana ka long, ka jing bym salia jong kane ka karkhana ia ka jingbthah jong ka supreme Court ban khang ia ka jingpom dieng.
Nongpoh:  Ki nongialam ka Hynniewtrep National Youth Front (HNYF) ha ryngkat ki nongkitkam ka Border Welfare Committee, myn hynnin ka sngi ki la leit ban pynkhuid ia ki ‘Mawbynna’ lem bad ia ka signboard pdiang sngewbha ‘Welcome to Meghalaya’ kaba don ha Khanapara, Ri Bhoi.
Ka jingleit pynkhuid ka HNYF ia katei ki Mawbynna bad katei ka Signboard, ka dei ruh kum ka dak ban rakhe ia ka Khrismas bad pdiang Snem Thymmai, kaba dei ruh ka kamram kaba ka HNYF ka ju leh manla u snem.
Kiba la don ha katei ka sngi kaba ka seng ki la leit ban pynkhuid ia katei ka Signboard, ki kynthup ia u Bah Sadon K.
Blah, General Secretary ka HNYF, Sengkmie, nangta u Bah Marcus Marten, President ka HNYF ha Ri Bhoi, ka Kong Aidalyne Lynshing, President ka BWC, lem kiwei de ki dkhot ka seng.
Haba iadei bad katei ka jingleit pynkhuid ia kitei ki Mawbynna bad Signboard, u Bah Sadon K.
Blah, u la ong ba ka seng lyngba ki nongkitkam ha Ri Bhoi, ki la leit ban pynkhuid ia katei ka jaka manla u snem, kata shwa ban poi ka Christmas.
U Bah Marcus Marten, kumba ka ju long manla u snem, na ka liang ka seng ka ju hiar sha katei ka jaka ban pynkhuid ia kitei ki jingbuh pynsahnam bad pdiang sngewbha ia ki briew kiba wan sha ka jylla.
U la ong ruh ba ka daw hi kaba la pynlong ia ka seng ba kan leit ban pynkhuid kaba manla u snem ia katei ka jaka, ka dei hadien ba la iohi ba na ka liang ka Sorkar bad ka District Council, kim shem la shimkhia ha kaba leit pynkhuid ia kitei ki Mawbynna bad Signboard kiba don ha katei ka jaka bad kiba dei ruh kum ki sakhia kiba shai kdar halor u pud u sam.
Shillong:Ka kynhun jong ki riew paidbah ha ka sngi ba ar, ki la pynpaw ia ka jing sngew pyrshah ia ka jingai jingbit jong ka sorkar jylla ban shah ia ki briew kiba ai jaid kpa ban ioh ia ka syrnot riewlum.
Haba ia kren bad ki lad pathai khubor mynta ka sngi ha Shillong Press Club, U bah Banshai Marbaniang na Maw synram u la ong ba kum ki paid riewlum ki don ia ka jing sngew khia ki pyrshah jur ia kane ka jingai jingbit jong ka sorkar jylla.
“Kum ka seng Syngkhong Rympei Thymmai (SRT) ki pyrshang ban pynkylla khongpong ia ia ka jaidbynriew khasi kaba shim jaid na ka kmie" u la ong.
U la ong ruh kum ki nongshong shnong ba don ia ka jingkitkhlieh ia ka bha ka miat ha ka imlang sah lang kin ym pdiang ia kane ka rai jong ka sorkar jylla bad lada ka sorkar kam weng ia ka ne ka jingai jingbit, kin sa shim da kawei pat ka lynti.
“Kumba ka long ka pyrthei baroh kawei ka burom ia ka jaidbynriew khasi kaba shim jaid na ka kmie, kane ka jingleh ka sorkar ka la phrong sha ki bor jong ka District Council bad ka rukom khein kur khein jaid ka jaidbynriew khasi"u la ong.
Kum ki paid riewlum ki dawa na ki ar tylli ki District Council, kata na ka KHADC bad ka JHADC ban peit ba ka Khasi Hills Autonomous District (Khasi Social Custom of Lineage) Act 1997 bad ka Khasi Hills Autonomous District (Khasi Social Custom of Clan Administration) Bill, 2018 ban pyntrei kam ia ki namar kum kitei ki jingpynbna ki knieh noh ia ka bor jong ki District Council.
U bah Rothell Khongsit na ka shnong Khongthong ha kane ka sngi u la pynpaw ba ka jingpynmih jong ka sorkar jylla ia kane ka jingpynbna ka long ban pynmilai jaktung ia ka rukom shim jaid ki khasi-Pnar bad kane ka jingshim jaid na u kpa kan ialam sha ka shongsang ha pdeng ki khasi.
Ka doh jong ka ruh ka long kaba bha bad kaba tei ia ka met u briew.
Ka doh blang ka kynthup ia kine harum:-nga kwah tip iaki aiom ban rep phul,kubi,tyrso,muli,carrot.
Shillong: U Symbud myntri rangbah ka jylla u bah Prestone Tynsong u la kyntu ia u MLA barim ka Nongkrem Constituency, u bah Ardent Basaiawmoit, ban ym pynmih ia ki jingkynthoh kiba ym don nongrim kiba lah ban wanrah ia ka jingkulmar jingmut ia ki nongshong shnong ha ka jylla.
Ha ba iakren bad ki lad pathai khubor ha ka sngi ba ar, u bah  Tynsong u la ong “Kumno u bah Ardent u nud ban kynnoh ba ia u lakam jong  ka sorkar  MDA la pyniaid da ka party  BJP haba ngi don la ka jong ka nongrim, ka rukom pyrkhat bad la ka jong ka rukom trei kam".
Kane ka jing pynphai nia jong u bah Prestome ka long hadien ba u bah Ardent Basaiawmoit u la kynthoh ia ka sorkar MDA halor ka rai kaba iadei bad ka Christmas carol.
Na ka liang U bah Prestone u la ong “Nga dei u kristan bad u Myntri rangbah ruh u dei u kristan, kumno u lah ban kynthoh kumta".
U bah Prestone u la ong ba u briew kum u bah Ardent Basaiawmoit, um shem la khmih lynti ba un kren kum u briew u bym don ka jingkit khlieh.
“Nga tharai ba ki nongshong shnong ka jylla ki dei ban sngewthuh ba u long u briew u ba kumno.
