Katkum ka jingïathuh ki BSF, la ong ba la ïoh ban bat ïa kawei ka kali Bolero Pik-up ha khappud hapdeng ka South Garo Hills bad Bangladesh.
Kane ka kali ka thmu ban leit sha khappud ha ka por ba ka la shah bat ha ki shipai BSF bad ki pulit ka Baghmara.
Ha ka jingïathuh jong kitei ki arngut kiba la shah kem, la ong ba ki dei kiba shong ba sah ha Baghmara bad ki la kit ïa katei ka shini na Baghmara.
Ïa kitei kiba la shah kem bad ïa ka shini ba la kurup la aiti sha ki pulit ka Baghmara ba kin leh ïa kaba donkam.
Ka India ka la long ka Ri banyngkong ha pyrthei ban hiar ha ‘South Pole’ jong u Bnai ha ka Sngi Balang hadien ba u Chandrayaan-3 u la ïoh ban ïuh ha u Bnai hadien shi bnai tam naduh ba ka Indian Space Research Organisation (ISRO) ka la pynher ïa u Chandra-yaan-3 na ryngkew ban leit sha u Bnai.
Kane ka jingjop jong ka Ri ka la wanrah ïa ka jingkmen ha India baroh kawei kaba dei na ka jingtrei shitom ki stad ki jhad kiba trei ha ISRO.
Ha kane ka sngi, u Myntri Rangbahduh ka ri, u Narendra Modi u la ïashim bynta lang bad ka kynhun ISRO lyngba ka ‘Video Conferencing’ ban peit ïa ka jinghiar jong u Chandrayaan-3 ha ka sla khyndew jong u bnai mynta ka sngi.
Mar syn hiar u Chandrayaan-3, u Myntri Rangbahduh u la ai jingkren ïa kane ka kynhun bad u la kitbok kitrwiang ïa ki na ka bynta kane ka jingjop kaba kyrpang.
U Myntri Rangbahduh ha ka jingkren ïa ka kynhun kum ki bahaïing jong u, u la ong ba kum kine ki por kiba kyrpang ki sah shirta ha ka jingmut jingpyrkhat jong ka ri.
“Kane ka por ka dei ka bym lah ban klet bad ka bym pat ju jia.
Ka dei ka por jong ka jingkhot jong ka ‘Viksit Bharat’, ka jingjop jong ka India, ka dei ka por jong ka jingjam ïa ki jingjynjar bad ka jingïaid ha ka ‘Chandrapath’ jong ka jingjop.
Kane ka dei ka por jong ka jinglah treikam jong 140 klur ngut ki briew bad ka jingskhem jingmut jong ka bor bathymmai jong ka India.
Kane ka dei ka por jong ka jingkhie ka jingriewspah jong ka India," la ong u Myntri Rangbahduh ïa ka ri baroh kawei.
“Ha ka jingshai ba nyngkong jong ka ‘Amrit Kaal’, kane ka dei ka ‘Amrit Varsha’ jong ka jingjop," la ong u Modi uba dap da ka jingkmen.
U Myntri Rangbahduh u la pynkynmaw ïa ki ktien jong ki stad saïan da kaba ong, “Ka India mynta ka don ha u bnai!" bad bynrap, “Ngi la ïoh ïa ka jingher kaba nyngkong jong ka India kaba thymmai.
"U la ong ba mynta u don ha Johannesburg ban ïashim bynta ha ka ‘BRICS Summit’ hynrei ki jingmut jingpyrkhat jong u ki don ha u Chandrayaan-3 kumba long baroh ki briew jong ka India.
U la ong ruh ba baroh ki briew jong ka India ki rakhe ïa kane ka sngi.
Ha kajuh ka por, u la kitbok kitrwiang ïa ka kynhun ‘Chandrayaan’, ISRO bad baroh ki stad saïan jong ka ri kiba la trei shitom da ki snem bad u la kitbok kitrwiang ruh ïa ki 140 klur ngut ki briew jong ka ri ha kane ka sngi kaba dap da ka jingkmen.
“Ka India ka la poi sha ka South Pole jong u bnai kaba kiwei-kiwei ki ri kim lah ban poi bad kane ka long namar ka jingtrei shitom bad ka jingtbit jong ki stad saïan jong ngi," la ong u Myntri Rangbahduh.
U la ong ba baroh ki khana tynrai shaphang u bnai mynta kin kylla bad ba kine ki khana mynta kin don ka jingmut kaba thymmai.
U la kren ruh shaphang ka khana tynrai jong ka India kaba ong ba ïa ka pyrthei la kheiñ kum ka ‘Maa’ bad ïa u bnai la kheiñ kum u ‘Mama’ bad u la ong ba ka don ka jingsngew ba u bnai u long uba jngai bad ba ki briew ki ju ong ‘Chanda Mama durke’, hynrei shen ki khynnah kin sa ong ‘Chanda Mama ek tour ke’ lane u bnai u long tang katto-katne ka jingjngai.
“Ka ‘Moon Mission jong ngi ruh ka don ha ka nongrim jong kane kajuh ka rukom treikam na ka bynta ka bha ka miat jong baroh ki briew.
Kumta, ka jingjop ka dei jong baroh ki briew.
Ka India kan ïarap ïa ki ‘Moon Mission’ jong kiwei-kiwei ki ri ha ki por ban wan," la ong u Modi.
Shuh shuh u Myntri Rangbahduh u la ong ba u ngeit skhem ba ki jingjop jong ka ‘Chandrayaan Maha Abhiyan’ kin rah ïa ka jingher jong ka India sha palat u bnai.
“Ngin peit ïa ki jaka ba jngai tam jong ka ‘Solar System, bad ngin trei ban pynurlong ïa ki lad jong ka ‘Universe’ na ka bynta ki briew," la ong u Modi.
U Myntri Rangbahduh u la kren shaphang ka jingbuh ïa ki thong kiba heh ha ki por ban wan bad u la ïathuh ba ka ISRO shen kan sdang ïa ka ‘Aditya L-1’ Mission ban peit bniah ïa ka sngi.
U la ong ruh ba u ‘Venus’ u long uwei na ki thong jong ka ISRO.
“Ka India ka pyni man ka por ba ka suiñbneng kam long u pud," la ong u Myntri Rangbahduh da kaba kdew sha ka ‘Mission Gaganyaan’ ha kaba ka India ka la khreh ban phah ïa ki briew ha ka jingpynher liengsuiñ sha ka haw-haw.
Ha ka jingïalang jong ki nongsumar tynrai bad ki kynhun treimon sngewbha ban kyntiew ïa ki rukom ki jingstad tynrai jong ka Ri India, ha nongbah Delhi, haba ïa ai jingmut, u Bah John F.
Kharshiing, Chairman ka Society for Promotion of Indigenous Knowledge and Practice (SPIKAP) ha ka jingïalang Indigenous knowledge & Self – Determined Development ha ka 23 tarik Nailar, 2023 ha nongbah New Delhi u la buh ka jingkylli bad ki jingai jingmut kumne harum.
Ha ka jingïakren hadien ba la batai bniah kumno ka kynhun Society for Promotion of Indigenous Knowledge and Practice (SPIKAP) ka la ïaid lynti 30 snem, naduh u snem 1993 tat haduh ban da ïoh ban ïalam ban pynithuh ïa 20 ngut ki nongsumar ki nongaidawai kynbat Khasi kiba la ïoh lad ban ïakynduh markhmat bad u Dr.
A.
P.
J.
Abdul Kalam, President ka Ri India hapoh ïingsah jong u ha Rashtrapati Bhavan, New Delhi, ha u snem 2003.
Ha katei ka jingïalang i Dr Alka Kharsati, i nongsumar Khasi ba paw bad kiwei ki nongsumar, Bah E.
Syiemsad na ka Ri-Bhoi Association bad Bah Tambor Lyngdoh uwei na ki nongïalam ha ki kam pynneh mariang i la don lang ha katei ka jingïalang ban ïathir ïatai halor ki kam naduh ka koit ka khiah, ka mariang, ki jingeh ki jingpynwit na ki aiñ bad kiwei.
U Bah John u la kylli lada ka Wild Life (Protection) Act 1972 ka ïada kyrpang ïa ki mrad, balei kam don ka aiñ ka ban ithuh kyrpang ïa baroh ki arspah arphew (220 tam ne duna) tylli ki jaid ktien hapoh North East kynthup ka ktien Khasi bad Garo, u la buh jingkylli balei ka Constitution ka Ri India ka ithuh kyrpang tang 22 tylli ki jait ktien katba lada phai sha ka jingthaw ïa ki Jylla, la thaw 29 tylli ki State bad 6 tylli ki Union Territories.
Halor ka nongrim jong ki jinglong ki ktien bad ka jingdon kita ki jaidbynriew kum ka nuksa ka Maharashtra tang na ka bynta kiba kren Marathi, ka Gujarat na ka bynta kiba kren Gujarati ka Bengal na ka bynta kiba kren Bengali, bad kaba kham lyngngoh ka long kumno ki jaidbynriew Bodo, ka Mizoram na ka bynta ki Mizo, bad kiwei-kiwei kiba kham rit paid ki rung shuwa namar ka thma ka umsnam ka jingïaleh jong ki ban ïa ngi ki Khasi kiba kham heh paid.
Kine baroh ki long ki jingduna ki jingdkoh ka Riti Synshar ka Ri India, don aïu ha lyndet ba ki bor India kim treh, ki leh kyllut ban ai jingithuh hadien ba la phah kat ki ‘Resolution’ bunsien na ka Meghalaya Assembly? Balei kheiñ dewthala kat ïa ka Rai ka Meghalaya Assembly? Hato ka Jylla Meghalaya kam dei mo hapoh India?Haba nga leh shitom malu-mala ban nang kren Hindi, balei shitom ïa ka Ri India ban ithuh lem ïa ka ktien Khasi hapoh ka Khyrnit ba Phra (Eight Schedule) ka Constitution Ri India?Haba phai halor ka hok jong ki jaidbynriew ’riewlum hapoh Ri India ka long kaba donkam ban ïoh ban pynbeit ïa ka Article 338A kum shi bynta ban ïoh ban pynpaw ïa ki hok jong ngi ki jaidbynriew ritpaid ka Ri India ban pynpaw ïa ki jingheh jong ki ’riewlum hapoh kiba bun hapoh ki Jylla bapher-bapher jong ka Ri India.
Ha katei ka jingïakren, la don bun ngut kiba kren ba ka long kaba donkam ban ïoh ban ïada ïa ki rukom sumar tynrai khnang bad ha kajuh ka por ka long kaba donkam ïa baroh naduh ki bor Sorkar Jylla bad Sorkar India ban shimkhia ban kyntiew ïa ki nongsumar tynrai bad khamtam ban ïada kyrpang ïa ki khlaw ki btap bad ki um ki wah.
Ha katei ka jingïakynduh kaba la rai ban ïai bteng ki jingïakren, katei ka jingïasyllok kaba shi sngi ha ka 23 tarik Nailar, 2023 ha nongbah Delhi ka dei kaba la pynbeit da ka Parimal Foundation, ka kynhun Anamaya ha ka jingkyrshan jong ka USAID bad ha kaba la don lang ki long heh na ka tnad Ayush bad na Tribal Affairs.
Ka Mumbai City FC, ka la shah pynngat ha ka Group-D jong ka lympung AFC Champions League 2023-24, ha ryngkat bad ka Al-Hilal SFC, kaba don ïa u Neymar kum u rangïalehkai ba paw ka pyrthei.
Lah ban kdew ba ka Al-Hilal na Saudi Arabia ka la shah rem noh ha ka final jong ka AFC Champions League ha ka aiom ba la lah ha ka jingïakhun pyrshah ïa ka Urawa Red Diamonds ka club na Japan hynrei mynta ka la nang pynkhlaiñ ïa la ka kynhun da kaba wanrah ïa u khlur ïalehkai ka Brazil u Neymar na ka Paris Saint-Germain (PSG).
Ka Al-Hilal, kaba la rah haduh saw sien ïa ka nam lahduh jong ka AFC Champions League, ka la dep ban soi ruh ïa u rangïalehkai pdeng ka Serbia u Nemanja Matic, u Sergej Milinkovic-Savic jong ka Napoli bad ruh Ruben Neves jong ka Wolverhampton Wanderers.
Nalor ka Mumbai City bad ka Al-Hilal, ki ar tylli kiwei pat ki club ba la ngat ha ka Group-D ki long ka FC Nassaji Mazandaran kaba na Iran bad ka Navbahor kaba na Uzbekistan.
Ka jingpynkhalai nusip ïa ki club na ka bynta ka lympung 2023-24 AFC Champions League ka la long ha ka sngi Palei ha AFC House ha Kuala Lumpur, Malaysia.
Ha kane ka lympung ki don haduh 40 tylli ki club ïa kiba la phiah ha ki 10 tylli ki Group, ha kaba ha kawei ka group la buh saw tylli ki club.
Ïa kine ki 10 tylli ki group pat la phiah ha ki ar tylli ki Zone, kata 5 tylli ki group ha ka West Zone (ba kynthup na ka groups A haduh E) bad san tylli ki group ha ka East Zone (groups F haduh J).
Ka jingïakhun jong ka group jong kane ka lympung kan sdang naduh ka 18 tarik u Nailar.
Kawei kawei ka club kan ïakhun arsien pyrshah ïa kawei ka club.
Ka Mumbai City FC, kaba la rah ïa ka nam lahduh jong ka Indian Super League ha une u snem, kan dei ka sien ba ar ba kan ïakhun ha ka lympung AFC Champions League.
Baroh ki jingïalehkai ha la ïing jong ka Mumbai City FC kin long hapoh ka Shree Shiv Chhatrapati Sports Complex ha Balewadi, Pune.
Haduh 17 ngut ki khynnah kynthei bad shynrang jong ka Meghalaya Swimming Association (MSA) ki la mih na ka jylla ban leit ban ïashim bynta ha ka ïakop jngi ba la tip kum ka 3rd Himalayan Swimming Meet 2023 ka ban long ha ka 26 tarik mynta u bnai ha Sikkim.
Ïa kane ka lympung ïakop jngi la pynlong da ka Sikkim Ametuer Swimming Association bad kumta ka Meghalaya kan dei tang maka, ka jylla na kane ka thaiñ ka ban shah khot sngewbha ban ïashim bynta ha katei ka jingïakop.
Kine ki khynnah kiba la mih na ka jylla ha ka miet jong ka sngi Palei kin ïakhun ha ki lai tylli ki kyrdan kata ha ka Junior, Sub-Junior bad kyrdan Senior.
Ha shwa ba kin mih na Jylla, ka la don ka jingïakynduh kaba lyngkot ba la pynlong ha ka sngi Palei ha Crinoline Swimming Pool, ha kaba ki nongïalam ka MSA nalor ka jingkitbok kitrwiang ïa kine ki khynnah, ki la ai ruh ki jingtip bad jinghikai kumno ban leh ha kane ka jingïakop bad ruh ban kyntu kynpham ba kin ri ka burom ka kor.
Haba ïakren bad ki katto katne ki khynnah ki ban ïashim bynta ha kane ka jingïakop ki la pynpaw ïa ka jingsngew kmen ban shah jied ban mihkhmat ïa ka jylla.
Ki la ong ba watla kim shym la ïoh bun ka por ban pynkhreh bha ïa lade hynrei ki khmih lynti ba kin lah ban leh bha bad wanrah nam ïa ka jylla.
Katba na ka liang u President ka MSA u Bah Joe Marwein u la ong, “Ngi la jied ïa kine ki khynnah kiba long kynsai tam hapoh ka jylla bad kyrmen skhem ba kin wan shakhmat bad wanrah burom ïa ka jylla.
"U Bah Joe u la pyntip ba ïa ka jinglut jingsep baroh na ka bynta ka leit ka wan bad baroh ki jingdonkam, la bei pura beit na ka pla jong ka MSA.
“Hooid watla ka kam jngi ka la kiew bha hapoh ka jylla, hynrei ka long pat kaba eh ïa ki khynnah jong ngi ban wan shakhmat namar ngim don ïa ki standard swimming pool kiba dei ban don 50 meter, hynrei ngi don tang kaba 25 meter, kaba ngi ju ïa jngi naba ha ki jingïakop ka dei beit 50 meter," u la ong.
Ka Madan S&CC bad ka Iatyllilang Sports Club ki la khur jingjop ha ka jingïalehkai jong ka lympung SSA U-20 4th Division Football League 2023 ba la pynïaid da ka Shillong Sports Association (SSA).
Haba phai sha ka jingïalehkai ba la pynlong ha 3rd Ground MFA Turf, Polo ha ka sngi Palei, ka Madan ka la pynliem noh ïa ka Laitlulong Sports Club da 2-1 kol.
Ka jingïalehkai ka la long kaba itynnad bad ïakhaid bha ha kaba baroh ar liang ki la ïakhun tyngeh naduh kaba sdang bad dei ka Laitlulong kaba la thep kol nyngkong lyngba u Wellistar Nongbri ha ka minit ba 42 hynrei kane kam shym la pynduh mynsiem bad ki rangïalehkai ka Madan ki la ïakhun tyngeh bad tang ha ka minit ba 45 bad 47 ki la ïoh thep ar tylli ki kol, ba la thep da u Imanbha Marbaniang.
Haba phai pat sha ka jingïalehkai ba ar, ka Iatyllilang ka la pynliem noh ïa ka Mawlynrei Sports Club da 2-1 kol.
Ïa ki kol ka Iatyllilang la thep da u Melawantei Kharmuti ha ka minit ba 35 bad 35+4 katba ïa ka kol ka Mawlynrei la thep da u Heraldo Kyrsian ha ka minit ba 27.
Ka jingnang jingstad lane ka pule puthi ka long kaba kongsan tam ha ka jingim briew.
Ban lah ban leh shibun ki kam, ban biang de, ym banse ban beh ïa ka jingnang jingstad ha ka thoh ka tar ka pule puthi.
Namar ka jingnang jingstad ka long kaba donkam bha, kumta hap ban trei shitom ban lah ban rat dienkhong ïa ka jingbiet jingthem lym ruh ka jingduk.
Ban ioh ka burom bad ka nam, u briew u thaw lad thaw lynti da kumno ban ioh jingstad khnang ban ioh kup shirynïeng ïa ka.
Ba briew te u sngewthuh ba jingstad long kaba kongsan bha, kumta, watla na jingtrei kynta ruh ki shim ia ka lad ban leit sha ki skul miet ne skul step.
Nalor ka jingleit wad jingstad sha ki jaka pule, ki wad ruh ia kiwei ruh ki jingnang jingtip kata ha ki lain bapher bapher kum ha ki lain komputor, ki lain suh bad thaiñ, ki kam trei hotel, kumjuh ruh ki kam trei online.
Ka daw ba ngi pule bad pynjanai ïalade ha kiwei pat ki kam, ka long ba nyng-kong eh ba dawa ka kpoh nangta sa ka kyrdan ka burom.
Kine ki sngi ki dei kita ki sngi ka jingïakhun ha ka kyrdan ka burom.
La jingduk ka ban, ki kmie ki kpa, ki bahaïing bahasem, ki nongïarap sngewbha ki ïaleh ban pynioh ïa ka jingnang jingstad ba pura ban bit ban biang ka lawei ki khun ki kti bad kiba ju khmih ju peit.
Ba kordor bad kongsan ka pule puthi baroh ngi beh ïa ka bad pynlut la ka bor ka por.
Hynrei lada ka jingnang jingstad kumba ka die ban long kam long kumta, khamtam katkum ki jingdawa jong u briew, balei pat bun ki khun samla ki hap ban seng la ka jong ka kam watla long kaba poh tam ruh.
Lehse, kane baroh ka long namar ka jinghiran ka sorkar jylla ban pynroi ïa ki tnat trei kam kiba lah ban long ki jingmyntoi ïa ka bor ka syep ka pule puthi.
Pule te la pule shitom, hynrei ban ioh ïa kata jaka kam pat, katkum ka hok ka kyrdan pule, ym da iohi ïa kita.
Ka jingeh ka long ruh ba wat hadien ba la pyndep bad pynjanai ha ki laiñ bapher bapher ban seng pat la ki kam long kaba shitom bha namar ka jingbym biang ka pisa tyngka.
Haba man ba ki kam ki lait, kata la dei na ka sorkar kmie ne sorkar jylla u paidbah u khlem pynlehnohei ban thep ne apply ïa ki.
Hynrei kaba sngewsih pat kalong ba kiba ïakhun ne apply kim ju ioh ne shah jied.
Ba kumne keiñ ka ju don kata ka jingsngew ha u briew ba ka jingleit pule khamtam sha ki kyrdan ba heh kam don jingmyntoi bad ba u sa sdang kylla jaituh pat ha baroh ki liang.
Kumta, namar kane ka daw, khlem pep u briew u don ka jingsngew bym kheiñkor ïa ka jingpule.
Teng teng wat kito kiba la biang ha ki kam ki jam, kim dap katkum ka jingdawa jong ki, kumta ki hap ban trei ryngkat sa bad kiwei ki kam ban biang ka jingdawa jong ki.
To ngin kyrmen ba da ka jingpyntreikam ïa ka pule puthi ba thymmai ha ka jylla Meghalaya, kata ka NEP ba kan lah ban pynroi ïa ki kam ki jam katkum ki kyrdan ba ki iohpdiang.
To ïai im ha ka jingkyrmen ba bha, ba ïa ka thong katkum ka jingtrei shitom ban kynjoh.
Ha kine ki sngi, ngi la ïohi ïa khubor halor ka jingbym banse ban pynïeng ïa ki bos kiba la thied na bynta ban kit ïa ki khynnah skul harud khlaw ka Inter State Bus Terminus (ISBT) ha Mawlai Mawïong namar haduh mynta, ka sorkar jylla kam pat lah ban pynkohnguh ïa kiba bun ki kmie ki kpa kiba pha skul ïa ki khun ha nongbah Shillong ban pyndonkam ïa kine ki bos ba la tip ruh kum ki bos STEMS lane Sustainable Transport and Efficient Mobility Society.
Naduh u bnai Kyllalyngkot mynta u snem, u Myntri Rangbah Conrad K Sangma u la khap ribon ban plie ïa kine ki bos STEMS.
Hynrei wat hadien 8 bnai eiei, ym pat lah ban pyndonkam hok ïa kine ki bos namar ki dang duna palat ki khynnah kiba wan shakhmat ban shong na ka bynta ban mih na ïing ban leit sha skul bad ban wanphai biang sha ïing.
Imat lada ka long sah kumne, khlem pep kita ki bos STEMS kin sa kylla sha ki bos SARANG.
Ka jingwanrah ïa kitei ki bos STEMS ka long na ka bynta ki khynnah skul bad kumjuh ruh ki nongtrei sorkar khnang ban pynduna ïa ka jingpyndonkam ïa ki kali shimet bad ban lait na ka jingdheng kali.
Katkum ki khubor, ha ka jingshisha, ka Sorkar ka la dep wad bniah bad ïoh ïa ka jingkheiñ kaba pyni ba ki don kumba 27,000 ngut ki khynnah pule kiba wan sha ki jaka pule kiba don hapdeng ka thaiñ Laitumkhrah bad Dhankheti, bad kumba 60 na ka 100 (60%) ki khynnah ki pyndonkam da ki kali shimet ban poi sha skul bad ynda la wai skul ban leit sha la ïing.
Lada ngi peit bniah ïa kine bad lada pynshong nongrim bad ka jinglong ka jaka, dei hok ba ngin mad ïa ka dheng kali kaba man la ka sngi.
Ki surok ki khapngiah na ka jingbun palat ki kali kiba rung lut na baroh ki kyndong-kynshrot da ka jingpyrkhat ba kin poi kham kloi sha ki jaka ba ki dei ban leit.
Ka long shisha kaba itriem ban peit ïa ka dheng kali tangba ngim lah leh eiei namar wat hapdeng ka jingpyrshang jong ka sorkar ban pynduna, ka jingbym treh ban ïatreilang jong ki nongshong shnong ka long u diengpyngkiang.
Ka Shillong kan shu long sah beit kumne bad ka dheng kali kan nang jur bad kan sa poi ka sngi ba ki kali kin shu sahkut beit ha surok, khlem khih shuh shane shatai.
Kane ka mat ban pyndonkam da ki bos ban leit on bad shaw ïa ki khynnah skul ka dei kaba la ïakren la da ki phew snem mynta.
Ha ki por mynshwa, ki ju don ki bos ba leit on bad shaw ïa ki khynnah ba pynïaid da ka Meghalaya Transport Corporation (MTC).
Da ki spah ngut ki khynnah ki la pyndonkam ïa kine ki bos bad ym ju ïohsngew ïa kino-kino ki jingjia ba sniew ba kin wan hap ha ki khynnah.
Hynrei kat nang ïaid ki snem, ki jingsniew ki la nang bun.
Ngi sngewthuh ïa ka jingsngew sheptieng ki kmie ki kpa ban phah ïa la ki khun da ki bos, hynrei ha ki bos STEMS, la pynbiang ïa ki lad jingïada bad la pyndait da ki kor ki bor ki ban ïarap ban khanglad ïa ka jingshah leh sniew jong ki khynnah.
Ka sorkar kan ym leh thurmur hadien ba ka la sngap la sngew ïa ka jingsheptieng ki kmie ki kpa.
Kan hap ban buh da ki nongtrei kiba thikna bad kiba lah ban shaniah khnang ba ka kam kan ïaid beit khlem jingthut.
Shisien ba la thut, kan jynjar ïa ka sorkar ba kan ïoh biang ïa ka jingshaniah na ki paidbah.
Namarkata, ka sorkar ka la leh ïa kaba ka dei ban leh bad mynta ka shong sa tang ha ki kmie ki kpa ba kin ai ïa ka jingmynjur.
Na ka liang ki nongpynïaid skul ki dei ban wan shakhmat ban pynsngewthuh kham bha ïa ki khynnah bad ïa ki kmie ki kpa khnang ba ka jingdon jong ki bos STEMS kan ym long lehnohei bad ba ka jingthmu ba bha kan poi sha ka thong.
Katto katne bnai mynshwa, ngi ïohi ba ki la don ki khynnah kiba la pyndonkam ïa kine ki bos.
Ka i long shngaiñ shisien peit.
La katta bnai, ngi tharai ka sorkar ka la dep ban jubab lut ïa baroh ki jingkylli jong ki kmie ki kpa bad ki nongpynïaid skul bad kan ym dei shuh ban don ka jingsngew artatien ne khohñioh.
Kiba dang sngew artatien, ïa kita yn ym lah ban leh eiei.
Ngi sngewdei ban ai jingmut noh ïa ka sorkar ba kan pyndonkam ïa kitei ki bos STEMS ban leit shaw bad on ïa ki nongtrei sorkar.
Ha ka jaka ban shu set ïa ki bos sha kyndong, kan jin da la bha ban sei noh ïa ki shabar bad pyndonkam ei.
Ngim tharai ba ki nongtrei sorkar kin don jingartatien halor ka jinglong shngaiñ jong kine ki bos namar ki dei kiba la heh la san suda.
Lada ki nongtrei sorkar kim treh ban shong, ka sorkar ka dei ban pynjari da ki kyndon kiba tyngeh pyrshah ïa kita.
Ngi dei ban sngewthuh ba lada ngim ïatreilang halor kane ka bynta, ngin shu kut tang ha ka jingkhñium halor ka dheng kali.
Kumno kan ym dheng lada ki don 50 tylli ki kali shimet kiba leit shaw skul ha ka jaka ban don beit tang da kawei ka bos ka ban kit ïa kita ki 50 ngut ki khynnah? Ngim don hok than ban kynthoh ïa ka sorkar halor ka dheng kali lada ngim wan shakhmat ban ai ïa ka jingïatreilang.
Kiba kwah ïa ka jingkylluid, ki dei ban phah ïa ki khun da kitei ki bos.
Ynnai ap ïa kiwei namar kat nang ap, katta ka dheng kali kan nang jur bad kita ki jingkhñium kin shu sah ha ka jingkhñium.
Ki rangïalehkai jong ka kur A’gitok bad ki ‘thei ïalehkai jong ka kur Mrong, ki long artylli ki kynhun kiba la ïoh ban rah mynta ka snem ïa ka nam lahduh jong kawei na ki lympung ïalehkai phutbol jong baroh ki kur ki jait jong ka rilum Garo, ïa kaba la tip kum ka 1st Women’s bad 3rd Men’s Inter Mahari 2023.
Ïa kane ka lympung ïalehkai la pynlong da ka jingïatreilang ka ophis u District Sports Officer, ka ophis jong DC bad ka District Football Association.
Ïa ka final jong kane ka lympung la pynlong ha ka 19 tarik mynta u bnai ha PA Sangma Stadium, Tura, ha kaba na ka liang ki shynrang ka kur A’gitok ka la rah ïa ka nam lahduh hadien ba ka la lah ba kan pynliem noh ïa ka kur Te’gitde, katba na ka liang ki kynthei ka kur Mrong ka la lah ba kan pynliem noh ïa ka kur Mangsang, ka kynhun ïalehkai jong ka kur Bolwari bad Cheran ki la ïoh ba kin rah ïa ka nam Best Discipline Team.
Ha kane ka kynti ha ka liang ki kynthei, ki kur ba la poi ban wan ïashim bynta ki long haduh 19 tylli bad na ka liang ki shynrang ki kur ba la ïashim bynta ki long 39 tylli.
Ïa kane ka lympung ïalehkai la plie da u Speaker ka ïingdorbar thawaiñ ka jylla u Thomas A Sangma ha ka jingïadon lang ki MDC ka GHADC.
Ha ka sngi kaba kut u kongsan dei u Myntri Rangbah ka jylla u Conrad K Sangma bad sakhi lang da kiMLA jong ka Mahendraganj, Selsela, Chokpot bad ki MDC ka GHADC.
Ki khusnam kiba la sam ha kaba kut ka final jong kane ka lympung ka long ba ka kynhun kaba rah ïa ka nam lahduh, ki la ïoh ban khur ïa ki takma (medal) ka trophy, u Sniang, 50 kilo u khaw, u slasha, shini, musla, mluh, piat, rynsun, sying, pathaw, umphniang bam, phan, shynrai ryngkat bad ka song pisa kaba long 30 hajar ïa ki shynrang bad 20 hajar na ka bynta ki kynthei.
Haba phai sha ki khusnam shimet, na ka liang ki kynthei ka nam Best player ka leit sha ka Nakatchi M Marak na ka kynhun ka Mrong Mahari, Best goalkeeper Nokame M Marak ka Mrong Mahari bad ka nam Highest Scorer ka leit sha ka Santila M Sangma na ka Mangsang Mahari.
Na ka liang ki shynrang pat ka nam Best Player ka leit sha u Bardy A Sangma ka A’gitok Mahari, Best goalkeeper Jayang T Sangma ka Te’gitde Mahari bad Highest Scorer sha u Chekam Tangrik B Marak ka Bolwari Mahari.
Ka khusnam ïa kne baroh ka long ka trophy bad uwei u syiar ryngkuh.
Wat la ïa ka Crinoline Swimming Pool kaba don ha Malki la tei da ki ‘Dohlieh’ naduh ka thma bah ba-ar jong ka pyrthei  hynrei haduh mynta ka Sorkar Jylla kam pat lah satia ban shna ïa ka ‘Standard Pool’ kaba heh 50 meter.
Kumta na ka liang ka sorkar jylla ka la thmu pat ban pynkylla ïa katei ka pung jngi sha ka Officer Club ne ka Resort.
Ha kaba ïadei bad kane ka jingthmu bad ïoh sngew khubor, na ka liang ki nongïalam ka Meghalaya Swimming Association (MSA) ki la pynpaw ka jingsngew bynñiaw bad jingsngewsih, da kaba pynpaw ba lada ka long ha kata ka rukom, kan long ka jingduhnong kaba khraw ïa ki riew ieit jngi bad khamtam lei ïa ki khynnah kiba ju leit ïashim bynta ha ki jingïakop bapher bapher.
“Ngim sngewtynnad satia ïa ka jingleh sorkar.
Ngi la peit bad pynïaid ïa kane ka pung jngi la bun phew snem bad ha kaba bunsien ngi la ïatakhuh bad ka sorkar bad mad bun ki jingeh.
Haba ngi la leit sha ki jingïalang ba la khot da ka sorkar, ngi ïohi ba ka don ka jingthmu ban pynpra biang ïa kane ka pung jngi bad ban tei da ki building kiba jrong," la ong u President ka MSA Bah Joe Marwein haba kren sha ki lad pathai khubor ha ka sngi Palei.
“Lada ka ïaid ha kane ka rukom, kan shim por da ki 4 ne 5 snem ban pynbit pynbiang bad tei ïa ka pung jngi bad kane hi kan wanrah ka jingduhnong kaba khraw ïa ki nongjngi ka jylla jong ngi, khamtam ïa ki khynnah kiba ju hikai bad pynkhreh ïa lade haba leit shim bynta sha ki jingïakop bapher bapher," la ong u Bah Joe bad pynkynmaw ruh ba ha u snem 2022 ki la dep ban ai jingthoh sha u Myntri ka tnat ïalehkai ban pynsangeh shwa ïa kane ka jingthmu.
“Lada ka Sorkar ka ïaid shakhmat ban pynkylla sha kiwei pat ki bynta ïa kane ka pung jngi, kum ka association ngi dawa ba ka dei ban pynshna noh da kawei ka pung jngi kaba 50 meter lym kumta ngin pyrshah beit, katba kam pat lah ban ai da kawei ka pung jngi," u la ong.
Lah ban pynkynmaw ba na ka liang u Myntri ka tnat ïalehkai ha ka sorkar MDA-I, u la dep ban pynbna ban shna noh kaba 50 meter ha JN Stadium Complex, hynrei kane ka la shu kut noh tang ha suiñ, watla ka la pynkmen shipor ïa ki nongjngi ka jylla khamtam ïa ka association.
Bun ki khynnah ki la kiew ha ka jngi, kumta na ka liang jong ka association shen kan sa ïakynduh biang ïa ka sorkar ban ai jingthoh ban dawa sangeh ïa kata ka jingthmu katba ym pat ïoh ka pung jngi ba 50 meter, naba kane ka pung jngi kam dei tang ka jaka ai jinghikai ïa ki khynnah hynrei ka long ruh ka jaka kaba ai jingkoit jingkhiah namar ka jngi ka dei kawei na ki dawai kaba paka tam ban sumar ïa ki jingpang kiba bun ha ka met ka phad.
U Bah Michael Syiem ruh haba ïathuh ïa ka khana lyngkot halor katei ka pung jngi, ba la tei da ki ‘Dohlieh’, u la ong ba ha kane ka pung la bun kiba wan jngi bad kaba la kylla long ruh ka jaka ai jingkoit jingkhiah ne kum kata ka health club.
“50 snem naduh ba ki ‘Dohlieh’ ki la shna ïa kane ka pung jngi, kaba sngew synei pat ka long ba ka Sorkar haduh mynta kam pat don ne shna wat tang kawei ruh ka pung jngi kaba paka, katba haba phai pat sha kiwei ki jylla jong ka ri, la ïoh ban sakhi ba ki la tei bun tylli ki pung jngi," ong u Bah Michael.
Ka Khadsawphra College, Mairang, ka Ri-Bhoi College, Shillong College bad ka Shillong Commerce ki la khur jingjop ha ka lympung ïalehkai phutbol ka NEHU Inter College Football (Men) Tournament 2023 kaba la long ha ka sngi Palei ha madan ïalehkai ka SAI ha NEHU.
Haba phai sha ki jingïalehkai, ha ka jingïalehkai kaba nyngkong, ka Khadsawphra College ka la lah ban pynliem noh ïa ka Shangpung College, Shangpung da 3-1 kol.
Ka jingïalehkai ka la long kaba itynnad bad kaba la pynshongshit bha ïa ki nongkyrshan na baroh ar liang.
Ha kawei pat ka jingïalehkai jong kane ka lympung, ka Ri-Bhoi College ka la lah ban pynliem noh ïa ka Khrawsing Christian College, Mawngap da 3-0 kol.
Katba ka jingïakhun hapdeng ka Shillong College, Shillong pyrshah ïa ka Jaintia Eastern College, Khliehrait ruh ka la long kaba itynnad bad kaba biang bor bha hynrei ha kaba kut, ka Shillong College ka la jop ïa kane ka jingïakhun da 3-0 kol.
Ha ka jingïalehkai kaba khatduh jong kane ka sngi, ka Shillong Commerce College, Shillong ka la lah ban pynliem noh ïa ka BBS College, Shillong da 5-0 kol.
Ki jingïalehkai ki ban long pat ha ka 25 tarik mynta u bnai, kata ha ka bynta kaba-ar ne Second Round, ka St Anthony’s College, Shillong kan ïakhun pyrshah ïa ka Ri-Bhoi College, Nongpoh, ka Sohra Govt.
College, Sohra kan ïakhun pyrshah ïa ka Morningstar College, Shillong bad ka Seng Khasi College kan ïakhun pyrshah ïa ka Union Christian College, Umiam.
Kane ka Shnong Tyngnger ka don shaphang shathie Sepngi na ka Nongbah Shillong kumba 86 Kelometre eiei ha ka lynti (surok) Shillong – LAWBAH – ka dei ka Elaka – Wadadar – jong ka Shella – Confederacy.
Kane ka shnong ka la long kawei na ka shnong ba la rim bha jong ka thaiñ Riwar Sepngi – Kumba ka paw na ki dak ki shin kiba long ki param – hyndai.
Kum ki Nala ki Kharai ba heh kiba don ha ki rud ka Shnong – kiba dang don haduh kine ki sngi – naba ka jingdon jong kine ka kharai.
Ka ïarap ïa ka jingshong shngain ka Shnong na ka Jingwan hiar thma ki nongshun khamtam ha ka por mynmiet.
Bad ha ka jingiaid lynti jong nga kum u Nongthoh ha kiba bun ki Shnong ka ri Khasi ym shem koit ha kiwei pat ki jaka ka sah pateng ka Parom – kum ki Krem.
Ba Iphylla – ki Kshaid ba noh Rymphum ha ryngkat kitei ki Kharai bad bun kiwei pat kiba kane ka shnong ka don ia ka ban ianujor bad kiwei pat ki jaka ha ri Khasi ha ka Originals ym kumba ka long mynta.
To bun ki duplicate suda haman la ki jaka – Kine kiei kiei kiba don ha ki rud Sawdong.
Kane ka Shnong – Ngan – wan – rah – shakhmat – na ka bynta ki nongpule ban ïa  peitmat.
Khamtam na ka bynta.
Kito ïa kiba la pynkha ha kane ka shnong :-(A) Ka JINGLONG KA JAKA :- Kane ka Shnong ka long ha them ba kham long – kynjang khyndiat – kam da long shuh kum kiwei pat ki shnong Riwar ha kaba la don katto katne ki Kshaid ba noh Rymphum ha ki rud ki shnong ba ithiang ban peit kumjuh ki krem ba don khana pateng ban ïathuh ha ka mynta – (b) Ki Kshaid – Ki Kshaid kum ka Kshaid Mawklor – Ka Kshaid – Masyntem – kumjuh ka Kshaid Tlong – Wei – bnoh kaba ïa syriem kum ki Kshaid kiba don ha kiwei pat ki ri ka pyrthei.
Ki Kshaid ban oh rymphum kum u Shñiuh – Khlieh – Ka Ka Kshaid – MAWKLOR.
Kaba ïa Syriem dur bad ka Kshaid – ANGEL Fall ha VENEZUELA.
Ka South America – Ka Kshaid – M awklor kaba mih na ki ranap lum Ka JANIOW – Laitsohum – Ka bym ju rngad ba baroh ka Saw – aiom (B) Ka Ktien – Ka Sur  :- Ka Ktien kaba ki ïa  Kren ka long kaba eh ban sngewthuh ba wat kiba ju ïa kynduh – barabor ruh – lait tang kito ki para marjan Shnong ki sngewthuh – namar ba ym ioh pynrung ïa ka Kyntien ha ki dak thoh – hoid ha shisha ki don katto katne kiba long ban kren ne thoh – hynrei kiba bun te shitom ban toh – wat shitom ban thoh ba wat ki trai shnong ruh namar ym don dak thoh ban pynwan bad ha ka jingïaid lynti jong nga nga shem ba ka ktien ki nong MARSKUIN ka la syriem ha ka rukom ñiew.
Kumjuh ka rukom kren hynrei ym baroh ki kyntien.
(c) Ka Jingngeit – Ka niam – Naduh ka por ka jinglong khynnah kum u nongthoh ka shnong Tyngnger ka don tang 2 (ar) Ki kynhun Balang kata ka Balang Presbyterian bad ka Balang Trumpet (ne) Balang U Blei – kohnguh ki khyndiat jong ka niam rim bad katkum ka jingiathuh khana pateng jong I Paieid ong ngi I (Late) Rojoral Lyngdoh.
I ong kumne ba ha kata ka por ka jing-long khynnah jong I (Paieid) ym pat don Khristan ha shnong Tyngnger ba wat ha ki Shnong ba marjan ruh bad ba la ju wan pynlong lyngba jingïaseng ïalap kiba na ka Shnong Shella bad haba pynlong jingïaseng la ong Ba la put da ka Song kumba tied baje mynta kane ka song ka dei ka Reng jong u BONKURU ba khot ki reng Tyngnger kata ka reng jong u muid (ne) Shynreh namar ba ha kata ka por ym pat don baje ban pynsawa la ong ba kine baroh kila jia long ha shuwa ka snem 1896 – kata shuwa u Jumai Bah jong u snem 1897.
(d) KA REP KA RIANG :- Ka jingrep ba kongsan jong ki nong shong shnong naduh myn ha kata haduh ka por mynta ki long u Sohmrit khlaw kumjuh u kwai tympew bad dei lyngba kine ka jait jingrep ba la pynlah ia ka longïing ba iohi jngai ban phah skul pule ïala ki jong ki khun na ka bynta ka lawei jong ki wat la kata ka jingioh na kine ka jait jingrep ka duna ka jingmih.
Nalor kitei ki jait jingrep mynha kata ka por haduh ka por ka jinglong khynnah (u Nongthoh) la don ruh ka jingrep ïa u Sohniamtra uba kane ka shnong ka pynmih uba long uwei na ki mar rep ba la ju pynïaid Iew sha East – Pakistan (Bangladesh mynta) Lyngba ka Iew Phali ha Shella ïa kaba nga la kynmaw ba ngi ïa kot Sohniamtra na bri Tyngnger sha hat phali ha Shella.
Bad katkum  ka jingiathuh khana (ka hyndai ba ong ki nong Tyngnger) da i paieid jong ngi I (Late) Rojorai Lyngdoh I ïathuh I ong ba ïa ka Iing MANE Presbyterian kaba dang don haduh mynta ha Rynghaw (Pynshna) da ka Peisa kaba mih na kaba ïakit ïa synñiang man la ka Rympei ïeng na kaba dei ïa u Sohniamtra – kaba long tang kumba 700 (hynñiew) spah tyngka ei ei (B) ha ka por ka jinglong khynnah ngi kynmaw ba ka dor u Sohniamta 8(phra) tylli shi tyngka(1/8).
La shisha haba pynshongdor bad ka mynta long kum ka jingphohsniew  bad ba ym lah ban mutdur ruh hynrei mano ba tip ba I (Late) Revd.
T.
Rodborn – I ioh tulop kum u nonghikai skul tang kumba Rs 14 (khadsaw) tyngka shibnai kata ruh haduh u snem 1922.
KI UNIT :- Ka ba kham sngewtynnad bad sngew thamula bad kaba long shisha hi ruh kata shaphang kata ka NIANGROP bad u Thawla kaba ki nong Tyngnger ki tip (a) KA NIANGROP – Kane ka long kawei na ki Tamasa ba sngew samut jong ki khynnah ha ka por janmiet kata tang ha iwei I samoi jong ki Saw (4) Aiom – kumba ong ha ka sur ba rwai – AIOM SOMOI KINE la JAN POI.
Kumba Deng ksiar bad Soh Pilaw.
Ka ktien Tynrai ki nong Tyngnger mano ba lah ban iohsngewthuh kane ka Nongrep, ka ia syriem ïa ka niangkongwing tang ba ka kham rit ka met.
Ka jingmad haba bam ka iasyriem ïa ka Kber ka kham bang ban shu syang kane ka niangrop ka ju wan mih tang ha ka por synrai bad la ju ioh ban kem ïa ka tang ha ka por jan-miet da kaba pyndonkam da ka 2 (ar) tylli ki kynja siej ba la shna khnang ia ka ban ïa patied (pyniashoh) kumba ïashoh kawei halor kawei pat ha kata ka sur haba pyn-ïashoh ïa kita ki 2 (ar) tylli ki siej ka long thik kumba pah kane ka Niangrop Khrik dik khrik dik da kaba sieh da u kynja dieng ba don sla, abd ba pynia pduh ïa kine ki 2 (ar)tylli ki siej khlem sahngeh (Non stop) kumba khot ïa kiba kin wan sha kata ka jaka ba don kata ka jingsawa – khrik dik khrik dik ba ynda la wan ban dem ha uta u dieng ba la sieh sa shu kem ïa ki long thik kumba leit riam sim da u Simpah ia ka ban iohsim tang ba ka jingtied ïa kita ki 2 (ar) tylli ki siej ka dei ban bteng beit namar tang shu sahneh (stop) ka hier noh ym ioh kem shuh namarkata dei ban iadon 2 (ar)ngut uwei u nongtied bad uwei u nongkem lada tang marwei ym ioh niangrop namar ki sted bha ruh ïa ka ban her tang shu sahnguh (stop) ka tied bad ha kata ka por ba pynïashoh (pdiah) ïa kita ki 2(ar) tylli ki siej la pynsawa da kine ki kyntien ba kin wan kine ki nongrop da kaba ong kumne NIANGROP NIANGROP to da wan dih snam ba la ïap u thawla ha pyndiam u kthaw Jiwan, u thawla u long u jingpyntieng ïa ki khyllung ki khynnah haba ki ïam khamtam ba kmen bad la ju ong Wat ïam ba ioh wan u thawlo.
Ki Krem Maw :- Kumba la kdew shakhmat shaphang ki krem maw ba iphylla kum u Maw – synrang  ka long bad kumjuh ka Maw Sohtliet (lane) Mawlymbit ka ba long ki Original Sohnam ba dang sah haduh mynta.
(a) U Maw Synrang ka lang (ne) Synrang Ka lang :- Une u Synrang u don shaphang shatei na ka shnong u long dur  tylli mlun kumba dem ka blang ha madan u don 2 (ar) tylli ki thliew kiba long kum ki jingkhang kawei kaba khamheh bad kawei kaba kham rit kaba kham heh ka long ha pdeng bad kaba kham rit sha khliehKi  Krem – Balei la khot Synrang Kalang  Synrang :- Jingmut ka jaka rieh ban lait na u slap ka lyer kumjuh na ka jingma KALANG – Ka blang namar ba rieh ka blang hangta namarkata synrang ka long jingmut ka jaka rieh ka blang ka khana hyndai ka ong ba mynha kata ka por la don kawei ka mrad khlaw kaba  heh kat u khla kaba iasyriem dur ïa ka blang kaba ju wan mih shapoh shnong ia ka ban pynïap ia ki jingri kum ki syiar ki sniang bad ka da rong artad sha ka jaka soh ka jong ka Te haba la ïa buddien bad behthong ïa ka ka la phet ia ka ban rieh hapoh uto u synrang bad kumta la ioh ïa ka ban siat bad pyniap ïa ka ha kata ka jaka bad dei na kane ka daw ba la khot ïa uta u Mawsynrang u Synrang ka long namar uba rieh kata ka blang(b) U Mawsoh tliet – Une u jaitmaw uba long synrang uba long madan u kham don ha ka jaka harud ki wah namar ba kine ki jait jingthaw ruh ki kham sngew tynnad ban den ban sahmiet ha ki jaka harud ki wah kine ki tliet (ne)Lymbit ki dem ki snoh ha uta u Mawhoh kumba sah ki kynja soh ha u diengsoh ïa kaba ki nong tyngnger ki khot ki Tliet ba sohkum ki ryngup soh ha u dieng mynsngi k idem ki snoh janmiet ki mih ban wad ban na kane ka daw ïa kata ka jaka ba dem ba snoh kine ki jingthaw ha kata ka maw la khot kyrteng ka Mawsohtliet ïa kiba nga la iohi hi kum u nongthoh – ïa ki jaka ha kaba nkine ki jingthaw ki dem ki snoh (i) kawei ka don shaphang shatei sepngi na ka shnong ha ka jaka ba khot ka Mawkynsai bad kawei(2)ka don shaphang sepngi ha ka jaka ba khot Saishiap – Kine ki jaka ki don harud ki wah kumba la kdew sha khmat bad la shem ba kine ki jait jingthaw ki kham sngewtynnad ban don ban snoh ha ki maw ba long madan kiba don harud ki wah (NB) ki Tliet (ne) lymbit ki ïapher na ki longbadur ha ki rukom bapher‘KA JINGKYNTHOHDei lyngba ka jingiohi jngai jong ki longiong bapher ka ne ka shnong ba wat ka jingioh ka duna la wan na ki mar rep la ïaleh shitom ïa ka ban phah skul pule ïala ki khun jong ki bad la shem haduh kine ki sngi kiba mynta ba kane ka shnong ka la pynmih ïa shibun ki nongtrei.
Ki bor pyniaid ka France ha ka Sngi Ba-ar ki la iathuh ba uwei u khynnah 10 snem u la shah siat iap ha kawei ka jingjia kaba la suba ba dei ki kam thombor jong ki runar khaïi drok ha ka thaiñ Shathie jong ka shnong Nimes hapoh France.
Utei u khynnah u don hapoh ka kali ha ryngkat bad u mama jong u, katba ki dang iaid lyngba ia ka thaiñ Pissevin jong katei ka nongbah, ha kaba ki la kynduh ia katei ka kynhun ki runar bad ki la shah thombor ha ka por kumba 11:30 jong ka miet Sngi Nyngkong.
Ki bahaiing jong kitei ki 2 ngut, ki iathuh ba na ka liang ka iing, ki ju iadei kam ne iadon bynta eiei bad kitei ki kynhun runar bad ym don ruh kiba ngop ha utei u jingdih na ka iing jongki.
Hynrei ka dei ka jingsniew bok jongki ba katei ka leit thaw jia ha ka por ba kitei ki 2 ngut ki leit poi iaid lynti na katei ka jaka ha katei ka por.
Ki pulit ki dang wad bniah ban ioh pynithuh ia kitei ki runar kiba don kti ha katei ka jingjia bad ban ioh kem noh ruh ia ki ha ka por kaba biang.
Ki bor pyniaid ka Orange County ki iathuh ba 4 ngut ki briew kythup ia u nongsiat, ki la khlad noh hapdeng ka jingiasiat ha ka jaka leh kmen hapoh Orange County jong ka nongbah California.
La ong ba 6 ngut kiwei pat ki la mynsaw jur hadien ba utei u nongsiat ha katei ka jingjia u la synreit kuli naphang ha ka jaka leh kmen ‘Cook’s Corner’ kaba don ha Trabuco Canyon jong ka Orange County.
Hynrei, ki pulit kim pat shym la ai jingpynshai halor kumno utei u briew u leit poi sha katei ka jaka bad kaei ka daw kaba pynlong ia u ban synreit kuli naphang ha katei ka jingjia.
Haba iadei bad kane, ki pulit ki dang bud dien bad wad bniah halor kane ka jingjia, da kaba wad ia kito kiba don ha katei ka jaka kum ki nongsakhi bad ban ioh tohkit ruh ia ki halor ka sdang- ka kut jong katei ka jingjia.
U nongseng jong ka Nationalist Congress Party (NCP) u Sharad Pawar, ha kaba ka seng jong u ka la shah ktah jur na ka jingïapait kaba la long ha u Naitung ha Maharashtra, un sa ai jingkren ha ka jingïalang paidbah ka ban long ha Kolhapur ha ka sngi Thohdieng, kata mynta ka sngi, kaba long shi taïew shwa ka jingpynlong ïa ka jingïalang jong ka kynhun ka liang pyrshah ka INDIA ha Mumbai, la ïathuh ka kynhun jong ka seng jong u.
Naduh ka jingpynibor pyrshah u pyrsa jong u u Ajit Pawar, uba la leit ban pynïasoh bad ka sorkar BJP bad ka Shiv Sena ha u bnai ba la lah bad ïohlong Symbud Myntri Rangbah, u nongïalam jong ka seng NCP u la pynlong ïa ki jingïalang paidbah ha kiba bun ki bynta jong ka jylla.
U la ai jingkren ha ka jingïalang paidbah kaba la long ha ka 17 tarik, Nailar ha Beed distrik, kaba long ka shnong jong u nongïalam ka seng NCP jong ka kynhun u Ajit Pawar bad u Myntri jong ka Cabinet u  Dhananjay Munde.
Ha ka jingïakren bad ki nongthoh khubor, u nongaiktien jong ka seng NCP kaba dei ka kynhun jong u Sharad Pawar u Mahesh Tapase u la ong,“U Sharad Pawar un sa ai jingkren ha ka jingïalang paidbah ka ban la long ha Kolhapur ha ka sngi Thohdieng kata ha ka 25 tarik, Nailar.
Un sa ai jingkren ruh ha Jalgaon bad Pune distrik.
"Na ka liang jong u nongaiktien jong ka seng haduh mynta um pat ïathuh ïa ki tarik na ka bynta ban pynlong ïa ki jingïalang paidbah ki ban pynlong ha kine ki ar jaka kata ha Jalgaon bad Pune distrik.
Ki bor pyniaid ka Mexico ha ka Sngi Balang ki la pyntip ba 16 ngut ki phetwir na Mexico bad uwei na Venezuelan ki la khlad noh hapdeng ka jing iatyngkhuh kali ha ka phang pdeng jong  ka Mexico ha ka Sngi Ba-ar.
La ong ba napdeng jong 52 ngut ki pasenjar kiba shong ha katei ka bos ba don kitei ki phetwir, 10 ngut ki dei na Venezuela bad kitei ki phetwir ki dang dep pynbiang ia ki kot- ki sla ban leit rung sha United States da ka rukom kaba dei, ym kumba ju leit rung be-aiñ da kiba bun ki phetwir.
Kumba 36 ngut ki pasenjar kiba shong ha katei ka bos ki la mynsaw bad la pynkit ia ki sha ki hospital bapher kiba don ha katei ka nongbah.
Kane ka la jia hadien ba katei ka bos ka la iatyngkhuh bad kawei pat ka trok ha katei ka phang pdeng jong ka Mexico bad kumta ki bor pyniaid ka Mexico ki la pyntip ba ia ka met jong kitei kiba khlad yn sa iarap ban pynpoi noh sha Venezuela, kaba long ka jaka ba ki shong- ki sah.
Ki shipai ïada khappud ki la nang bteng ban pynjur ïa ka jingpahara ha ki bynta khappud kum shi bynta ban khanglad ïa ki bar ri ba kin wan ban khaïi ïa u drok bad kiwei pat ki jingdih pynbuaid sha kane ka ri.
Kane ka la long shi sngi hadien ba ka kynhun ba ju ïakhun pyrshah ïa u drok ka Special Task Force (STF) jong ki pulit ka Punjab ki la pynpulom ïa ka jingthmu khaïi ïa u drok da kawei ka kynhun da kaba kem ïa ki lai ngut ki dkhot jong ka ha ka shnong Mehimad Mandra kaba don ha Amritsar distrik ha ka sngi Balang.
Ki pulit ki la ïoh ban kurup kumba 41kg u Heroin ba la khaïi da ki na Pakistan lyngba ka wah Ravi.
Ïa kine kiba la shah kynnoh la tip kyrteng kum u Agyapal Singh, 27 snem, jong ka shnong Ghumrai, u Ranjodh Singh, ba la tip ruh da ka kyrteng kum u Rana, 26 snem, jong ka Mehimad Mandra, bad u Sandeep Singh jong ka shnong Panjgrain kaba don ha Amritsar distrik.
Ha kaba ïadei bad ka jingai jingkren ha ka jingïalang bad ki nongthoh khubor ha Amritsar, u Assistant Inspector General (AIG), STF, u Mukhtiar Rai u la ong, “Ka kynhun jong ngi ba la lamkhmat da u Deputy Superintendent of Police (DSP) u Vawinder Mahajan ka la pynlong ïa ka jingpyntreikam na ka bynta ban pyntroiñ ïa kane ka kynhun jong ki nongkhaïi drok kiba la treikam da ka jingïarap jong ki nongshong shnong jong ki nong Pakistan na ka bynta ban khaïi ïa u Heroin na ki bynta khappud.
"Ha ka por ba la don ka jingpyntreikam, la ïoh jingtip ba u Agyapal, uba long u snar nongïalam jong ka kynhun ki nongkhaïi drok, ha ryngkat arngut kiwei pat ki nongïarap ki la ïoh ïa ki song jong u Heroin na Pakistan, ha kaba la buh ha ka shnong Mehimad Mandra.
Ha ka por ba dang jur bha ki kynrum-kynram kiba la mih ha kaba ïadei bad ka um na ka wah Cauvery sha Tamil Nadu, u Myntri Rangbah jong ka Karnataka u Siddaramaiah u la khot na ka bynta ka jingïalang jong baroh ki kynhun jong ki seng ha Vidhana Soudha ha ka sngi Balang.
Ha kane ka jingïalang, ki seng ka liang pyrshah ki la batai shai halor ki jinglong jingman kiba la mih ha kaba ïadei bad kane ka bynta, kynthup ha kaba ïadei bad ka jingïakhun katkum ki kyndon aiñ hapoh Supreme Court.
Ha ka por ba la don ka dorbar, u Myntri Rangbah u Siddaramaiah u la batai shai shaphang ka jingthmu jong ka sorkar ba kan thaw ïa ka kynhun nongmihkhmat jong baroh ki seng bad ban leit ïakynduh ïa u Myntri Rangbahduh u Narendra Modi ban ïakren halor ki jingeh kiba mih na ka jingïapher jingmut hapdeng ar tylli ki jylla, kata hapdeng ka Tamil Nadu bad ka Karnataka.
Ki nongmihkhmat kiba la ïashim bynta ha ka jingïalang ki kynthup ïa ki Myntri Rangbah barim kiba kynthup ïa u Gowda, bad u Jagadish Shettar.
Shuh shuh la ïathuh ba kiba bun ki dkhot jong ka Members of Parliament (MPs) ruh ki la ïashim bynta ha ka jingïaphylliew jingmut.
Ka la don ka jingpynpaw paidbah ïa ki skhim ba la wanrah da ka sorkar kmie hapoh ka jingïalam jong u Myntri Rangbahduh u Narendra Modi ki ban ai jingmyntoi bad ki rukom pyntriekam lyngba ki lad phah khubor jong ka Bharatiya Janata Party (BJP) ha kaba ïadei bad ka jingpynkhreh na ka bynta ban pynlong ïa ki ilekshon ha Rajasthan ki ban sa long kham hadien jong une u snem, la ïathuh ki nongïalam jong ka seng.
Ki ilekshon ki ban long ha ki san tylli ki jylla, ki kynthup ha Rajasthan, ha kaba la antad ba ka la don da kumba 15% ki nongshong shnong bad la khmih lynti ba kan sa trei borbah ha kaba ïadei bad ka jingdon jong ka ilekhson ha u 2024.
U nongïalam jong ka seng BJP u B L Santosh, uba la pynïaid ïa ka Workshop na ka bynta ki lad phah khubor ha ki distrik ha Rajasthan, u la wer ba la dei ban pynlong ïa ka jingkhmih bniah, ka jingtreikam kaba khlem sangeh bad ka jinglah ban jubab ïa ki jingkylli ba bun ha kaba kine baroh ki la long ki bynta kiba la hap ban ïakhun na ka bynta ban wanrah jingjop ïa ka seng.
Kum shi bynta ban bteng halor ka jingthmu ban ïakhun pyrshah ha kaba ïadei bad ka jingkhaïi ïa u drok,  ka Directorate of Revenue Intelligence (DRI) ka la kem ïa uwei u nongleit jingleit uba dei u nong Kenyahas  haba ki la lap ba u la rah ïa u Cocaine ha IGI Airport, New Delhi, la ïathuh ki heh jong ka kynhun.
Uwei pat u nong Kenya uba dei ban shim ïa utei u drok ruh u la shahkemlang kham hadien ha Mumbai, la ïathuh ki heh ka kynhun DRI.
“Haba la pynlong ïa ka jingtohkit, u nongleit jingleit uba la poi na Nairobi ha ka sngi Ba-ar, u la kyntait ba u la rah ïa ka song jong u drok.
Ha kaba ïadei bad kane, haba ki heh ka kynhun ki la pynlong ïa ka jingwadbniah na kawei ka synduk thep tiar ki la lap ïa ka song jong u Cocaine ha kaba la antad ba u la don ïa ka jingkhia kaba 1,698 gram bad kumba la antad la ong ba u la kot sha kumba T.
17 klur ha ka ïew bar ri," la Ong ka jingthoh ba la phah da ki heh ka kynhun.
U Myntri Rangbah jong ka Uttarakhand u Pushkar Singh Dhami u la ong ba ki jinglong jingman kumba ka paw ha ka jylla na ka daw jong ka jingwan hap jong u slap uba jur ka la wanrah ka jingduhnong kaba khraw ha kaba ka la long da palat T.
1,000 klur.
“Ka jingwan hap jong u slap uba jur ha kane ka aïom Lyiur ka la pynjulor bun ïa ki jingthung jingtep, ka la rat naphang ïa ki surok, ki jingkieng, ki ïing bad ki sem jong ki jingri jingdup bad ruh ka la shim ïa ka jingim jong kiba bun ki briew bad ki jingri.
Ki jingdon jingem kiba la kot sha palat T.
1,000 klur ki la julor ba duh lut bad ka jinghap jong u slap ka dang ïai bteng," la ong u Dhami ha ka jingïakren bad ki nongthoh khubor hadien ba la don ka jingïakren bad ïaphylliew jingmut halor ki jinglong jingman hapoh ka jylla na ka jingwan hap jong u slap.
U la ong ruh ba shen yn sa pyntreikam ïa ka skhim ban wanrah da ka sorkar jylla na ka bynta ban ai jaka sah shipor ïa ki briew kiba la shah ktah jur bad ban ai ki jingsumar ïa ki khynnah kiba la duh noh ïa ki kmie ki kpa jong ki na kiba bun ki daw kiba la mih na ka jingjur slap ha Uttarakhand.
Ka kynhun na ka sorkar kmie ka la dep ban pynlong lypa ïa ka jingleit jurip bniah bad kan sa ai ïa ka jingbatai kaba bniah ha kaba ïadei bad ka jingmang jingïarap halor ka jingduhnong ba la long na ka jingshah thombor ha ki bor ka mariang, la ong u Dhami.
Kum shi bynta ban ai jubab halor ka jingkylli ha kaba ïadei bad ka jingnang bun jong ka jingleit jong ki nongjngohkai pyrthei ha ki nongbah jong ka Uttarakhand, u la ong ba ki heh ba dei khmih halor ki jingshah pynjulor kiba mih na ki jingthombor jong ki bor ka mariang ki la dep ban khmih bniah ïa ki jaka sor kiba don bun ki nongjngohkai pyrthei.
Ka sorkar Punjab ha ka sngi Balang haba ka la ïohi ïa ka jingïai bteng jong ka jinghap jong u slap ka la pynbna ban khang ïa baroh ki skul kynthup jong ka sorkar, kiba la shah ithuh ha ka sorkar bad ki skul jong ki riewshimet ha ka jylla haduh ka 26 tarik, Nailar namar ka jingshlei um kaba la long na ka jingïai bteng jong ka jinghap jong u slap uba jur.
Ha kaba ïadei bad ka jingpynbna halor kane ha ki lad phah khubor, u Myntri jong ka tnat pule-puthi u Harjot Bains u la ong, “Baroh ki skul ha Punjab kin sa khang haduh ka 26 tarik, Nailar.
Hadien ka jingwan hap jong u slap uba jur ha Himachal Pradesh bad  Punjab, kaba la wanrah ïa ka jingshlei um kaba jur ha kiba bun ki thaiñ, la rai ban khang noh ïa baroh ki skul haduh ka 26 tarik, naduh ba la pynbna.
".
Ka Myntri Khynnah ka Sorkar Pdeng kaba peit ïa ka tnat ka koit ka khiah ka Dr Bharati Pravin Pawar ka la lum jingïalang ha Secretariat ha Shillong ban khmih ïa ka jingtreikam ki jaka sumar bad ka tnat ka koit ka khiah bad rukom pyntreikam ïa ki skhim ka Sorkar Pdeng ha Meghalaya.
Ka Myntri ka Sorkar Jylla ka Kong Ampareen Lyngdoh bad kiwei ki ophisar ki la donlang ha kane ka jingïalang.
Kane ka Myntri Khynnah ka la ïakynduh ruh ïa u Lat ka Jylla.
Ka Dr Bharati ka la leit ruh sha NEIGRIHMS ban lum ïa ka jingïalang bad ki ophisar kane ka aspatal kaba dei ruh ka jaka pule doktor.
Ka la ïathuh ba ki don shibun ki sienjam kiba la shim ban pynkhlaiñ ïa ki lad jingsumar bad ki skhim bapher bapher kiba pyntreikam ha kylleng kynthup ha Meghalaya.
Ka la ong ba naduh 2015, la mang pisa shuh ban ai ïa ka NEIGRIHMS ban shna medical college bad kyntiew ïa ka jingdon kiba pule doktor MBBS ha kaba naduh u snem ban wan, kata 2024, yn kyntiew shuh sa 50 ngut, kaba mut ka NEIGRIHMS kan don noh 100 ngut kiba pule doktor MBBS.
Halor ka pisa ba mang bad ai ïa ka NEIGRIHMS, ka la ong ba ha u snem ba la dep la mang T.
480 klur bad mynta u snem ka mang tyngka ka long T.
528 klur.
Haba ïadei bad ki skhim lyngba ka National Health Mission, ka Dr Bharati ka la ïathuh ba ka pisa kaba la ai sha Meghalaya mynta u snem la antad kumba T.
600 klur ha kaba 10 % yn ai lang ka Jylla.
Hapoh ka Emergency Covid Relief Package-1, ka pisa ka long T.
25 klur na bynta ka Meghalaya bad hapoh ka Emergency Covid Relief Package-2 ka long T.
117 klur.
Lyngba ka 15th Finance Commission, ka Sorkar Pdeng ka ai T.
150 klur ïa ka Meghalaya ban pynkhlaiñ ïa ki Sub Centre bad ki Health and Wellness Centre.
Halor ka Pradhan Mantri Ayushman Bharat Health Infrastructure Mission, kane ka Myntri ka la ïathuh ba la mang T.
150 klur ïa ka Meghalaya ha kine ki 4 snem.
Haba ïadei pat bad ka Pradhan Mantri Jan Aarogya Yojana (PMJAY) Meghalaya, la ong ba ki don 18 lak ngut kiba ïoh myntoi bad kumba 5 lak ki Card la dep sam.
Kumta ha ka Sngi Thohdieng, ka Myntri kan leit sha East Jaiñtia Hills district.
Hadien ba ka shlem treikam DC Supply jong ka East Jaiñtia Hills District ka la phah ïa ka tnad ba kan leit thew kilo ïa u khaw uba don hapoh Pamrakmai FPS Centre, la lap ïa ka jingduna thew jong man la ki byrni khaw ïa kaba ki Govt.
Wholesaler ki kheiñ ba u don 49 ne 50 kilo hynrei la lap ba ki don ha ka jingthew kaba tang 42,40,39,38, 37 bad 36 kilo shi byrni.
Kane ka jingwan thew ka dei hadien ba ka la mih ka jingeh bad ka jingujor ha kaba ïadei bad ka jingïoh duna ïa u khaw rashon ba la pyllait da ka shlem treikam u DC Supply ka East Jaiñtia Hills District, kaba la pynlong ïa ka Vigilance Committee ba la lamkhmat da u Secretary uba dei ruh u Secretary Shnong, u Bah Wellson R.
D.
Siangshai ba kin leit ban pynsngew ïa kane ka jingeh sha utei u heh ka distrik.
Ïa une u khaw rashon la sam da ki nongsam khaw rashon ka Pamrakmai FPS Centre ba la sam da ka Ïahunlang V.
O Pamrakmai Village, East Jaiñtia Hills District kaba la pynsngew ïa ka jingeh halor ka jingduna kilo palat u khaw rashon ba la pyllait da ka shlem treikam u DC Supply, EJH ka la don shibun ka jingkhñium bad ka jingkynnoh na ki nongïoh khaw rashon (Ration Card Holder) ïa ki ‘dealer’ nongsam khaw ha ka shnong halor ka jingbym biang kilo bad duna ka jingïoh khaw.
Ha kane ka jingwan thew kilo ïa u khaw rashon kaba la pynlong ha ka Sngi Ba-Ar, la don lang ka Kong E.
V.
Pariat, S.
I Supply Khliehriat, u H.
Tyngkan Office Assistant Supply Branch Khliehriat, ka Government Wholesaler, ka Kong S.
Bareh ryngkat ka FPS Dealer bad ki dkhot ka Vigilance Committee jong ka Shnong.
Ha ka shi bnai, ka Wholesaler ka pynpoi kumba 107 byrni u khaw rashon jong ka shnong bad hadien ba la thew ïa kitei ki 107 Byrni la lap ba la poi tang 43 quintal 1 kilo bad 845 Grams na ka 53 quintal, 68 Grams ba kane ka FPS Centre ba ka dei ban ïoh ha man la u bnai.
Na katei ka jingthew la lap ba ka jingduna kilo u khaw ka long 10 quintal 66 kilo bad 155 gram ne haba kheiñ kyllum ka long palat 1660 kilo tam.
Ka shnong Pamrakmai ka don 16 tylli ka Card AAY, 176 tylli ka Card PHH bad 24 tylli ka card Non-NFSA.
Te ka jingïoh ïa u khaw rashon kan long 53 Quintal 68 Grams.
Ka jingduna kilo haduh katne ka la ktah shi kat dei eh ïa ki FPS Dealer Rashon ban pynbit pynbiang sha ki nongïoh khaw rashon.
Hadien ba la lap ïa kane ka jingshisha baroh na ka liang ka Vigilance Committee jong ka shnong ka pynpaw ka jingsngewnguh ïa u DC (Supply) East Jaiñtia Hills District uba la kloi ban shimkhia bad sngap ïa ka jingpynsngew halor kane ka jingeh ba ka shnong ka ïakynduh.
Na ka liang jong u, u la pynsngew ban leh ïa kaba donkam pyrshah ïa ki Government Wholesalers halor kane ka bynta.
Lah ban kdew ba kane ka juh ka jingeh bad jingkynnoh ba ka jingduna kilo u khaw rashon kam dei tang ha kane ka shnong hynrei ha man la ki FPS Dealer jong ka distrik bad ha ka Jylla hi baroh kawei.
Kumta na ka liang ka Vigilance Committee bad ka Dorbar Shnong Pamrakmai EJHD ka kyrpad bad kyntu ïa ki bor sorkar ba dei peit ba ki dei ban pynbeit bad tih bniah halor kane khnang ba kan ym ktah ïa ki nongïoh khaw rashon ha ka Jylla.
Wat hapdeng ka por ba don ki kynrum-kynram bad ka jingïaumsnam ha ka jylla Manipur kaba la ïaid mynta lai bnai kynthih, pynban kaba ïadei bad kawei pat ka bynta kaba la ai mynsiem, ka jylla ka la pdiang ïa ka khubor kaba wan rah ka burom halor ka jingdon ïa u stad saïan jong ka jylla u Dr Ningthoujam Raghu Singh uba la long uwei na ki dkhot jong ka kynhun uba la don bynta ban ïatreilang hapoh ka ISRO kaba la lah ban pynpoi ïa ka Chandrayaan-3 sha u bnai.
U Dr Raghu Ningthoujam, uba dei u khun jong u N.
Chaoba Singh bad ka N Yaimabi Devi na Thanga, kaba don ha Bishnupur distrik u la wan na ka longïing kaba im ha ka kam tong dohkha jong ka Thanga Khwairakpam Leikai, kaba don ha ki jaka lum ba la tawiar da ka pung Loktak Lake.
Une u la long u khynnah pule barim jong ka IISc Bangalore.
U la pyndep ïa ka kyrdan Master ha ka Physics (Gold Medalist) na IIT-Guwahati, bad ïa ka Graduate ha ka Physics na DM College of Science Imphal bad hadien kane u la leit ban pynïasoh bad ka ISRO kum u Scientist C ha u snem 2006.
Ha ka jingphah khubor lyngba ka Twitter u Myntri Rangbah jong ka Manipur u Biren Singh u la ong, “Ka long kaei kaei kaba sngewkmen ban tip ba u stad saïan na Manipur, u Dr.
Raghu Ningthoujam, na Thanga, Bishnupur u la long shi bynta jong ka Mission halor ka jingleit kiew bnai jong ka Chandrayaan.
Kumba la sakhi, la ong ba ka la long ka jingjia kaba ishyrkhei haduh katta katta ha kaba ïadei bad ka jingtwa khyndew ha Kullu distrik kaba don ha Himachal Pradesh hynnin ka sngi ha kaba ka la pynkhyllem ïa kiba bun tylli ki ïing kiba don bun mala ha kaba la ngeit ba kane ka jingjia ka jingtwa ka la tep ïa bun bun ngut ki briew.
Kumba la ïohi na ka Video la shem ba ki la don bun tylli ki ïing kiba don bun mala ki la khyllem lut, ha kaba la ïohi ïa ka jinglynguh pum-pum kaba shyrkhei na ka jingtwa kine ki ïing.
Ki kynhun pyllait im kum ka  National Disaster Response Force (NDRF) bad State Disaster Response Force (SDRF), ki la shah pyntreikam ha katei ka jaka ha kaba la ngeit ba ki la don bun ngut ki briew kiba  la shah tep hapoh ka jingtwa.
Ka Indian Meteorological Department (IMD) ka la pynmih ïa ka hukum ba ki briew ha kane ka thaiñ ki la dei ban kynriah jaka namar ka jingjur palat jong u ‘lapbah lapsan ha Himachal Pradesh na ka bynta ar sngi, ïa kaba la sdang naduh hynnin ka sngi.
“Katkum ka jingïohi na ka Video kaba la ktah bad ishyrkhei shisha, la ong ba ka jaka kaba la jia ka dei na Anni, Kullu, ha kaba ka jingtwa ka khyndew na ka ranab lum ka la pynkyllem lut ïa kiba bun tylli ki ïing bun mala.
Ki dkhot ka Garoland State Movement Commi -ttee (GSMC) ba kynthup ïa u MDC na Garo National Council (GN C), u Nikman Marak, nongaibuit, u Rogerbenny Sangma bad Additional General Secretary, Bostone Sangma ha ka Sngi Balang ki la ïashim bynta ha ka jingshong kyllaiñ mungor ne ‘Dharna’ kaba la pynlong ha Jantar Mantar ban kyrshan ïa ka jingdawa ban ïoh ïa ka Jylla lajong na bynta ka Indigenous People’s Front of Tripura (IPFT).
Ka jingïakhih kaba la pynlong ha kane ka sngi la kyrshan da ka National Federation for New States ha kaba ka GSMC ka dei ka dkhot.
Ki khlieh nongsynshar shnong jong ki 5 tylli ki shnong kiba don hapoh ka thaiñ Tarabari kiba kynthup ïa ka Namtarabari, ka Watre Rongchong, ka Bolsum, ka Damrangkona bad ka Garojan kiba don markhap bad ka West Khasi Hills, Meghalaya bad kiba dei ki shnong kiba hap hapdeng ka jingïakajia pud hapdeng ka jylla Assam bad ka jylla Meghalaya ha ka sngi Palei ki la leit ban aiti da ka dorkhas hakhmat u Myntri Rangbah ka jylla, u Conrad K Sangma ban kynthup ïa kitei ki 5 tylli ki shnong shapoh ka jylla Meghalaya.
Haba kren sha ki lad pathai khubor, na ka liang kitei ki nongsynshar shnong jong kitei ki 5 tylli ki shnong ki la pynpaw ba hadien ka jingïamynjur da ki arngut ki Myntri Rangbah jong ki artylli ki jylla ba kito ki shnong kiba don hapdeng ka jingïakajia khappud ki lah ban rai sha kano ka jylla kaba ki kwah ban leit.
Kumta na ka liang jong ki paid nongshong shnong jong kitei ki 5 tylli ki shnong jong ka thaiñ Tarabari hadien ki jingïalang bapher bapher ba ki la ïashong, ki la shim ïa ka rai ban pynïasnoh bad ka jylla Meghalaya bad la ïai ap khmih lynti da ka jingangnud ban shah kynthup noh shapoh ka jylla Meghalaya.
Na ka liang u Gupta J Sangma, President ka Tarabari Sector, u la ong ba hadien ka jingïasoi ïa ka Memorandum of Understanding (MoU) hapdeng ka jylla Assam bad ka jylla Meghalaya kitei ki 5 tylli ki shnong ki la shah ïehbeiñ ha baroh artylli ki jylla.
Kumta u la ong ba kum ki paid nongshong shnong jong kitei ki 5 tylli ki shnong ki kwah ban don hapoh ka jylla Meghalaya.
Na ka liang u Myntri Rangbah u la ong ba un sa khmih biang halor ka jingshim rai kaba khadduh halor kane ka jingkynthup ïa kitei ki 5 tylli shnong shapoh ka jylla Meghalaya.
“Ka jingeh ka jingshitom ïa ka jingim jong ngi kaba ym lah ban kren bad ki khynnah skul kim ïoh ban leit skul namar ba kim biang ïa ki kot ki sla kiba donkam, baroh ki jingdonkam ka sorkar Assam kam ai bad sorkar Meghalaya ruh ka khlem shim bad kam ai ïa ngi kaba pynlong ïa ngi ba ngin jynjar ban im ban sah", la ong u Gupta Sangma.
Nalor nangta, u Gupta u la ong ba ha ki por kiba la leit, kitei ki 5 tylli ki shnong ki don shapoh ka jylla Assam hynrei ha ka jingïalang jong ka jylla Assam bad ka jylla Meghalaya kaba la long ha ka 12 tarik u Naiwieng 2021 ha Upper Tarabari, ki la shim ïa ka rai bad ki la pynpaw ïa ka jingkwah ban don bad ka jylla Meghalaya.
“Ka sorkar Assam ka la pyllait ïa ngi bad ka khlem shim shuh hynrei ka sorkar Meghalaya ka dang donkam ban shim ïa ngi hynrei ka khlem shim", la ong u Gupta.
Na ka liang ka Somith K Sangma, President ka Tarabari Regional Unit Border, ka la ong ba kitei ki 5 tylli ki shnong kiba don hapdeng ka jingïakajia khappud ki kwah ban don bad ka jylla Meghalaya.
Hynrei hadien ka jingsoi ïa ka MOU hapdeng ki artylli ki jylla, baroh ka roi ka par bad ki jingdonkam la pynsangeh ban ai sha ki kaba la wanrah ka jingjynjar ïa ki khun ki kti bad ïa ka ïing ka sem jong kitei ki nongshong shnong.
Hadien ka jingtohkit ki pulit bad thwet ban kem ïa kiba thmu ban rahbor khynnah bad kiba leh mynleh ban leit shaw skul kumba la kynnoh,  2 ngut ki briew ki la leit mih hi sha Thanat Laitumkhrah hadien ba la ïohsngew ïa ka jingshah kynnoh ba ki thmu ban rahbor khynnah skul.
Ha u kyrwoh khubor ba pyllait da u Superintendent of Police (City), Bah Vivek Syiem, la ong ba kiba leit sha Laitumkhrah Presbyterian Higher Secondary School, Shillong ki leit ban shaw ïa u khynnah klas KG hynrei la antad ba ka dei ka jingthmu ban rahbor khynnah.
Kumta hadien ka jingtih bniah bad tohkit la dep pyntikna ba ki ar ngut ki briew ki leit ban shaw ïa u pyrsa bad u khyllung ba pule klas KG da kaba shu ai da ka kyrteng sin bad kane ka la buh jingeh namar ka nonghikai kam lah ban tip kyrteng.
Shuh shuh la ong ba kane ka kyrteng sin ka dei ruh kajuh ka kyrteng bashisha jong iwei pat i khynnah ba dei lang ha kajuh ka klas.
Kumta kane ka la wanrah ka jingsngewthuh bakla.
Kumta ki kmie ki kpa jong baroh ar ngut ki la leit mih sha Thanat Laitumkhrah kynthup ruh ka Principal, bad Class Teacher ka Laitumkhrah Presbyterian Higher Secondary School.
Hadien kane, la pynshisha bad pyntikna ba kane ka jingjia ka dei tang ka jingsngewthuh bakla, la ong u SP (City).
Namar ka jingsniew palat ka surok kaba la buh jingeh ïa ki nongkhaïi bad ki paidbah kiba ju leit ïew ha Nolikata Border Haat, kaba hap hapoh Ranikor Block, South West Khasi Hills District, ka KSU Ranikor Circle ha ka Sngi Balang hapoh ka jingïalam jong u samla Marconi Thongni, President ryngkat ki para dkhot, ki la leit ban hiar jurip ïa katei ïew, kaba la long kawei na ki ïew kaba ai jingmyntoi ïa ki nongkhaïi ka thaiñ khappud ban shalan ïa ki mar ki mata sha Bangladesh bad kumjuh ruh ban thied ïa ki mar Bangladesh bad die pat sha ki ïew bapher bapher hapoh South West Khasi Hills bad kiwei.
Hynrei namar ka jingsniew palat ka surok ka la kylla long pynban ka jingduhnong kaba khraw ïa ki paidbah bad ki nongkhaïi ha kaba ki kali kim nud shuh ba ïaid na kane ka lynti.
Ha kaba ïadei bad kane ka bynta, na ka liang jong u President ka KSU Ranikor Circle, u samla Marconi Thongni u la kyntu jur ïa ka Sorkar bad kumjuh ruh ïa u Syiem Hima Mawiang, uba long trai ïa kane ka ïew, ba ki dei ban shimkhia ban maramot mardor khlem da pynslem da kaba theh maw bad theh shyiap ha kane ka surok tang ban pynsuk ïa ka leit ka wan ki paidbah lyngba kane ka surok kaba jngai tang kumba 1 km eiei.
Ha kajuh ka por, u samla Marconi u la kyntu ïa ka sorkar jylla ba ka dei ban shimkhia halor kane ka bynta bad shwa ba mih u bnai tlang ka dei ban shna noh syndon da ka surok khnang ba kan ym don shuh kano kano ka jingthut ïa ki nongkhaïi kumjuh ïa ki paidbah la ka long ha ki por lyiur ne tlang.
Ka Khun Hynñiewtrep National Awakening Movement (KHNAM) lyngba u Working President, Bah Thomas Passah u la ong ba ka dawbah jong ka jingjulor ka mariang ha ki thaiñ Rilum Jaiñtia kadei hi ka jingdon jong kine ki ‘Cement Factory’ lane ki karkhana dewbilat kiba la nangpynïar ïa ka kam ban biang ka kamai kajih.
Ha u kyrwoh ba la phah sha ki lad pathai khubor, u Bah Thomas u la ong ba ha ka jingshisha ka jingdon jong kine ki karkhana dewbilat ka khlem pynmyntoi ïa ki trai ri trai muluk lada ka dei ha ka ïoh kam ïoh jam ne ka roi ka par, hynrei kiba bun ki nongtrei jong kine ki karkhana pynmih dewbilat ki dei hi ki bar jylla bad ka ophis jong ki ruh ka don beit ha Guwahati ym ha Rilum Jaiñtia.
U Bah Thomas u la ong ba kumba la paw ba kine ki bar jylla kiba seng karkhana ha Rilum Jaiñtia ki dei da kaba ïoh ‘subsidy’ na ka MIDC bad ki shu thung ïa kita ki ‘Local Director’ bad ka kam ka jong ki ka long beit thik ban mih shakhmat lada wan kino-kino ki sengbhalang lane ki kynhun kiba pyrshah ïa ka jingtrei torti jong ki.
Nalor nangta, u Bah Thomas u la ong ba ka Sub-rule (3) Rule 5 jong ka Environment (Protection) Rules, 1986 ka pyrkhing lane mana ïa ki projek thymmai lane ban pynheh ïa ki projek barim katkum ka jingktah jong ki ïa ka mei mariang bad ïa ka ‘Public Hearing’ kaba la pynlong ha ka Sngi Palei ka la pynkheiñ ïa ka EIA namar ba ym ïohi ba ka ‘Pollution Board’ ka khot lane pan jingthoh na kiba pyrshah lane kiba kwah ban ai jingmut halor kane ka jingpynïar kam ka TOPCEM bad katei ka ‘hearing’ ha katei ka sngi ka long beaiñ ruh namar ba ïa kiba pyrshah la khang ban ïa shimbynta ha katei ka ‘hearing’.
Nalor kane, u Bah Thomas u la ong ba katkum ka jingkren jong u Hearing Officer ka paw ban um don jingtip ba ki don kiba pyrshah ïa kane ka jingpynïar kam ka TOPCEM, hynrei katkum ki ‘video’ ba la saphriang pat ka paw shai kdar ba bun ki paidbah ki pyrshah ïa kane ka kam bad lehse ka lah ban don ka jingïasylla jong ki heh ka TOPCEM bad ki briew kiba don ha ka bor ban pyndep jubor ïa kane ka kam.
Shuh shuh u Bah Thomas u la ong ruh ba ha ki snem ba la dep ka ‘Star Cement’ ruh ka la pynïar ïa la ki jingtrei bad ka ‘public hearing’ ha kane ka bynta ruh la ïohi kumba ka long shiliang, ha kaba ka jingpyrshah kiba ka seng ka la phah sha ka Meghalaya Pollution Control Board ka la shu jah noh.
“Kaei kaba ka sorkar kan leh pyrshah ïa kine ki pulit kiba pyndonkam bakla ïa ka bor ka jong ki? Kum ka seng ngi pynrem jur ïa kane bad ngin shim ruh ïa ki sienjam ba donkam halor kane ka bynta", la pynkut u kyrwoh na ka KHNAM.
U President ka FKJGP Jaiñtia Hills Unit, Bah Tuesday Lytep, u la ong ba ka seng ka dawa ïa ka sorkar jylla naduh u Myntri ka tnad pohïing, ki ar ngut ki MLA ka East Jaiñtia Hills District ba kin pynshai balei ki bar jylla ki nud ban hukum ïa ki pulit ban phah bom ïa ki paidbah kiba pyrshah ïa ka jingpynsngap ïa ka sur jong ki paidbah kaba la long mynta ka sngi (Sngi Palei) ha shnong Lumshnong halor ka jingthmu ban pynheh ka Topcem ïa karkhana pynmih dewbilat.
U Bah Lytep u la ong ba ki ar ngut ki MLA ka East Jaiñtia Hills, u Bah Kyrmen Shylla uba dei u Myntri ha ka sorkar jylla uba mihkhmat ïa ka Khliehriat bad ka Kong Santa Mary Shylla kaba mihkhmat ïa ka Sutnga-Saipung ki dei ban pynshai halor ka jingshah bom ki paidbah kiba la mynsaw.
Kumta, u la ong ka seng kan sa hiar thma ha kano-kano ka por ïa katei ka Topcem lada ka sorkar kam lah ban pynshai halor ka jingshah bom ki paidbah haba ki pyrshah ïa katei ka jingkwah pynïar treikam katei ka kompani pynmih dewbilat.
“Kum ka seng ngi sngewsih ban ïohi ba ki trai jylla kin shah shoh tang namar ba ki bar jylla ki hukum ïa ki pulit ban shoh ïa ki bad katno ka jingtlot bor pulit ba kin kohnguh ïa ka jingbthah jong ki" u la ong.
Nalor kane, u la ong ba ka seng ka la dep ïoh sakhi lut ïa ka jinglum pisa be-aiñ ki pulit ha surok bah bad lada ki pulit ki thombor ïa ki paidbah ki hap ban ujor pyrshah ïa ki.
Namar kata, u la ong ba ka seng kan nym sngap jar shuh haba ïohi ïa kane ka jingshah shoh shah bom ki paradoh kiba pyrshah ïa kane ka jingwan lum spah ki bar jylla.
Ka Dorbar Shnong Lapangap hapoh West Jaiñtia Hills District ha ka Sngi Palei ka la pynlong ïa ka jingthung tynrai dieng ha jaka jong ki tynrai ba la shah pynjulor ha ki Karbi ha u Lum Moo Pyrdet Pynthor, Lapangap.
Ha ka jingïakren bad ki lad pathai khubor, u Waheh Shnong ka Lapangap, u Bah Deimonmi Lyngdoh, u la ong ba ka Dorbar Shnong ka la rai bad thung da ki tynrai dieng kseh ha utei u lum khnang ban pynskhem ïa ka jinglong trai halor ki jaka ki pura kiba hap hapoh u tei lum.
U la ong ba katba ki nongshong shnong ki dang muja ban thung ïa kitei ki tynrai dieng kseh, hadien katto katne por la sakhi ba la mih ka tdem na ka thaiñ Karbi.
U la ïathuh ba ym pat lah ban tip la kata ka tdem ka dei ba ing ka ïing ne ïing trep, hynrei ki Karbi pat ki la kynnoh ba la thang da ki nongshong shnong ka Lapangap.
Hynrei na ka liang u Bah Deimonmi u la kyntait ïa kane ka jingkynnoh jong ki Karbi, bad u la ong ba ka dei tang ka buit sianti jong ki.
U la ïathuh ba na ka liang ki Karbi la wan da ki pulit Assam bad na ka liang ka Lapangap la don ki pulit ka Saitsama Police Outpost ban ai jingïada ïa ki.
Lah ban pynkynmaw ba ki nong Karbi ki la pynjulor da ki hajar tylli ki tynrai dieng ba la thung ki nong Lapangap ha utei u lum ha u bnai Naitung bad kumjuh ruh ha ka 18 tarik Nailar ba la ai da ka tnat Basin Development naduh u bnai Jylliew ban pynjyrngam ïa ki sawdong sawkun.
Hadien ka jingpulom ka jingpynsngew paidbah lane ka ‘Public Hearing’ jong ka Meghalaya Cements Limited (Topcem) kaba thmu ban pynlong ha madan ïalehkai phutbol, la sakhi ba ki la don ar ngut ki heh kane ka karkhana kiba la pynshit ïa ki pulit pahara ban bom bad sympat dieng lathi ïa ki paidbah kiba thmu ban rung sha ka jingpynsngew paidbah kaba la pynkynriah na madan phutbol sha ka Community Hall ka karkhana.
Kine ki ar ngut ki heh kane ka karkhana ki la tim sih tim sang bad bthah ïa ki pulit ban ñion ïa ki paidbah kiba la tur sha ka jaka pynlong jingïalang da ka ktien Hindi.
Kita ki kyntien ki long “Maaro Saale Ko" bad “Khatom Karo Saale Ko" bad kane ka la pynbitar lep ïa ki paidbah.
Ka jingjia shah tynrah u khynnah skul ha Laitumkhrah ka dei ka jingñiah pynkheiñ aiñ uba ñiah ïa ka ar shaka, hynrei kum kane ka rukom ñiah kaba buh jingma ïa kiba ïaid lynti ka dei kaba ki paidbah ki la ju ïohi bad sakhi man ka sngi.
Ka jingmih bun tylli ki ar shaka lehse ka pynsuk ïa ka leit ka wan jong ki katto katne khamtam namarba jur ka dheng kali.
Pynban ha kawei ka liang ki don pat ki nongñiah ar shaka kiba nang pynjur ïa ka dheng kali bad buh jingma ïa ka jingim jong ki paidbah khamtam eh kiba ïaid lynti.
Dang shen ha ka jingïakynduh bad ki nongthoh khubor, la don ba buh jingkylli ïa u SP Traffic, u Dr D.
Aswaghosh halor ka jingpynkheiñ aiñ ki ar shaka, kiba ju rung wat na ka liang ka bym dei ban ïaid (wrong side) bad kiba ju tur beit ban tam ïa kiwei pat ki kali (overtake) bad nang pynjur shuh shuh ïa ka dheng kali.
Une u pulit IPS ophisar u la lyngngoh pynban bad haba la kylli shi kylli, u la ong pynban ïa uwei na ki nongthoh khubor, balei phi pyrshah ïa ki ar shaka.
Ki nongthoh khubor ki kylli, ym ba ki pyrshah ïa ki ar shaka, hynrei namarba ki don ki nongñiah ar shaka kiba buh jingma shisha ïa ki paidbah kiba ïaid harud surok namar kine ki ar shaka ki ïaid beit la ka dei na kadiang ne kamon katba lait kin rung beit bad kim salia lada jur ka dheng kali ha surok ruh.
Ha ka jingshisha, katkum ka aiñ ñiah kali ha India, dei ban ñiah sha ka liang kamon, kaba mut ba kiba ñiah kim lah ban ïaid ne tur na sha ka liang kadiang lada ki kwah ban tam shakhmat (overtake) ïa kiwei ki kali ha surok.
Hynrei mynta, la ïohi ba ki don kiba ñiah ar shaka ki ñiah sted bha wat ha ki jaka ba ïaid briew bad khapngiah, bad kim salia ban rung na kano kano ka liang tangba ki la ïoh ban ïaid ban tam shakhmat ïa kiwei pat ki kali.
Ha Khyndai Lad ruh, bunsien ki ar shaka ki la tynrah bad ka don ka sien ba jan shah tynrah ki briew kiba hiar na taksi na sha ka liang kadiang, namarba ki ar shaka ki wan ïaid beit na sha ka liang ka diang ha ryngkat ka jingñiah sted.
Ka jingjia ha Laitumkhrah kam dei ka jingjia ha ka sien kaba banyngkong eh ba u nongñiah ar shaka un tynrah naphang bad pynmynsaw ïa uba ïaid lynti ban jam sha shiliang ka surok.
Hynrei kum kine ki jingjia ki jia ha kylleng ki jaka namarba don ki nongñiah ar shaka kiba pynkheiñ aiñ.
Uwei u khynnah ba pule ha ka Class XI u don hapdeng ka jingshah sumar ha GNRC, Guwahati hadien ba u la mynsaw na ki bynta jong ka kjat bad khlieh namar ka jingshah tynrah ha uwei u nongñiah ar shaka uba la ñiah thurmur.
Kane ka la jia ha ka por kumba 10:55 mynstep hajan ka Don Bosco Technical School ha Laitumkhrah katba utei u khynnah skul u dang pyrshang ban jam na shiliang sha shiliang surok.
Ha ka por ba u dang ïaid ban jam sha shiliang surok, kynsan-kynsan ka la wan ka ar shaka kaba dei ka Scooty Aerox bad u nongñiah u la tynrah beit ïa uta u khynnah.
Katkum ka jingïathuh jong ki pulit, nalor u nongñiah, la don sa uwei uba shong hadien ka ar shaka.
Ïa utei u khynnah uba la shah tynrah la pynkit da kawei ka Local Taxi sha Woodland Hospital.
Nalorkata, ïa u nongñiah ka ar shaka lem bad uba shong nadien la ïalam lang sha hospital namar ma ki ruh ki la mynsaw lang.
Ki pulit ki la ong ba utei u khynnah uba la shah tynrah u la mynsaw na ka liang ka kjat kamon bad na khlieh.
Kumta na ka liang bahaïing hasem jong u, ki la pynkit noh sha GNRC ha Guwahati ban ïoh ïa ka jingsumar kaba kham biang.
Ki pulit ki la ïathuh ba kumba ka long mynta, utei u khynnah um da don than ha ka met kaba shitom.
Ki pulit ki la kem noh ïa u nongñiah jong katei ka ar shaka bad ki la pynrung ruh da ka jingujor.
Khyndai ngut ki pulit ka East Jaiñtia Hills ki la mynsaw ha ka Sngi Palei ha Thangskai ha ka jingïakynad bad ki paidbah kiba la pyrshah ïa ka jingpynsngew paidbah lane ka ‘Public Hearing’ ba la pynlong ha shlem jong ka karkhana Meghalaya Cements Limited.
Ha u kyrwoh khubor, u SP ka East Jaiñtia Hills, u JS Dhanoa, IPS, u la ong ba ha ka por kumba 11 baje mynstep, la thmu ban pynlong ïa ka jingpynsngew paidbah ha kaba ïadei bad ka jingkwah jong katei ka karkhana ban pynkiew ïa ka jingpynmih dewbilat na ka 2,600 TPD sha ka 4,500 TPD bad ka jingbuh ïa ka shlem pynmih bording kaba 10 MW Captive Power Plant (CPP) bad ka Waste Heat Recovery System (WHRS) kaba 9.
5 MW.
U SP u la ong ba katba ka jingpynsngew paidbah ka la sdang, ki paidbah kiba don kumba 100-150 ngut ki la wan sha katei ka jaka bad ki la pynjulor ïa ka dara bad ki shuki ba la buh na ka bynta kane ka kam.
Ha kajuh ka por, u la ong ba kita ki briew ki la pyrshang ban thang syndon ïa ka dara.
“Namar ka jingdon jong ki kynthei bad khynnah ha katei ka jaka, ki pulit ki khlem pyndonkam da ka bor ban pynpra ïa ki paidbah," la ong u SP.
Shuh shuh u la ong ba hadien ka jingïakren bad ki bor distrik, Meghalaya State Pollution Control Board, nongïalam shnong bad ki heh jong katei ka kompani, la rai ban pynkynriah ïa ka jaka ban pynlong ïa ka jingpynsngew paidbah sha ka ‘Hall’ kaba don hapoh ka shlem jong katei ka karkhana.
Hynrei u SP u la ïathuh ba ha ka por 2 baje nohphai sngi, ki la don biang ki paidbah kiba la wan ban tur sha katei ka jaka (Hall), da ka jingthmu ban thaw huri-hura bad pynjulor ïa ki mar ki mata.
“Wat la ngi la pyrshang ban kyntu ïa ki paidbah, hynrei ki la nang khluit pynban bad ki la pyni bor.
Ki la kawang ruh da ki maw kaba la buh jingma ïa ka jingim jong ki paidbah, ki heh jong ka distrik bad ki pulit," la ong u SP.
Kumta ban teh lakam bad ban pynpra ïa ki paidbah, u SP u la ong ba ki pulit ki la pyndonkam da ka bor ka bym buh jingma ïano-ïano.
Hynrei ha kane ka jingjia, u SP u la ong ba 9 ngut ki pulit ki la mynsaw.
Ha kaba ïadei bad katei ka jingjia, u SP u la ong ba la pynrung da ka jingujor ha thanat Lumshnong hapoh ki kyndon 143/144/145/148/152 IPC.
Ka jingbym don ki ‘street light’ ne ka bording ban ai jingshai harud surok ha ki bynta ka sor Shillong ka la pynlong ïa ki briew ba kin ïoh kabu ban shong kai ha ki jaka ba kham dum.
Ka jingbym don ki ‘street light’ harud surok kan wanrah shibun ki jingsniew namar ka buh jingma ïa ka ïaid ka ïeng jong ki paidbah khamtam ha ka miet ka ïong haba ki leit donkam kyrkieh.
Ha ka jingïaid lynti U Nongsaiñ Hima ban leit jurip ïa katto katne ki bynta ka sor Shillong naduh ka por 10 baje mynmiet, la lap ba ka surok naduh Them Bijoy shaduh Petrol Pump Anjalee ka la dum tliw-tliw namar ki ‘street light’ba la pynïeng harud surok kim shym la treikam satia.
Kane ka Them Bijoy ka dei ka jaka kaba ki briew ki kham tieng ban ïaid palat ïa ka 9 baje mynmiet namar ka jingbym shngaiñ ka jaka bad kynjah jar.
Nangta ka surok ban ïaid na Lad Lawmali sha Polo ter ter ka Wahumkhrah haba la poi hajan ka lad ban kiew sha Wahingdoh, hangne ruh kam don ‘street light’ bad ka pynlong ïa ki kali bad ki briew ba kin ïeng ban shong kai namar ka long kaba dum.
Haba poi sha Mawroh lynti ban leit sha Golflink, hangne ruh la lap ba ki kali ha ka por mynmiet ki ju ïeng harud surok namar bym don ‘street light’.
Shuh shuh na Polo sha Saw Furlong hangne ruh ka dum bha ka jaka namar ki don ki ‘street light’ tang khyndiat tangba kim da shai than.
Hangne ruh ka la pynlong kumjuh ïa ki briew ban shong kai ha jaka ba dum.
Kaba kham bun bha ki kali bad ki ar shaka ban ïeng harud surok ka dei na skul BK Bajoria ter ter sha PGT College namar ki don ki ‘street light’ tangba kim da khlaiñ than.
Namar kata, ki briew ki kham ïoh lad bha ban shong kai ha kane ka jaka namar ka dei kaba kham kynjah.
Kane ka jingshong kai mynmiet ha jaka badum ka long ba shisien ka sngi kan pynshlur ïa ki kam sniew.
Kumta ban wanrah ka jingshngaiñ ïa ka sor Shillong ka sorkar ka donkam ban pynbun ki ‘street light’ khnang ba lada don ka jingshai kaba kham khlaiñ ha surok ki briew kin shynraiñ ban shong kai palat ïa ka 10 baje mynmiet.
Ka pung Umïam ka dei ka pung kaba pdiang lut ïa ki jaboh jabaiñ kiba wan tuid na kylleng ka nongbah Shillong lyngba ka Wah Umkhrah bad Umshyrpi.
Kine ki jaboh jabaiñ bunsien la lum da ki briew kiba dei na ki shnong kiba don hajan jong kane pung kiba ju lum ïa ki bitor plastik bad kiwei kiwei ki tiar ki tar kiba per ha sla um.
Hynrei mynta ka lynti, ka Sorkar Jylla kan pyntreikam kawei ka buit na ka bynta ban lum ïa ki jaboh jabaiñ ban pynkhuid ïa ka pung Umïam da kaba pyntreikam ïa ka lieng Robot katkum ka jingstad kaba tip kum ka Artificial Intelligence (AI).
Kane ka dei ka sienjam kaba nyngkong eh ban pyni sha ki paidbah lyngba ka jingïatreilang ka Sorkar Jylla, ka Smart Village Movement ha ryngkat bad ka UC Berkeley, bad ka kor jingstad jong ka SVM, Clearbot.
Kane ka jingthmu ka dei ka rukom kaba thymmai kumno ban pynneh pynsah ïa ka mariang katkum ka juk stad ki kor ki bor.
Ïa kane ka buit thymmai bad kor jingstad kaba pyndonkam ha um ban weng ïa ki jingeh kiba ïakynduh ka mei mariang yn sa pyni paidbah ha Kyndong Rella ha thaiñ Mawdun harud ka pung Umïam.
Kane ka jingpyrshang ban pyntreikam ïa kane ka buit kan neh kumba shi taïew ha kaba yn pynleit jingmut ban pyndonkam ïa ka Artificial Intelligence ha ki lieng Robot kiba lum ïa ki jaboh jabaiñ na ka bynta ban wanrah biang ïa ka jingitynnad bad jingkhuid jong ka pung Umïam.
Ka Smart Village Movement ka dei ka sienjam kaba ïasoh lang bad ka UC Berkeley-Haas Center of Growth Markets.
Kine ki lieng kiba treikam katkum ka Artificial Intelligence ki don ban plielad ban ïakhun ïa ka jingjaboh ka um da kaba ithuh ïa ki jaka kiba lang bha ki jaboh jabaiñ.
Lyngba kine ki lieng yn lah ban lum 200 kilo ki jaboh jabaiñ hapoh 4 kynta ba la treikam.
Sa kaba pyndonkam ïa ki lieng AI-robotic ka dei ka lad ban pynkhuid ïa ka pung Umïam, ban pynneh pynsah ïa ka um bad ïarap ban weng ïa ka jingsngewkhia namar ki jaboh jabaiñ.
Hapdeng ka jingkulmar namar ka jingïakynad ki paidbah bad ki pulit ha Thangskai, East Jaiñtia Hills ha ka Sngi Palei, ka jingpynsngew paidbah lane ka ‘Public Hearing’ ha shlem jong ka Meghalaya Cements Limited ka la ïaid beit ha kaba kiba la ïashim bynta ki la ïa rah kti lut ban kyrshan ïa kane ka karkhana shna dewbilat.
Ka Meghalaya State Pollution Control Board ka la khot ïa kane ka jingpynsngew paidbah ban sngap aïu ki don ban ong halor ka jingthmu ka Meghalaya Cements Limited ban pynïar ïa ka jingpynmih dewbilat na ka 2,600 TPD (0.
858) sha ka 4,500 TPD (1.
485) bad ka 10 MW Captive Power Plant bad ka 9.
5 MW Waste Heat Recovery System (WHRS).
Ha ka banyngkong, la thmu ban pynlong ïa kane ha madan ïalehkai phutbol.
Hynrei namar ka huri-hura, la pynkynriah noh shapoh ka Community Hall jong katei ka karkhana.
Ha kane ka jingpynsngew paidbah ba la pynlong hapoh ka Community Hall, la don lang u Additional Deputy Commissioner ka East Jaiñtia Hills, u Bah G Warjri, ki ophisar na ka State Pollution Control Board, ki heh ka karkhana bad ki nongkyrshan.
Ki paidbah kiba la don ha kane ka kamra, ki la ïa rah kti lut ban pynpaw ïa ka jingkyrshan ïa kitei ki jingthmu jong ka karkhana.
U Bah Warjri ha ka jingïakren bad ki lad pathai khubor u la ong, “Ha kane ka jingpynsngew paidbah, ngi la ïoh ban pynsngew halor ka jingthmu jong ka kompani.
Ngi la ïohsngew ïa ka jingpynsngew na ka liang ka kompani, bad hadien kata ngi la khot ïa ki briew ba kin ai kano-kano ka jingpynsngew kat kaba ki don katkum ka jingsngew jong ki.
Katto katne ki la wan ban ai jingkren bad ngi la buh rekod lut baroh.
"Haba kylli ha kaba ïadei bad ka jingjia ïa ki paidbah kiba pyrshah ïa katei ka jingïalang, u Bah Warjri u la ong ba um don jingtip eiei halor ka jingpyrshah jong ki paidbah namar ba u shu wan sha kane ka jingpynsngew paidbah kumba la bthah da u Deputy Commissioner bad u la pyndep ïa la ka kamram.
Ka jingpynsngew paidbah ha shlem jong ka Meghalaya Cements Limited ha Thangskai, East Jaiñtia Hills ha ka Sngi Palei ka la thap long pynban kum ka thma namar ka jingïakynad kaba shyrkhei kaba la mih hapdeng ki ‘riew paidbah bad ki pulit.
Kane ka jingïakynad ka la pynlong ïa ki pulit ka East Jaiñtia Hills ban pyndonkam da ki dieng sympat, lyer pynsat khmat (Tear Gas) bad ki ‘Stun Grenade’ ban tem ïa ki paidbah kiba la wan ban pynpaw ïa ka jingpyrshah ïa ka projek bathymmai jong ka Meghalaya Cements Limited ha katei ka ‘Public Hearing’.
Kumba 150 ngut ki nongshong shnong jong ka Wahïajer, Chiehruphi bad Thangskai ha ka jingsynran ka Khasi Students’ Union (KSU) Narpuh Circle bad kiwei ki kynhun seng ha ka jingrah ïa ki jingthoh (Placard)  ki la lum hakhmat ka khyrdop Meghalaya Cements Limited naduh ka por 8 baje mynstep ban ïashim bynta ha ka jingpynsngew paidbah ba la khot pynlong da ka Meghalaya State Pollution Control Board (MSPCB).
Kane ka jingpynsngew paidbah ka dei na ka bynta ka jingthmu jong kane ka karkhana ban pynïar ïa ka jingpynmih dewbilat na ka 2,600 TPD (0.
858) sha ka 4,500 TPD (1.
485) bad ka 10 MW Captive Power Plant bad ka 9.
5 MW Waste Heat Recovery System (WHRS).
Ki paidbah kiba pyrshah ïa katei ka jingïalang ki la thmu ban ïashim bynta, hynrei la khang ïa ki da ki pulit kiba la ap pahara bad ka la mih ka jingïania bad kulmar kaba jur hapdeng ki pulit bad ki paidbah nongpyrshah.
Shuh shuh ki paidbah ki la rung jubor ban ïoh leit sha madan ba pynlong ïa ka ‘public hearing’ bad ki pulit ruh ki la ïaleh ban khanglad ïa ki da kaba pyndonkam da ki lyer pynsat khmat bad sympat lathi naphang khlem kheiñ shuh la ki dei ki longkmie ne khynnah.
Hynrei watla katta ki paidbah kim kynran dien bad ki la ïoh ban rung sha madan ba pynïeng dara bad lynthaw ïa ki shuki, ki miej bad pynpra ruh ïa ka dara bad sangeh noh ïa ka jingïalang.
Hangne ruh ka la mih ka thma ktien kaba jur bad ki pulit ki la maham ïa ki paidbah ba kim dei ban pynthut ïa ka jingïalang.
Hadien katto katne por la pynkynriah noh ïa ka ‘Public Hearing’ na madan bol sha Community Hall ka karkhana, hynrei ki paidbah kiba la ïoh jingtip ïa kane ka jingmut barieh jong ki nongpynïaid ka ‘Public Hearing’, ki la wan tur sha Community Hall bad hangne ruh la khanglad biang ïa ki da ki pulit.
Kane ka jingshah khanglad ka la pynbitar shikatdei eh ïa ki paidbah bad hangne ruh ka la mih ka jingpyni bor kaba markylliang.
Ki pulit ki la sympat lathi bad siat ïa ka lyer pynsat khmat bad ki ‘Stun Grenade’ bad ki paidbah ruh ki la ïapra noh.
Ka St Anthony’s College, Shillong, ka Morningstar College bad ka Seng Khasi College ki la khur jingjop ha ka lympung ïalehkai phutbol ka NEHU Inter College Football (Men) Tournament 2023 kaba la long ha ka sngi Thohdieng ha madan ïalehkai ka SAI ha NEHU.
Haba phai sha ka jingïalehkai kaba nyngkong, ka St.
Anthony’s College ka la lah ban pynliem da kaba suk ïa ka Ri-Bhoi College, Nongpoh kata da 5-0 kol.
Watla ka Ri-Bhoi College ka la lah ban khur jingjop ha ki jingïalehkai ba la dep, hynrei ha kane ka jingïakhun kam shym la lah ban shan hakhmat ki rangïalehkai ka St Anthony’s.
Ha kawei pat ka jingïalehkai jong kane ka lympung, ka Morningstar College ka la lah ban pynliem noh ïa ka Sohra Govt.
College, Sohra da 3-0 kol.
Haba phai pat sha ka jingïakhun kaba khatduh jong kane ka sngi, ka Seng Khasi College, Shillong ka la lah ban pynliem noh ïa ka Union Christian College, Umiam da 3-1 kol.
Ki jingïalehkai ha kane ka sngi, ki la long kiba itynnad bad ha kaba ki rangïalehkai na ki college bapher bapher ki la pynpaw ïa la ka sap ïalehkai kaba la pynhun ïa ki nongpeit bad ruh ki nongpynïaid.
Ki jingïalehkai ki ban long pat ha ka 26 tarik mynta u bnai, kata ha ka bynta kaba-ar ne Second Round, ka Smit College, Shillong kan ïakhun pyrshah ïa ka Kiang Nangbah Govt.
College ha ka por 8.
15 mynstep, ka Shillong Commerce College kan ïakhun pyrshah ïa ka JJM Nicholas Roy College ha ka por 10 baje mynstep, bad ka Riwar College, Pynursla kan ïakhun pyrshah ïa ka St.
Edmunds College ha ka por 12 baje mynsngi.
U Neeraj Chopra u la lah ban pynpaw pyrthei ïa ka jingtbit hadien ba u la lah ban kawang haduh 88.
77 meter tang ha ka sien kaba nyngkong bad ban ïoh rung syndon sha ka final jong ka Men’s Javelin Throw ha ka lympung World Athle-tics Championships ka ban long ha Budapest, Hungary.
U Neeraj uba la khur takma ksiar ha ka Olympic, tang ha ka jingkawang ha ka sien ba nyngkong u la lah ban plie ka jingkhang sha ka final, ka ban long ha ka sngi U Blei.
Ka jingjngai kaba la buh ban rung sha ka final ka dei 83m hynrei u Neeraj u la kawang haduh 88.
77m.
Ym tang ba u la rung sha ka final, hynrei da kane ka jinglah ban kawang jngai ka la pynlong ruh ïa u Neeraj ban ïoh buh jaka lypa sha ka lympung Paris Olympics 2024, naba ka jingjngai ba la buh ka dei 85.
50m.
Ha kane ka jingïakop,tang u Julian Webber jong ka Germany, u la dei uwei pat u rangïalehkai na ka set A uba la lah ban kawang palat ïa ka 80m ha ka sien kawang kaba nyngkong.
Kiwei pat ki 15 ngut ki nongïalehkai na kane ka set, kim shym la lah ban shim kabu ban ïoh rung wat hadien lai sien ka jingpyrshang.
U DP Manu, uba dei uwei pat u rangïalehkai ka India, u la lah ban pyndep ha ka kyrdan kaba lai da kaba kawang 81.
31m hadien jong u Webber (82.
39m) u la ïoh rung sha ka final ryngkat bad u Kishore Jena, uba la pyndep ha ka kyrdan kaba san ha ka Group B da kaba kawang 80.
55m.
Katba u Arshad Nadeem ka Pakistan u la kawang 86.
79m bad u Jakub Vadlejch 83.
50m kiba dei na ka Group B, kiba la ïoh rung lang sha ka final.
Katba u lahduh jong katei ka lympung ha ka aiom ba la lah, u Ander-son Peters u la duh noh ka lad ban rung hadien ba u la kawang jngai tang 78.
49 hadien ki jingpyrshang haduh 3 sien, ha kaba u la pyndep ha ka kyrdan kaba 7 ha ka Group A bad mynta un hap ban khmih lynti ba kiba bun ki rangïalehkai na ka group B kin nym lah ban leh bha, ba kan plie ka lad ïa u.
U Neeraj uba la khur ka takma rupa ha ka sien ba la dep jong ka lympung World Championships, mynta un phai khmat ban khur ka takma ksiar, kumba ka long mynta u Neeraj u la jop takma ksiar ha ka Tokyo Olympic.
U la khur takma ksiar ha ka Asian Games bad Commonwealth Games bad ruh ha ka Diamond League champion.
Ka Ratacherra Cultural Sports Club bad ka Bataw Football Club ki la ïoh ban buh jaka ïalade sha ka jingïakhun jong ka wat kaba ar (second round) ha ka lympung ïalehkai 3rd Division Football Tournament ïa kaba la pynïaid da ka East Jaintia Hills District Football Association.
Kane ka jinglah jong kitei ki ar tylli ki club ka la wan hadien ba ki la khur jingjop ha ka jingïakhun jong ka wat kaba nyngkong kaba la long ha madan Artificial Turf Diengshynrum ha ka sngi Thohdieng.
Haba phai sha ka jingïakhun kaba nyngkong, ka Mulieh Youth Social & Sports Club ka la lah ban pynliem noh ïa ka Umlong United Sports Club da 2-1 kol.
Ïa ki kol jong ka Mulieh Youth la ïoh ban thep da u Hamedahun Lamurong ha ka minit kaba 54 bad 67 katba ïa ka kol jong ka Umlong United la thep da u Sikel Nyalang ha ka minit kaba 31.
Haba phai pat sha kawei ka jingïakhun, ka Bataw Football Club ka la lah ban pynliem noh ïa ka Nongthymme Sports Club da 3-0 kol.
Ïa kine ki kol jong ka Bataw FC la ïoh ban thep da u Benison Suchiang ha ka minit kaba 19, u Dameshwa Byrloi ha ka minit kaba 23 bad 59.
Ha ka jingïalehkai kaba khatduh jong kane ka sngi, ka Ratacherra CSC ka la lah ban pynliem noh ïa ka Wapung Shnong Sports Club da 2-1 kol.
Ïa ki kol jong ka Ratacherra la ïoh ban thep da u Sumer Nongrum ha ka minit kaba 7, u Shining Star Myrmen ha ka minit kaba 15 katba ïa ka kol jong ka Wapung Shnong la thep da u Helpme Dkhar ha ka minit kaba 54.
Ïa ka lympung ïalehkai ba la tip kum ka BSF Inter Frontier Games of Judo, Wushu, Gymnastics bad Taekwondo la pynhap pyrda noh ha ka sngi Thohdieng ha ka jingïalang kaba iphuh iphieng ba la long ha NEHU Shillong.
Ha kane ka lympung kaba saw sngi, haduh kumba 700 ngut ki nongïalehkai na ki 11 tylli ki Frontiers jong ka Border Security Force ki la wan ïashim bynta.
Ha kane ka sngi pynhap pyrda, ka Sonali Mishra, IPS, ADG, BSF (Eastern Command) Kol-kata ka la ïadon lang kum ka kongsan ryngkat lang u Pradip Kumar, IPS, IG BSF, Meghalaya Frontier, u Prof.
Prabha Shankar Sukla, Vice Chancellor jong ka NEHU, u TS Chavan, AD Sports Authority of India, ki ophisar rangbah jong ka BSF.
Ïa kane ka sngi pynhap pyrda, la sdang da ka jingïaid march past, ha kaba ki kynhun na ki frontiers bapher bapher ki la ïashim bynta shitrhem bad hadien kane, la pynbud da ki prokram tynrai ba la ai da ki khynnah ka skul BSF bad ruh ki shipai BSF.
Ha kane ka sngi ka ADG ka la pynkup burom ruh ïa ki nongjop ha ki jingïalehkai bapher bapher kum ka judo, Wushu, Gymnastics, Taekwondo.
Haba ai jingkren ha kane ka sngi, ka Sonali Mishra, IPS, ADG, BSF (Eastern Command) Kolkata ka la ban halor ka jingdonkam jong ki kam ïalehkai ban tei ïa ka imlang sahlang kaba khlaiñ bad ba koit ba khiah.
Ka kongsan ka la kdew ruh ba kum kine ki jingïakop ym tang ba ki pynpaw ïa ka jingkhlaiñ ha ka bor met hynrei ban noh synñiang ruh ha kaba ïadei bad ka jingmut jingpyrkhat jong ki nongïashim bynta.
Haba phai sha ki nongjop jong kane ka lympung, ha ka jingïakop Judo, ka Gujarat ka la wan ba nyngkong, ka Jammu ba-ar.
Ha ka Wushu pat ka Punjab ka la wan ba nyngkong bad ka Jammu ba-ar.
Ha ka Gymnastics ka Jammu ka la wan ba nyngkong, katba ka Kashmir ba-ar bad haba phai sha ka Taekwondo, ka South Bengal ka la wan ba nyngkong bad ka Tripura ba-ar.
Ka Mooknor Thadmuthlong Sports Club ka la khur jingjop ha ka lympung ïalehkai 2nd Division Football Tournament-6th Debo Shullai Memorial Trophy ba la pynïaid da ka West Jaiñtia District Sports Association (WJDSA).
Kane ka la wan hadien ba ka Mooknor Thadmuthlong SC ka la lah ban pynliem noh ïa ka Lion Sports Club da 3-2 kol ha ka jingïakhun kaba la long ha madan Kiang Nangbah Stadium Ladthad-laboh ha ka sngi Thohdieng.
Ïa ka kol jong ka Mooknor Thadmuthlong SC la thep da u Phrangki Sari ha ka minit kaba 58, u Style Sana ha ka minit ba 78 bad u Balanstar Suchiang ha ka minit ba 80.
Katba ïa ka kol jong ka Lion SC la thep da u Banteidor Syngkrem ha ka minit kaba 27 bad u Arkini Laloo ha ka minit ba 60.
Katba ha kawei pat ka jingïalehkai jong kane ka sngi, kata kaba la long hapdeng ka Chilliangraij Sports Club pyrshah ïa ka NSA ka la kut noh ha ka jingïakhaid ha kaba ym shym la don satia kiba la ïoh ban pynkhih jar haduh ba kut hynrei ban shu hun noh ban ïasam mar shi point.
Kum shibynta jong ka jinglehkmen ïa ka National Sports Day, ka Thadlaskein Sports Association (TSA) kala pyntip ban kan pynlong ïa ka jingïalehkai Badminton kaba shi sngi kata ha ka 28 tarik mynta u bnai ha ïing hall jong ka dorbar shnong Khliehtyrshi.
Kane ka jingïakop kan long tang na ka bynta ki shynrang bad ka jingïalehkai kan long mar ar ngut (Men’s Double).
Kiba lah ban ïashimbynta kin dei tang ki sports club kiba hap hapoh ka Thadlaskein Block.
Kino kino kiba kwah ban ïashimbynta, la kyntu ba kin pynpoi noh ïa ki kyrteng ha u general secretary ka TSA u Ma SS Langi bad General Secretary Khliehtyrshi SCSC Rimi Ryngkhlem ha ka 26 tarik Nailar ryngkat ka bai entry T.
500.
Ka khusnam ba la pynkhreh na ka bynta ki lahduh ka long T.
5000 bad kiba wan ba- ar T.
2000.
Kum shi bynta ban kynmaw burom ïa ka lyngkhuh sngi kha jong u rangïalehkai Hockey ka India, u Major Dhyan Chand, ka Sports Authority of India (SAI) kan rakhe ïa ka National Sports Day ha ka 29 tarik mynta u bnai.
Kumta na ka liang jong ka SAI, STC, Shillong kan pynlong ïa kiba bun ki jait jingïalehkai ha kane ka sngi, da ka jingïashim bynta da ki nongïalehkai, ki Coach bad baroh ki nongtrei ophis.
Ka STC, Shillong kan pynlong ïa ki jingïalehkai ba kynthup ïa ka Volleyball, Football Penalty Shootout, Badminton, 4X100m Relay Race, ka Lemon and Spoon Race, Tug of War, Three Leged Race bad ïa kine ki jingïalehkai baroh yn pynlong ha madan SAI STC ha campus NEHU.
Ha kane ka sngi, u nongïalehkai phutbol ba paw ka Jylla u Bah Eugeneson Lyngdoh, uba dei ruh u MLA barim ka Mawphlang un ïadon lang kum u kongsan nalor kiwei kiwei.
Ka jingjia ha Thangskai ha East Jaiñtia Hills ha ka 24 tarik Nailar, 2023 ka khlem pynsngew phylla shuh ïa kiba bun ba lang namar ki dak ki shin ki la dep ban paw naduh ki snem kiba mynshwa ba ki trai muluk kin kylla nongwei ha la ka jong ka rympei.
Ngim sngewphylla ba ki pulit, kiba don ïa ka aiñ ha ka kti, ba kin tied kin sympat ïa ki paidbah kiba la kwah ban leit pynsngew ïa ka jingpyrshah halor ki jingthmu ka Meghalaya Cements Limited lane Topcem, kaba dei ka karkhana shna dewbilat.
Ban ïashai, hynnin ka sngi, ka Meghalaya State Pollution Control Board (MSPCB) ka la pynlong ïa ka jingpynsngew paidbah lane kata ka ‘Public Hearing’ na ka bynta ka jingthmu ka Meghalaya Cements Limited ban pynïar ïa ka jingpynmih dewbilat na ka 2,600 TPD (0.
858) sha ka 4,500 TPD (1.
485) bad ka 10 MW Captive Power Plant bad ka 9.
5 MW Waste Heat Recovery System (WHRS).
Ha ka ‘Public Hearing’, ka rukom ka long ba dei ban sngap lang ïa kiba kyrshan bad kiba pyrshah hashwa ban ai ïa ka rai halor ki jingthmu jong kano-kano ka karkhana.
Phewse, kata ka jingpynsngew paidbah ka la kylla long pynban ka jingshah sympat ki paidbah kiba pyrshah.
Kane ka jingïakynad ka la pynlong ïa ki pulit ka East Jaiñtia Hills ban pyndonkam da ki dieng sympat, lyer pynsat khmat (Tear Gas) bad ki ‘Stun Grenade’ ban tem ïa ki paidbah kiba la wan ban pynpaw ïa ka jingpyrshah ïa ka projek bathymmai jong ka Meghalaya Cements Limited ha katei ka ‘Public Hearing’.
Kumba 150 ngut ki nongshong shnong jong ka Wahïajer, Chiehruphi bad Thangskai ha ka jingsynran ka Khasi Students’ Union (KSU) Narpuh Circle bad kiwei ki kynhun seng ha ka jingrah ïa ki jingthoh (Placard)  ki la lum hakhmat ka khyrdop Meghalaya Cements Limited naduh ka por 8 baje mynstep.
Ki paidbah kiba pyrshah ïa katei ka jingïalang ki la thmu ban ïashim bynta, hynrei la khang ïa ki da ki pulit kiba la ap pahara bad ka la mih ka jingïania bad jingkulmar kaba jur hapdeng ki pulit bad ki paidbah nongpyrshah.
Ki paidbah ki la rung jubor ban ïoh leit sha madan ba pynlong ïa ka ‘public hearing’ bad ki pulit ruh ki la ïaleh ban khanglad ïa ki da kaba pyndonkam da ki lyer pynsat khmat bad sympat lathi naphang khlem kheiñ shuh la ki dei ki longkmie ne khynnah.
Na ka liang ki paidbah ruh ki khlem kynran dien namar kito kiba la ïoh ban rung sha madan ba pynïeng ïa ka dara, ki la lynthaw ïa ki shuki, ki miej bad pynpra ruh ïa ka dara ban pynsangeh noh ïa ka jingïalang.
Hangne ruh ka la mih ka thma ktien kaba jur bad ki pulit ki la maham ïa ki paidbah ba kim dei ban pynthut ïa ka jingïalang.
Ki pulit ki la kynnoh ba ki paidbah ki la thmu ban wiang ding syndon ïa kata ka dara.
Kaba kham pynbitar ïa ki paidbah ka long ka jingai ding ki arngut ki nongtrei ka Meghalaya Cements Limited kiba la pyrta sha ki pulit ba kin bom kin tied ïa ki paidbah.
Hangne ruh, ngim sngewphylla ba kita ki nongtrei ka Meghalaya Cements Limited ki la shlan ban pynshit ïa ki pulit ba kin bom kin tied beit ïa ki paidbah.
Ha ka jaka ba kin pynjai-jai, ki la nang theh umphniang pynban ha ka ding kaba la klang lypa.
Ïa kiba kum kine ki briew, dei ban kem bad ban pynshitom da kaba tyngeh.
Ka Meghalaya Cements Limited ka la dei ruh ban weng kam shi syndon ïa kito ki nongtrei jong ka kiba la pynshit ïa ki pulit.
Kam dei ka kamram jong ki ban pynshit ne ai ding.
Ka kamram jong ki ka dei ban shu sngap jar bad ai ba ki bor jong ka aiñ kin leh ïa kaba ki sngewdei ban leh.
Tangba ngi dei ban pynpaw ruh hangne ba ki bor distrik ki la pulom ha ka jingtreikam jong ki namar ki khlem lah ban pynjai-jai ïa ki paidbah.
Ka jingtied jingbom ïa ki paidbah ruh ka la long shaba palat liam bad kam i ïahap shuh hangno-hangno.
Ngin peitkai mynta la ka sorkar kan weng kam ne em ïa ki heh ka distrik kiba la pulom ban teh lakam ïa ka jingïakynad da ka lynti kaba jai-jai.
Kaba lyngngoh ka long ba ka Meghalaya State Pollution Control Board ka la ïaid beit shakhmat ban pynlong ïa katei ka ‘Public Hearing’ wat hapdeng ka huri-hura.
Ha ka jingshisha ka la dei ban pynsangeh shwa.
Ka jingpynlong ïa ka jingïalang ha i kamra jong katei ka karkhana ka pynsuba sniew pynban ba ka lah ban don eiei sha lyndet.
Ïa kane ka jingpynsngew paidbah dei ban pynlong da kaba thymmai bad ban sngap lut ïa ki sur baroh hashwa ban ai ïa ka rai halor ki jingthmu jong katei ka kompani.
Bad ki paidbah ruh ki dei ban dawa ïa kata namar kumno yn sngap tang shiliang khlem da peit ïa kiwei kiba pyrshah? Lada kim pynlong da kaba thymmai, kan dei ka nuksa ka ban pynlong shisha ïa ka jingong ba ki trai muluk kin long nongwei ha la rympei.
Ka jinglah ka Tiyana, Sakshi Suryavanshi bad Kirandeep Kaur ban khur ïa ka takma ksiar ha ka jingïakop Women’s 50M Pistol kaba la long ha Baku (Azerbaijan) ha ka sngi Thohdieng ka la pynlong ïa ka India ban pynkut ïa ka lympung ISSF World Champion-ships 2023, da kaba khur hynriew tylli ki takma ksiar bad phra tylli ki takma rnong.
Kumta ka India ka la pynkut ïa kane ka lympung da kaba khur 14 tylli ki takma, bad wan ba-ar hadien jong ka China.
Na kane ka lympung, ka India ka la ïoh ban pynthikna ruh haduh saw tylli ki jaka ha ka lympung Paris Olympic.
Haba phai sha ka team event, kitei ki lai ngut ki ‘thei ïalehkai ka India ki la khur haduh 1573 point ban khur ka takma ksiar katba ka China ka la pyndep ha ka kyrdan kaba ar da kaba khur 1567, bad ka Mongolia ha ka kyrdan kaba lai da kaba ïoh 1566.
Kham hadien jong kane, ka Tiyana ka la khur ruh ïa ka takma rnong ha ka jingïakop ‘individual Women’s 50M Pistol event’.
Ka Tiyana ka la khur haduh 533 point ha ka jingïakop para marwei.
Ka Sakshi ka la khur 531 bad wan ha ka kyrdan kaba san, ka Kirandeep ka la poi ha ka kyrdan kaba 11 hadien ba ka la khur 509 point.
Ka India ka la khur ruh ar tylli ki takma rnong na ka Men’s 50M Pistol.
U Ravinder Singh hadien ba u la kamai 556 point ha ka jingïakop para marwei u la khur takma rnong bad kawei pat ka la wan na ka double ba la ïakhun da u Kamaljeet bad Vikram Shinde.
U rangïalehkai dien jong ka Spain u Aymeric Laporte u la mih noh na ka Manchester City ban leit pynïasoh sha ka Al Nassr ha ka lympung Saudi Pro League ha ka dor kaba la kot sha ka 27.
5m euros (£23.
6m).
Une u rangïalehkai ba la 29 snem ka rta u la pynïasoh sha ka City na ka Athletic Bilbao ha u Kyllalyngkot jong u snem 2018 ha ka dor kaba la kot sha ka £57m.
Ha ka jingdon bad ka City, u la ïarap ïa ka club ban khur haduh 12 tylli ki nam lahduh kiba heh, hynrei ha ka aiom kaba la leit, u la mih madan tang 24 sien, ha kaba ka Manchester City ka la khur ïa ki 3 tylli ki nam lahduh ba heh jong ka dewbah Europe.
Ka daw ba la pynlong ïa u Laporte ban mih noh, ka dei namar ba u la sdang ban shah kiar hapoh ka City, da ka jingkiew ki rangïalehkai dien kum u Manuel Akanji bad u Nathan Ake bad kaba la kham pynduh mynsiem shuh, ka dei hadien ba ka City ka la wad ban thied sa ïa u Josko Gvardiol na ka RB Leipzig.
Dei halor kane, ba une u rangïalehkai ka Spain u la rai ban mih noh na ka City bad leit pynïasoh sha ka Al-Nassr ha ka SPL.
Ha ka kyrwoh ai khu-blei ha ka rynsan social media, u Laporte u la ai khublei ïa ki nongkyrshan ka club bad ki para nong-ïalehkai.
Naduh ba la pynïasoh, u Laporte u la ïoh mih madan haduh 180 sien na ka bynta ka City, bad ban khyrwit haduh 12 tylli ki kol.
Kumba ka long mynta, la lah ban sngewthuh ba ka jingkhring jong ki club na Saudi Arabia ka la jur bha khamtam ïa ki  rang-ïalehkai ba paw na ka dewbah Europe bad na kiwei ki ri jong ka pyrthei, hato ka lah ban dei na ka jingeh ka pisa.
“Mano ba shong hangtei ? Don jingim eiei ne em ha kitei ki met – bneng ?" Kum kita ki long ki jingkylli mynta la bun bun hajar snem haba ki briew ki mied la ki khmat bad ki peit ïa ki khlur ha ka sahit – bneng baphyrnai.
Don pat kiba jubab : “Nga tharai don.
" Kiwei pat, “Ngim tharai ba don , kiwei pat : “Tip kein!" Kito kiba tharai ba don, ki pyrkhat ba ki kynja jynthaw baphylla ki shong hangta, ne ki jynthaw aiu – re, kiba kum ki kynja puri.
Ka jubab ïa katai ka jingkylli kan jin da la shu sah um – dum bad kan jia da la kut noh ha ki jubab antad, ne khlem lah jubab satia, lymda ki riewstad saiantis ne ki ‘riewstad – khlur da ka jingïarap jong ki ïit – tyndong ba khlain bor, ki trei shitom bad ki wad bniah synñia sngi ban ioh ka jubab kaba kham thikna U ‘riewstad – khlur uba la trei shitom shibun ha kine ki bynta, u long u Sir Harold Spencer Jones, uba la pynleit la ka jingim ha kaba tohkit bniah ban pynpaw mynta ïa kiei kiei ki baphylla eh kiba u la shem ha ka pyrthei ki met bneng.
Kane ka  Khyndew ba ngi shong, ka long kawei na ki khyndai tylli ki met – bneng ba la khot ki Planet, kaba shad bad kaba tyllun sawdong ïa uwei u Khlur baphyrnai ba la khot ka Sngi.
Kine ki khyndai Planet ha kiba ngi ïa don bynta lem, ki shad ki tyllun sawdong ia kane ka Sngi, bad ki pynlong kawei ka kynhun baphyrnai.
Ka metbneng ki long, haba shu kren kyllum, ar – rukom, ki Planet bad ki Khlur.
Ki Planet ki long ki met- bneng ki bym don jingshai nalade hi, hynrei na ka jingthaba jong ka Sngi kaba ki shad tyllun sawdong.
Ki khlur pat, ki long ki met – bneng kiba don jingshai nalade hi, bun na kione ki long ki Sngi kiba pynphalang jingshai ïa kiwei pat ki Planet.
Ha ka pyrthei met – bneng,don bun phew -lak kine ki kynhun Sngi – Planet kiba ngim don jingtip ei ei.
Kine ki khyndai Planet ha kiba ngi ïadon bynta lem ki ïapher ka jingjngai na ka Sngi.
U Planet Merkuri u long uba jan eh sha ka Sngi bad u Pluto u bajngai duh.
Hapdeng kine, katkum ka jingjngai ter ter na ka Sngi, bud u Benus, kane ka Khyndew jong ngi, u Mars u Jupiters, u Saturn u Uranus, u Neptune.
Ka jingjngai jong kine ki Planet baroh  na ka Sngi ki long da ki klur, ki phew – klur bad ki spahklur mer.
Ka jingjngai jong kane ka Khyndew jong ngi, na ka Sngi ka long lajan shiphew – klur mer.
Namarkata, katkum ka jingjan ne ka jingjngai ba ki don na ka Sngi, ka shong ka jingshit bad ka jingkhriat jong ki.
Ha ka jaka kaba jur ka jingkhluit ne kaba dait eh ka jingkhriat, ym lah ban khmih – lynti ban don jingim ei ei.
Ka jingkhluit ka pyningkhong, bad ka jingkhriat ka pynduh ia ka jingim.
Sawdong kine ki Planet, don ka haw – haw kaba ker tawiar ia ki, ha kaba don bun jait ki kynja jynhaw ba la khot ki gas, kiba iarap ia ka jingim ne kiba long bih ïa ka jingim.
Ka jingstang bad ka jingksah jong ka haw – haw kaba sop ïa ki Planet, ka shong ha ka jingrit ne ka jingheh jong ki.
Ki Planet ki barit ki kham duna ka haw – haw namar ka bor tan jong ki ka duna, kumta, ki duna ruh ia kito ki kynja jynjaw kiba lah ban ai jingim.
Ki Planet ki baheh pat, ki jur than ka haw – haw namar ka bor – tan jong ki ka jur shibun, namarba ha kane ka haw jong ki don bun ruh de ki kynja bih, ki kynja jingim kim lah shan.
U Planet Merkuri, nalor ba u jan eh sha ka Sngi, u long ruh u barit shibun haba ianujor bad kane ka khyndew jong ngi.
U shit than bad um don ka haw – haw ka babiang ka ban  lah ban kyrshan ïa ki kynja jingim, lada ki don ha u.
U Jupiter, u Saturn, u Uranus bad u Neptune ki kham jngai na ka Sngi bad ki khlain heh bun shah ïa kane ka Khyndew jong ngi.
Nalor ba ki jur than ka  haw – haw kaba don bun ki kynja jynhaw bih, ki long ruh ki bakhriat.
Kumta, ha ki ruh ym lah ban khmih – lynti ban don ki kynja jingim.
Shaphang u Planet Pluto, ym pat don ka jingtip kaba kham thikna.
Ka jingjngai jong u na ka Sngi ka long lajan sawspah – klur mer, u long u Planet u ba dait – thah shibun, ha uba ki kynja ba-im kim lah ban shan satia.
U Benus bad u Mars ki kham don ka jingïajan bad ka Khyndew jong ngi, la ym ha ka jingrit jingheh, hynrei ha ka jingjngai na ka Sngi.
Ka lynti kaba kane ka Khyndew ka shad tyllun sawdong ïa ka Sngi, ka long hapdeng u Benus bad u Mars.
U Planet Benus u la jan mar – ïatan ka jingheh jingrit bad kane ka Khyndew, ka bor – tang jong u ïa ka haw – haw ka duna tang khyndiat ïa ka jong ka khyndew, hynrei namar ba u kham jan sha ka Sngi, ka jingkhluit jong u ka kham jur bun shah ban ïa ka jong kane ka khyndew.
Ka jingkhluit jingshit jong u ka palat ïa ka pud – khluit.
Ka haw – haw jong u ka btiar da ka jingkhluit, ka ‘er – iong, ka ‘er – langthari kim ju sangeh ha ka sla jong u.
Kumta, ym lah ban tharai ba kano kano ka kynja ba – im kan lah ban kharoi ha u.
Ka jingheh jong u Planet Mars ka long tang kumba shiteng na ka jong ka Khyndew jong ngi, bad u khamsting ruh de.
Kumta, ka bor tan jong u ruh ka duna ban ia ka jong ka khyndew.
Ka haw – haw jong u ka duna katto katne ki kynja gas, bad ka jingshit jingkhriat jong u, ka imat ba ka biang na ka bynta ki kynja baim, la ka kham khriat shibun ban ia ha kane ka khyndew.
Kit duh jong u, sha khlieh bad sha kjat, ha ka por tlang ki paw kumba ki tap lieh, bad ha ka por lyiur, kane ka jinglieh ka kham duna bad imat ka ran sha kit duh.
Kane ka lah ban long ka kynja ior ne thah.
Ka sla jong u pat, ka khylla – rong man la ka teng, na ka bajyrngam sha ka basaw – brut, kumba jia ha kane ka Khyndew jong ngi, katkum ki aiom.
Kane ka jingkylla – rong  ka pynpaw ba imat don ki kynja jynthung kiba mih ha u Planet Mars, bad ka um kaba par kylleng ka sla jong u, na ka jingum jong kata ka ior ne thah, ka pynkhie – im ïa kito ki jynthung.
Ym lah ban ong ba don ki kynja – mrad ne kynja – briew kiba shong hangta, kumba don ha kane ka Khyndew jong ngi pynban ka jabieng – briew kam shongthait.
Ki saiantis mynta ki nangïaleh ir – shi – ir ban  tih bad ban ngam jylliew ïa ki jingmaïa kiba kum kine, bad ki nangshem buit ban shna ruh ki ïit – tyndong kiba kham khlaiñ – bor bun shah.
Khlem pep lah ban don ki kynja khñiang kiba mih na kine ki kynja jynthung, khamtam na ka jingpyut jong ki.
Ka jinglalot jongu briew uba don ba em lypa bad ka jingduk jong uba bun balang ka pynlong ïa ka jingleh ba thurmur ba pynsepei ïaka spah kaba don ha ka pyrthei mariang la kren u riewstad.
Katei ka jingkren  ka pynshisha ba ka don ka jingleh ki briew kiba riew-spah bad kiba duk ruh kumjuh kaba la pynjot ïaki khlaw ki btep bad  pynduh iaka spah kaba don ha ki ka ban bam shyrta pateng la pateng katba dang sah u briew ha sla ka pyrthei.
ïa ki riewlum ki khlaw ki long shi bynta na ka jingim jong ki bad khlem ki khlaw kiba biang ka jingdon ki dieng ki siej bad ki kynbat ka jingim ki riewlum kan kylla long kaba kordit kumba la dep jia sha kiwei pat ki bynta jong ka pyrthei.
Kaei kaba jia haba lut ki khlaw, bad ka ktah kumno iaka jingim ha rilum bad ha ri thor.
Kiba bun ki dieng bah kiba shan skhem ïaka jingim jong u briew bad ïaki mrad ruh, ka shimpor ïaki ha ka ban san rangbah haduh shispah sanphew snem,shispah snem bad phraphew snem lada duna eh nalor kata kiwei de ki dieng bad ki kymbat ki iohlad ban im  bad ban san haba ki sah ki diengbah kiba iada ia ka mariang.
Haba pom pathar ïaki dieng bun ki kymbat dawai ki duh noh.
Ka dawai ba shna ha ka ban sumar bad pynkhiah ïa u briew ka mih na ki khlaw bad lada kane ka duh lut la hap ban pynmih dawai da kawei pat ka rukom shna kaba kham sniew shuh shuh ia ka met u briew lada bakla ban ai.
Ka jingduh kaba khraw tam ka long ha ka jingtlor noh jong ka dewmet bad bunsien kane ka lam sha ka jingïapthngan, ka jingrngat ki tyllong um bad ka jing-rang rkhiang.
Nalor kata ka beh sa ka lyer kaba pynstang ïaka khyndew ha ki lum rep bad ka rah ïa kane sha ki wah ha ka por lyiur.
Haba tlot bor ka dewmet u khñiang jingpang ruh u kloi ban wan kjit lut ïa uba don kumba tlot kham swai bad u pyllait ia kato ka jing-ri kaba koit ba khlain.
Ka long kaba shisha ba ha ki rilum mynta ka dawai sboh fertilizer ka long kaba donkam namar ba la tlot ka mariang.
ïa ka dawai sboh ruh ka ïaid katkum ba ai permit ka sorkar bad ki nong-rep ki hap ban thied rem ïaka, katba ka dor mar rep pat kim kiew kumba kiew ki jingdonkam.
Ban lait na kine ki jingeh ka donkam ban sumar ïaka mariang.
Ki riewlum ki donkam ban thang da ka dieng haba shet jingshet Hynrei wat sha nongkyrdong ruh la bun ki jaka ba ka dieng la shitom ban ioh.
Ban thang da ka umphniang sharam ha ka Stove ruh ka long kaba shi-tom jingmut namar kan long kaba eh ban wad sharak.
Ka la don ka jingpynrem kaba jur ia ki sorkar jong ki thaiñ lam mihngi ba ki ai laisen palat ïa ki karkhana ot dieng bad ïa ki karkhana shna plywood.
Ki khlaw sha kine ki thaiñ ki lut khamtam ba la bun than ki kharkhana plywood.
Ka don ka jingbakla haba ong ba ka jingmih kaba jur na ki khlaw ka dei na ki dieng ba rah sha ki karkhana ot dieng bad kumta ter ter.
Ki don ki jait jingthung bad ki kynbat kiba donbor hynrei ym ioh jingtip kaba biang bad ki kylla leh nohei.
Ha ri Khasi kaba sniew eh ka long ka jingthang rnga pathar kaba la pynduh ïa kiba bun ki jaid dieng kiba kordor kiba ki pateng mynta kin nym iohi shuh ïa ki.
Ka jingeh kaba khraw tam ïa u khun bynriew ha kine ki sngi ka long kumno ban pynneh bad pynsah ïa ki khlaw.
Lada bakla ki bun ki jinglalot ki ban wan shem ha u briew.
U briew un hap ban pyniadei ïalade bad ka jingdonkam kaba don hapoh ka mariang.
Ki tymmen mynhyndai ki la hikai kumno ban peit thuh ïa ki aiom, kumno ban bet symbai bad kumno ban burom ïaka mariang.
Ka jingwan kyrthep ka jingstad saians bad ka jingkwah than ki bor sorkar ban ïaid ryngkat bad ka por ban iadei bad ka technology kaba mynta ka long kawei na ki daw kaba iarap ban pynduh ïa ka jing-ïadei u khun bynriew bad ka mariang ha kata ka rukom ba kawei kan ïarap ïa kawei ym ban  poi sha ka jing-ïather kut hapdeng u briew bad ka mairang.
Hapdeng ba ka don ka jingleh pathar ïa ki dieng ki siej ki don ki jaid dieng kiba pyneh bad ki tang shu iohlad ki khie im biang bad ki san kloi.
Kane ka long ka jingkyrkhu hynrei namar daw ba lyngkot jingmut kane ka jingïaleh ka jia man ka por haduh ba ki dieng kiba ialeh ban san kloi kim iohlad satia ban long  ka jingkyrkhu ïa u briew.
Kaba ki riewstad ki sngew bynrniew ka long ba ki lyer bih kiba mih na karkhana bad ki kali ki pynsniew ia ka mariang bad lada biang ka jing-rben ki khlaw sha kylleng ka pyrthei kane  ka lyer bih ka shah kjit bad shah pynkhuid ha ki dieng ki siej.
Hynrei wat hangne ha Meghalaya kaba dei ban don dieng ha lum ha wah kumba hynriew phew na ka shi-spah ka don mynta tang laiphewwei na ka shispah.
Wat ha ki ri thor ruh ka jingdawa ka long dei ban thep da ki khlaw kumba laiphew lai na ka shispah bad sha rilum hynriewphew na ka shispah.
Ban pynim biang ia ki khlaw ban thung bun ki jaid dieng.
Hynrei ka rukom thung dieng tang harud surok da kaba pom dieng napoh khlaw ban ker ïa ka jaka thung ka kham pynshitom shuh ïa ki briew kiba donkam ïa kito ki dieng kiba la donkam ïa kito ki dieng kiba la don lypa ha ki khlaw.
Kaba thung tang shijait ha kawei ka jaka ruh  ka long kumba pynap ïa ka jingïap tram ha ka bam khniang bad ka jingbym aiti lem ha ki shnong ba kin ïadon bynta ban pynim bad pynneh ïa ki khlaw ka long ka polisi kaba duhnong.
Ha kaba kut ki riewlum ki shah ha ki jingeh ki bym lah kiar bad ki hap ban wad lad ban im jakpoh na ki sorbah.
Kane ka  pynhiar dor ïa ka jinglong u riewlum bad ka  pynduh ïa ki jinglong tynrai bad ka duh lut ka jingstad jingshemphang kaba dei ban hiar pateng.
Kaba lah ban leh nangne shakhmat ka long ban hikai ïa ki nongkyndong ba kin ithuh ïa kiei kiei kiba kordor kiba don hapoh khlaw.
Ka donkam ruh ban adong ba ki nongwei kin nym iohlad ban shim kabu ïa kine ki mar kiba kordor ba ka dei ban don ka ïew kaba im na ka bynta jong ki.
Ka aiñ ka long ne ka dei kata ka jingbishar kaba ïaryngkatlang ïa manla u briew.
La buh bad pyntreikam ïa ki aiñ khnang ban tehlakam ïa ki jingsniew ha ka imlang sahlang.
Lada khlem ki aiñ lah ban shu ong noh ba ki jingsniew ha ka imlang sahlang kin jyn da la kynrei bad ba briew kin im katba mon ha ki jingsniew.
Kumta, ka ri India jong ngi ruh ka don ia ki aiñ ki kanun jong ka ban tehlakam ïa ki jingsniew ha ka imlang sahlang.
Ka jingdon bad ka jingpyntrei kam hok ïa ki aiñ ka long ba baroh un ioh ïa kajuh ka jingbishar ha ka longbriew manbriew.
Haba ka imlang sahlang ka la nang heh bad nang ïar, kumta ruh ka aiñ ka don bun ki jingbishar ha ka bad ba u briew te u dei ban tip ïa ka.
Katkum ka jingsngewthuh, ki aiñ ki dei kita kiba khlaiñ bha ha ka bishar na ka bynta ka bha ka miat lang baroh.
Nalor ka jingbuh, jingpynmih bad jingpyntreikam ïa ki aiñ, la buh ne la thung kyrpang ruh ïa ki nongkhmih nongpeit ne kita ki nongbishar ba kin peit ba ki aiñ kin trei kam bha bad ba la bud beit bud ryntih ïaki.
Da shisha, ka jingdon ki aiñ ka pynsuk ïa ka synshar ka khadar ïa ka bha ka miat ka imlang sahlang.
Ka don la ka jong ka jingbishar hok ha kaba ïadei bad ki khynnah, ki kynthei, samla, bad tymmen.
Don bun ki aiñ kum ka aiñ ka pule puthi, ka jingban beiñ, lehbeiñ ne batbor ki khynnah khllung bad kynthei, ka aiñ ka kam ka jam, ka aiñ ka hok nongioh pateng, bad kiwei de ki kam sniew kiba ka aiñ ka pyrshah.
Lada jyn da ki ain ki long kiba eh bad pyrkhing bha ki nongshim kabu ne ki riewsniew kim jyn da la nud ban im ka jingim ka ba pyrshah ïa ka aiñ.
Lada ki riewshim kabu ne ki runar kim shim tieng ïa ka aiñ kane ka mut ba ka aiñ kam khlaiñ katkum ka riti ka synshar ka khadar ka ri.
La dei te ban ym ai lad ban pynkheiñ ïa ki aiñ namar tang la pynkheiñ ïaki tang katta la synjor ka synshar ka khadar bad ba ki riewsniew bad ki kam sniew jong ki kin nang jyllei bad roi bad kane ka pynjakhlia ïa ka imlang sahlang.
Hooid, ngi kmen bad sngew shngaiñ haba ngi tip ba don ki aiñ hynrei lehse ka jingbym sngewtynnad da u paidbah uba bun ïa kaba um lah ban pdiang ka dei kata kaba ngi tip mynta kita ki aiñ khyllah.
Kine ki kyynthup ki aiñ diemet, ka aiñ shong kurim kynthei para kynthei ne shynrang para shynrang ïa kaba ka ïing kashari ba ha khlieh duh ka la pynlong aiñ bad pyntrei kam ïa ka.
Kane ka pyni ba kum ki briew ngi la ïaid lait ïa ka hukum u nongthaw.
Yn len lei ba ki ruh ki dei ki briew, bad ba ki don ïa ki hok jong ki.
Ban pynïaryngkat ia ki hok jong baroh, ka ïing kashari ba hakhlieh duh ka la shah bad pynlong aiñ ba pura ïa kum kine ki jait kam.
Dei namar kane, ba kum kine ki jait kam ki la nang jur bad kynrei bha wat ha ka ri Khasi jong ngi.
Kaba pynshlur ïa ki ban leh ïa kum kine ki kam ka long ba ki kynnoh ka ioh ka kot jong ki ka duna bad ba kim donkam don jam ban pyndap ia ki jingdonkam jong ki baroh.
Ka kynthoh bad ka jingbym sngewtynnad na katto katne ki paidbah ka long ba ki sngew ba kane baroh ka dei tang ka jingkwah suk ym ka jingtrei shitom.
Ka long kaba eh bha ban ïatai halor kane namar lada uba bun u pyrshah na sha shiliang pat ki kynnoh ba ngi pyrshang ban knieh jubor ïa ka hok long briew manbriew jong ki.
Dei namar kane ka hok ka shong ha ka ïing kashari ba ha khlieh duh ka ri bad ba ngi hap ban im hapoh kane ka rukom synshar khadar.
To ngin long kita ki ban puson bha ïa ka ban kynshi than namar ngim tip ïa ka daw bad ka tynrai ba shisha jong ki.
Ym lah len ba bun hi um sngewtynnad kum kine ki aiñ hynrei yn leh kumno namar ka bor kam shong hangi.
To ngin sngewthuh ba kawei ka juk ka jop  ïa kawei pat kumjuh ruh ka rukom pyniaid bad pyntreikam ïa ki aiñ kin nang kylla bad pynlong aiñ.
To kum ki paidbah, ngin ym bishar than namar na sha lyndet ka jingbishar ka long kaba kham tyngeh.
To ki aiñ kin long ki aiñ ki  ba shisha ïa ka imlang sahlang baroh kawei.
Katkum ki khubor la ong ba ki pulit jong ka Brazil ha ka Sngi Palei, ki la leit khynra ha ka iing sah jong u khun u President barim katei ka ri u Jair Bolsonaro namar ka jingsuba don kti ha ki kam bei tyngka pisa be-aiñ.
La ong ba ki heh pulit ki la leit ban khynra ha ka iing sah u khun ba 25 snem jong u Bolsonaro hapoh Camboriu, kaba don sha ka phang Shathie jong ka Santa Catarina bad ki la ïoh kurup noh ruh ia kawei ka mobile phone, ki ‘Hard Drive’ bad ki kopi ba thoh jingthoh jong utei u samla ha katei ka sngi.
Ia utei u khun la ju ithuh kum u Jair Renan Bolsonaro bad u trei hapoh Santa Catarina.
Na ka liang u Renan u dap da ka jinglyngngoh ha ka por ba ki heh na ka kynhun pulit ki leit ban khynra ha ka iing jong u ha katei ka sngi.
Ki pulit ki la leit ruh ban khynra ha ka nongbah Brasilia haba iadei bad ka jingiadon bynta jong ka iing u Bolsonaro ha ki kam bei tyngka be-aiñ sha ki kompeni bapher hapoh ka ri.
U Jair Renan dang shen ruh u dang lait na ka kti jingtohkit ki pulit ha u snem 2021, ha kaba ki heh pulit ki la tohkit bniah ia u halor ka jingsuba bam sap pisa ba ki heh nongkhaïi ki siew tang ban pynïoh kontrak ia ki bad ka sorkar.
Kawei ka longkmie 43 snem ka rta, ka la duh noh la ka jingim hadien ka jingshah thombor ha uwei u briew uba sah lang ha kajuh ka ïing mala ba ki shong wai hapoh Brooklyn.
Ha kane ka jingjia utei u briew u la leit ban tied naphang ia kat kiba don ha katei ka iing da u tyrnem ba u rah ha ka kti ha kaba 2 ngut ki khun jong ka pat ki la mynsaw jur hadien ka jingshah tied dusmon ha utei u briew ha katei ka jingjia.
Kane ka la jia ha ka Sngi Balang, ha kaba ki pulit ki la ioh kem noh syndon ia utei u rangbah 47 snem na katei hi ka jaka.
Ki pulit ki la buhrieh ia ka kyrteng jong katei ka briew bad jong utei u rangbah katba ym pat lap ia ka daw bad ka jingshisha baroh, hynrei ki la shu pyntip tang ia ka snem jong kitei ki ar ngut ki khun jong katei ka briew, kiba kynthup ia utei u khyllung 5 snem bad ka khyllung ba dang 3 snem ka rta.
La ong ba ki pulit ha ka por ba ki leit poi ha katei ka iing, ki lap ia katei ka briew bad ki 2 ngut ki khun jongka hapoh jong kawei ka kamra jong ka mala kaba 2 ha kaba ki shong- ki sah.
Kumjuh ruh ki la ioh kem noh shwa ia utei u rangbah uba thmu ban phet noh na katei ka jaka ha ka por ba ki pulit ki dang shu poi bad ki la shem ruh ia u ha ryngkat ka snam kaba la satah ha ki jaiñ ki nep jong u.
La ong ba katei ka briew ka sah mar shiliang kynrad bad utei u briew uba sah lang bad u khun ba 9 snem jong u.
Watla ki pulit ki la ialeh ban pynkit mar-mar ia kitei ki 3 ngut sha ka hospital NYU Langone kaba don ha Brooklyn, hynrei ki doktor ki la pyntip ba katei ka longkmie ka la khlad noh naduh ka por shuwa ban poi hapoh ka jaka sumar.
Katba kitei ki 2 ngut ki khun jongka pat ki don hapdeng ka jingsumar kaba bniah namar ka jingmynsaw kaba la jur.
Ki pulit ki la lap ruh ia u tyrnem uba la satah snam na katei ka iing ba sah utei u runar ha katei hi ka        jingleit poi jong ki.
U President ka United States, u Joe Biden ha ka Sngi Balang, u la ong ba um don jingsngew pher ne sngew phylla eiei halor ka jingiap u heh ka kynhun shipai Wagner- u Yevgeny Prigozhin kumba la pynbna ba u la khlad noh namar ka jinghap ka liengsuiñ kaba kit ia u ha Russia.
Kumta, u Biden u la ong ba um tip ia ka jingshisha halor kaei kaba jia ha katei ka por, hynrei um sngew pher halor katei ka jingiap jong u namar la tip ba ka Russia kan pyniap beit ia u shisien ka sngi.
Kumjuh ruh u Biden u la ong ba kam don kaei- kaei ruh kaba jia hapoh Russia, ka ban jia khlem ka jingtip jong u President ka Russia- u Vladimir Putin.
Kumta ka jingiap jong utei u heh nongialam ka tnat shipai ruh ka dei ka jingthmu jong u Putin na sha lyndet.
La ong ba ka kyrteng jong u Prigozhin ka don hapoh ka thup kyrteng jong ki pasenjar kiba shong ha katei ka liengsuiñ kaba la hap noh ha ka phang Northwest jong ka Russia ha ki sngi ba la lah.
Namar la ong ba u Prigozhin u long u nongbud ba ha kti- ha kjat jong u President ka Russia ha ki por ba la leit.
Hynrei ka jingwan paw pyrthei jong u hapdeng ka jingleit hiar thma ka Russia ka long hadien ba utei u nongialam u la sei ia ka kynhun shipai ban ialeh pyrshah ia ki shipai ka Russia halor ka jingleit hiar thma ba khlem nongrim jongki pyrshah ia ka Ukraine kaba dang long ka ri kaba dang rit lada ianujor ia ka bor bad ka jingkot jongka hakhmat jong ka Russia.
U President ka Russia, u Vladimir Putin ha ka Sngi Palei u la kren shaphang ka jingiap jong u heh ka kynhun shipai Wagner u Yevgeny Prigozhin bad kumjuh ruh ka jingiap jong ki katto katne ki heh katei ka kynhun ha ka jinghap  liengsuiñ ha ki khyndiat sngi ba la leit.
Kumjuh ruh haba iadei bad ka jingiadei hapdeng jong u bad utei u heh jong ka Wagner kaba la ialeh pyrshah ia ki shipai ka Russia hapdeng ka jing-iakhun thma jong ka Russia pyrshah ia ka Ukraine, u Putin u la ong ba u Prigozhin u long u briew uba shemphang bad uba don sap bha, hynrei baroh ka long tang ka jingbakla ka rukom pyrkhat-pyrdaiñ jong u, ba u poi ialeh pyrshah pynban ia ka sorkar lajong.
Haba ai jingkren sha ki lad pathai khubor ha katei ka sngi, u Putin u la phah ia ka khubor sngewlem sha ka iing ka sem jong kitei kiba khlad baroh, ha kaba 9 ngut ki briew kiba don lang hapoh jong katei ka liengsuiñ ba shong utei u heh ka kynhun Wagner, ki la khlad lang ha ka jinghap katei ka liengsuiñ.
Kane ka jingkren jong u Putin, ka long ka jingpyntikna ba u heh jong ka kynhun Wagner u la khlad shisha.
Ka long ruh ka sien ba nyngkong ba u Putin un kren shaphang katei ka jingjia naduh ba la jia katei ka jingjia ha ka janmiet Sngi Balang.
Kumjuh ruh na ka liang u President ka Ukraine, u Volodymyr Zelensky u la ong ba ka Ukraine kam shym don bynta eiei ha kane ka jingjia hynrei baroh hi ki tip ia kaei kaba don sha lyndet jong katei ka jingjia, namar kiei- kiei kiba jia hapoh ka ri Russia ki long katkum ka jingpyniaid bad ka jingthmu jong u President ka Russia.
Katkum ki khubor la ong ba ki riewngeit Khristan ha Pakistan ki la leit ban pynlong jingduwai bad pynlong jingmane kumba ju leh man ka por wat la ha kane ka por ki hap ban shong halor ki kynrum-kynram bad ki lyngkhot- lyngkhai ba la twa na ka iingmane ba la shah pynjulor ha kine ki khyndiat por ba la leit.
Katei ka iingmane Khristan ka la shah pynjulor ha ki paidbah Muslim ha katei ka thaiñ Mihngi jong ka Pakistan namar ka jing-iashun jaitbynriew.
La ong ruh ba palat 80 tylli ki iingsah jong ki riewngeit Khristan bad kumba 19 tylli ki iingmane Khristan ki la shah pynjulor ha ka thaiñ Jaranwala jong ka Punjab Province ha katei ka jingjia, hadien ba la ioh khubor ba don kiba pynjot bad leh ibeiñ ia ka kot ‘Koran’.
Ki la don kumba 30 ngut ki khynnah jong ka skul Ashram ha Bhandara distrik jong ka bynta ba shaphang Mihngi jong ka Maharashtra kiba la shah pynkit sha Hospital hadien ba la suba ba ki la ngat bih na ka jingbam, la ïathuh u heh pulit hynnin ka sngi.
Kane ka jingjia ka la jia ha Yerali Ashram School kaba don ha ka jaka sor ha Tumsar ha ka sngi Palei, u la ïathuh.
Ha ka jingïakren bad ki nongthoh khubor, u ophisar jong ka tnat ka koit ka khiah ha Bhandara distrik u Milind Somkuwar u la ong, “Ki la don kumba katto katne ngut ki khynnah jong ka skul Ashram kiba la ud shitom bad don na ki kiba la prie bad shitom kpoh bad don ruh kiba la ïoh ïa ka jingshit met ha ka sngi Palei, ha kaba hadien kane, ka kynhun jong ka tnat ka koit ka khiah jong ka distrik ki la khmih bniah halor ka jinglong ka koit ka khiah jong ki 325 ngut ki khynnah kiba sah ha ka Hostel jong ka skul.
"Na kine ki khynnah ki la don kumba 30 ngut kiba la shah sumar ha Sub-district Hospital ha Tumsar, u la ong.
" Ngi la suba ba ka la dei na ka daw jong ka jinglong bih jong ka jingbam naba ki khynnah ki la shitom hadien ba la dep ban bam ïa ka jingbam ba la sam sha ki ha ka Hostel," u la ong, ha kaba u la bynrap shuh shuh da kaba ong ba baroh ki khynnah mynta ki la kham koit bad shen kin sa shah pyllait noh.
U heh jong ka seng Nationalist Congress Party (NCP) u Sharad Pawar hynnin ka sngi u la ong ba kam shym la don kano kano ka jingpait hapoh ka seng bad u Symbud Myntri Rangbah jong ka Maharashtra u Ajit Pawar u dang ïai bteng ban long u nongïalam jong ka.
U la ong ruh ba ki la don kumba katto katne ngut ki nongïalam kiba la mih na ka seng NCP da kaba shim ïa ka rai ban leit pynïasoh bad kiwei pat ki seng saiñ pyrthei, hynrei ym lah ban ong ba ka la mih ka jingïapait hapoh ka seng.
U Pawar u la ïakren bad ki nongthoh khubor ha ka shnong jong u ha Baramati kaba don ha Pune distrik, shi sngi hadien ba ka khun jong u bad ka President ba mynta jong ka seng ka Supriya Sule ka la ong ba u Ajit Pawar u la long u heh nongïalam bad u MLA jong ka seng.
“Mynta, u (Ajit Pawar) u la ïeng ha la ka jong ka nongrim ban pyrshah ïa ka seng, bad ngi la phah ka jingmudui sha u Lamphang jong ka ïingdorbar bad mynta ngit dang ap ïa ka jubab jong u, la ong shuh shuh ka MP jong ka seng NCP ha Baramati ka Sule ha ka jingïakren bad ki nongthoh khubor.
U Myntri Rangbah jong ka Tamil Nadu u MK Stalin ha ka Sngi Ba-ar u la dep ban pynbna ïa ka song tyngka kaba T.
10 klur na ka bynta ban sam kum ka jingai jingïarap halor ka jingshah ktah jur jong ka Himachal Pradesh na ka jinghap jong u slap uba jur.
Ha ka shithi ba la phah sha u Myntri Rangbah jong ka Himachal Pradesh u Sukhvinder Singh Sukhu, u Stalin u la ong ba u la dap da ka jingsngewsih halor ka jingjur jong ka jingduhnong bad ki jingshah ktah jur ha kane ka jylla na ka daw jong ka jinghap u slap bad ki jingtwa khyndew ha kiba bun ki jaka.
“Nga pynpaw ka jingsngewlem na ka bynta baroh kito kiba la shah ktah jur na ki jingjia ba la wan na ki jinglynshop ki bor ka mariang, ka sorkar TN ka la noh synñiang kumba T.
10 klur na ka bynta ka jingthmu ban pynbha bad maramot ïa ki jingjulor ha ka jylla jong phi.
Da ka jingsngewrit to pdiang ïa ka.
"Kum shi bynta ban tyrwa shuh shuh ka jingïarap na ka liang jong ka sorkar bad ki briew jong ka Tamil Nadu, u Stalin u la ong, “Lada don kaei kaei kaba ngi lah ban ïarap na ka bynta ki jingmaramot ne pynbha, sngewbha wat ym buhrieh hynrei da pyntip ïa nga kumba ka long.
"Kumba la ïathuh ka tyllong khubor, la ong ba u Sukhvinder Singh u la ïakren bad u Stalin lyngba ka Phone bad u la batai shai sha u ha kaba ïadei bad ki jingjulor kiba bun ïa kiba la wanrah da u slap uba jur bad kiwei pat ki jingjia bad batai halor ki jingdonkam jong ka sorkar.
Ki pulit jong ka Mumbai hynnin ka sngi ki la ïohpdiang ïa ka khubor thok na uwei u khynnah uba dang 10 snem ka rta, halor ka jingdon bom ha ka liengsuiñ ha Chhatrapati Shivaji Maharaj International Airport.
Ïa kane ka Call la ïohpdiang da ka Control Room jong ki pulit ka Mumbai ha ka Emergency Number 112.
U nongphah khubor, u la ong ba ïa u bom la buh ha ka liengsuiñ kaba la dei ban mih noh hadien 10 kynta, la ïathuh u heh pulit.
Hadien ba la ïohpdiang ïa kane ka khubor, ki pulit khlem da pynslem ki la sdang ïa ka jingpyntreikam bad lap hadien ba kane ka khubor ka dei kaba shu thok.
“U khynnah uba dang 10 snem u la phah ïa kane ka khubor na Satara," la ïathuh u heh pulit.
Kane ka khubor ka la wan shi bnai hadien ba ki pulit ka Mumbai ki la shah byrngem thombor kumba la jia ha ka 26 tarik, Naiwieng jong u snem 2008.
U briew u bym shym la lah ban ithuh u la byrngem thombor ïa u Myntri Rangbahduh u Narendra Modi bad ïa u Myntri Rangbah jong ka Uttar Pradesh u Yogi Adityanath, ha kaba ka la don ka jingpynkhlaiñ ïa ka jingpahara, la ïathuh u heh pulit.
Ha kaba ïadei bad kane ka jingjia, la pynngat hapoh ka kyndon 509 (2) jong ka Indian Penal Code pyrshah ïa u nongphah khubor pyntriem bad ka jingtohkit halor ka jingjia ka dang ïai bteng.
Ka kynhun Enforcement Directorate (ED) ka la bthah ïa u nongïalam jong ka seng CPIM bad u Myntri Rangbah barim jong ka Kerala u A C Moideen ba un leit mih na ka bynta ka jingtohkit ka ban long ha ka 31 tarik, Nailar ha ka jaka treikam jong ka kaba don ha Kochi ha kaba ïadei bad ka jingshah kynnoh donkti ha ka jingkamai ïa ka spah bymhok kaba ïadei bad ka kam bamsap kaba la mih na ka ram (loan) na Karuvanannur Service Co-operative Bank.
Ka kynhun ED ka la phah jingthoh na ka jaka treikam kaba ha Kochi hynnin ka sngi sha u  Moideen, u MLA na Kunnamkulam, kaba la long shi sngi hadien ka jingïoh ban kurup ïa kumba 36 tylli ki jingdon jingem kiba la kot sha ka T.
15 klur, kynthup ïa T.
28 lak ka pisa ha ki Fixed Deposit ha ka kyrteng jong u Moideen bad ka kurim jong u.
Ka kynhun ED ka la phah ruh ka shithi sha ki saw ngut kiba la ïasuhbuit lang bad u Moideen ha ka jingjia, ha kaba la hukum ïa ki ba ki la dei ban leit mih sha ka jaka treikam jong ka kynhun ha Kochi na ka bynta ban kylli jingkylli ha ka 31 tarik, Nailar.
Kane ka kam bamsap ka la paw pyrthei, hadien ba ki la don bun ngut ki nongthep pisa kiba la mudui halor ka ram ba la phah sha ki briew ki bym shym la lah ban ithuh da kaba pyndonkam pat da ki kyrteng jong ki.
Hadien ba la pynlong ïa ka jingtohkit, la shem ba T.
150 klur tyngka ka pisa ka dei kaba la shu sei tuh da ka lynti kaba beaiñ.
U Myntri Rangbah jong ka Jharkhand u Hemant Soren u la buh ka jingmudui ha ka Supreme Court pyrshah ïa ka jingkhot hajir jong ka kynhun Enforcement Directorate’s (ED) ïa u halor ka jingjia jong ka jingkamai ïa ka spah bymhok.
U Hemant Soren, um shym la leit mih na ka bynta ka jingshah khot hajir kaba ar ha ka kynhun Enforcement Directorate (ED) na ka bynta ban kylli jingkylli halor ka jingjia ba ïadei bad ka jingkamai ïa ka spah bymhok halor ka jingdie jaka ha ka nongbah Ranchi.
Ïa ka rai jong u Myntri Rangbah la ïakren lyngba u dkhot jong ka seng ha jaka treikam jong ka kynhun ED ha katei ka thaiñ, naba u dang bteng ïa ka kam jong u ha State Secretariat.
U heh sorkar u la ong ba u Myntri Rangbah u la kyntait ban leit mih hakhmat ka kynhun tohkit, ha kaba la ong ba u la phah ka jingmudui ha kaba ïadei bad kane.
Ka kynhun Enforcement Directorate hashwa ka la khot hajir ïa u Soren na ka bynta ban pynlong ka jingtohkit ha ka 14 tarik, Nailar, hynrei u la kyntiat halor kane bad u la ong ba u dang bunkam ha kaba ïadei bad ki kam saiñ pyrthei.
Ka jingtwa khyndew ka la shim ïa ka jingim jong iwei u heprit ha Lower Lungchok kaba hap hapoh ka Maneybong- Dentam konstitwensi hapoh ka West Sikkim.
Kumba la ïoh jingtip la ong ba ka jingtwa khyndew ka la pynjulor ïa ka ïing jong uwei u nongshong shnong ba la tip kyrteng kum u Nar Bahadur Chettri bad ha ka jingpyntreikam ki pulit ki la ïoh ba sei ïa ka met jong i heprit ba dang 4 snem ka rta.
Ha kawei pat ka bynta, baroh ki surok PWD ha West Sikkim ki la shah khang lynti na ka daw jong ka jingtwa khyndew.
Ha basdang jong une u bnai, ka la don ka jingtwa khyndew kaba jur kumba la ïoh ban ring ha ka Mobile Camera ha ka sngi Palei ha ki bynta jong ka NH10 hapdeng ka Ranipul bad ka Singtam ha ka 32 No.
Ki shipai ïada khappud ki la ïoh ban kurup ïa saw tylli ki tiar siat, 38 tylli ki kuli bad 8 tylli ki bom na Imphal East distrik bad Imphal West distrik ha ka por ba la pynlong ïa ka jingkhynra bad ka jingleit pahara, la ïathuh ki pulit.
Ïa ka jingleit khynra la pynlong ha kiba bun ki thaiñ kiba don ha Imphal East, Imphal West, Kakching, Kangpokpi bad Thoubal distrik ha kaba ka kynhun shipai ka la ïoh ban kurup ïa ki tiar siat, ki kuli bad ki bom, la ong ka jingthoh ba la phah da ka Manipur Police Control Room ha ka miet jong ka sngi Palei.
Ki la don baroh kumba 123 tylli ki Naka ba la buh ha ki distrik bapher bapher jong ka Manipur, baroh ar, kata ha ki jaka lum bad ki jaka ba long them bad ki pulit ki la ïoh ban kem ïa 1,581 ngut ki briew ha kaba ïadei bad ki jingjia jong ki jingïakynad kiba la mih ha ki distrik bapher bapher jong ka jylla, la ong ka jingthoh.
Ki la don baroh kumba 356 ngut ki nong Myanmar, kynthup ïa ki longkmie bad ki khynnah, kiba la wan ban ïashim bynta ha ka ban shah sumar bad ïoh dawai ei ha ka sngi ba la pynlong ïa ka Health Camp ba la pynïaid da ka Assam Rifles ha ki bynta jong ka International Border, la ong u nongaiktien.
Kane ka kynhun shipai, ha ryngkat ki heh sorkar jong ka thaiñ ha Arunachal Pradesh, ki la pynlong ha ka sngi Balang ïa ka “Friendship Medical Camp" ha Pangsau Pass ha ki bynta jong ka khappud India-Myanmar na ka bynta ban ai jingmyntoi sha ki nongshong shnong jong ka Pangsau bad Arakan Gut jong ka thaiñ Sagaing jong ka ri ba marjan.
Ka la don ka jingshah ktah jur hapoh ka seng ka liang pyrshah ka Congress ha Tripura, naba u Working President jong ka bad u Myntri barim u Billal Mia, uba la iehnoh kam na ka seng ha ka sngi Balang, u la leit ban pynïasoh bad ka seng BJP ha ka sngi Palei.
Une u nongïalam uba la 63 snem ka rta  u la leit ban pynïasoh bad ka seng BJP ha ka sngi Palei ha ka prokram kaba la pynlong ha Kulubari kaba don ha Sepahijala distrik.
U Myntri Rangbah jong ka jylla u Manik Saha, u President jong ka seng BJP ha ka jylla u Rajib Bhattacharjee, bad kiba bun ki Myntri bad ki heh nongïalam jong ka seng, ki la ai ka jingkhublei kitbok-kitrwiang ïa u Mia, uba long u nongïalam jong ka kynhun ki Muslim ha ka seng Congress.
Ka Sorkar Jylla lyngba ka tnat lariti ka la rai ban ai jaka kumba 5000 square feet na ka bynta ban tei ïa ka shlem treikam ka Khasi Authors’ Society (KAS) ha Tribal Research Institute kaba dei ka jaka jong ka tnat lariti (arts and culture) ha Mawlai Nongkwar.
Haba pynbna ïa kane lyngba ki lad pathai khubor ha ka sngi Thohdieng, u Myntri ka tnat lariti, u Bah Paul Lyngdoh u la ong ba kane ka jaka ka dei jong ka tnat lariti ka Sorkar Jylla bad yn ai khnang ïa ka jaka sha ka KAS khnang ba kan ïoh ka shlem treikam kaba biang bad yn nang lah ruh ban pyntyllun ïa ki kam kiba dang ïakhun haduh mynta ban ïoh rung ka ktien Khasi hapoh ka Khyrnit Baphra jong ka Riti Synshar ka ri.
U la ong ba ka bynta banyngkong ka dei ka jingai ïa ka jaka sha ka KAS bad ka ba-ar pat ka dei ka sienjam kumno ban tei ïa ka shlem treikam bad ha kano ka rukom ka Sorkar Jylla ka lah ban ïarap.
Haba kren shaphang ka jingsahteng ban ithuh ïa ka ktien Khasi, u Bah Paul u la ong ba um kwah ban kynthoh ne ong ei ei balei bad na kano ka daw ym pat ïoh jingithuh, hynrei ka ktien Khasi kaba la ïoh rung kum ka sobjek pule wat ha Kolkata University naduh ki snem 1900, ka la dei hok ban ïoh jingithuh noh.
Ka Supreme Court ka la hukum ïa u Chief Justice jong ka Gauhati High Court ba un bthah ïa ki ïingbishar ha Guwahati ba kin bishar bniah halor kiba bun ki jingjia kiba ïadei bad ki kynrum kynram bad ki jingïakynad kiba la jia ha Manipur ïa kaba la aiti sha ka kynhun Central Bureau of Investigation (CBI).
Ka ïingbishar ha kaba ïadei bad kane, ka la ong ba ki nongshah thombor bad ki nongsakhi halor ki jingjia kin sa lah ban ai ïa ki sakhi halor ka jingjia napoh ïing jong ki ha Manipur ha ka jaka ba kin leit dalade sha ka ïingbishar ha Assam.
Ïa kane ka hukum la pynmih da ka kynhun nongbishar jong u Chief Justice DY Chandrachud, JB Pardiwala, bad Manoj Misra, hadien ka jingkyrpad jong u Solicitor General of India u Tushar Mehta ha ka kyrteng jong ka jylla Manipur.
Ka Voice of the People Party (VPP) ka la ong ba ka shaniah ha ka jingstad jong ka ‘Expert Committee’ ha ban khmih bniah ïa ka bhah thung kam ne ka ‘Reservation Policy’ jong u snem 1972 bad kyrmen skhem ba ki dkhot ka komiti kin ym don ka jingshah liang haba shim ïa kano-kano ka rai.
“Ngi ai khublei ïa ka Sorkar kaba la leh ïa kaba dei.
Ngi ieh ha ka jingstad jong ka komiti naba la ai por 12 bnai ïa ki dkhot ba kin khmih bniah," la ong u General Secretary ka VPP, Dr.
Ricky A.
J.
Syngkon ha ka Sngi Thohdieng.
Haba ban biang ba u ieh ha ka jingstad jong ka komiti, u la ong ba ki dkhot ki dei ki ’riewshemphang bad ka seng ka khmih lynti ba kin leh ïa kaba dei eh.
Haba kylli, utei u nongïalam u la ong, “Ngi hap ban burom ïa ka ‘Search Committee’ hapoh ka jingkhlieh jong u Chief Secretary ka Jylla bad ngi ieh ha ka Sorkar ïa ki dkhot kiba ka la jied.
Ngi shaniah ha ka ‘Expert Committee’.
"U la bynrap ba kano-kano ka komiti kaba shim ïa kum kane ki jait kam – ki dkhot kim dei ban don ka jingshah liang haba ki shim kano-kano ka rai ne ha ka pyrkhat pyrdaiñ la ki dei ne kim dei ki trai-ri.
“Ka dei ban long kaba khuid bad kum ki ’riewshemphang ki dei ban long kiba beit ba ryntih bad ki bym shah liang," u la ong.
Ha kajuh ka por, u la pynpaw ka jingsngewkmen ba hadien ka jingbuddien jong ka seng, ka Sorkar ka la ïaid shakhmat ban thaw ïa ka komiti bad khmih lynti ba kan leh ïa kaba dei na ka liang jong ka.
Na ka liang u General Secretary u la ïathuh ruh ba ka seng shen kan sa ïakynduh ban ïakren halor katei ka bynta.
Kum ban shu kdew hangne, ka Kynhun Myntri ka Sorkar Jylla ka la ai jingmynjur ïa ki kyrteng jong ki dkhot ka ‘Expert Committee’ na ka bynta ban khmih bniah biang ïa ka bhah thung kam ha Jylla, bad kane ka kynhun ki ‘riewshemphang kan ïoh por ban pyndep ïa ka kam kaba la bynshet hapoh 12 bnai.
Ki kyrteng kiba la mynjur ki long u nongbishar ba la shongthait ka Madhya Pradesh High Court, u Justice Moolchand Garg kum u Chairman ka komiti bad kiwei pat ki dkhot ki long u nongbishar ba la shongthait ka Allahabad High Court, u Dr.
Satish Chandra, nalor kiwei pat ki dkhot – u Prof.
D.
V.
Kumar na ka tnad pule Sociology, NEHU, Shillong (Expert Member ha ka Sociology), Prof.
Chander Shekhar na ka tnad pule Fertility & Social Demography, IIPS, Mumbai (Expert Member ha ka Population Studies), bad Prof.
Subhadip Mukherjee, Assistant Professor, Economics & Public Policy na IIM Shillong (Expert Member ha ka Economics).
Ka komiti kan ïoh ban peit bniah ïa ka bhah thung kam ha ryngkat ki jingbynshet kiba la ai lypa kiba hap ban pyndep hapoh 12 bnai.
Ki bynta kiba ka Expert Committee kan peit bniah ki long ban pule bniah ïa ka bhah thung kam kaba la don mynta ryngkat ki jingai jingmut ban pynbeit thymmai, ban shim ki jingmut bad jingïasyllok kiba ïar bad baroh kiba dei ki nongdon bynta, bad ka Committee kan leit jngoh ruh sha kylleng ki jaka ha Jylla ban shim ïa ki jingmut na baroh kiba don bynta.
Ka Kynhun Myntri ka la ai jingmynjur ban ïoh sdang noh ïa ka jingpule doktor ha lai tylli ki jaka, ha Shillong, Tura bad Ri Bhoi District.
Ka Myntri Sorkar ka Kong Ampareen Lyngdoh ka la ong na ka bynta ka Shillong Medical College, katba dang ap ban tei ïa ka jaka pule kaba paka, ka tnat ka koit ka khiah kan dang wad lad kumno ban pyndonkam ïa ki jaka sumar kiba la don lypa kum ka Shillong Civil Hospital, Ganesh Das Hospital bad ki nonghikai kiba la don lypa naduh ki Specialist Doctor bad kiwei kiba lah ban long ki nonghikai bad nongtrei.
La pynkhreh ban sdang 50 ngut kiba pule doktor ha Shillong.
Haba ïadei bad ka Tura Medical College kaba dang ïaid ka jingtei jingshna bad ka tnat ka koit ka khiah kan sa shim rai haba ïadei bad ka jingtreikam ka Tura Medical College naduh ka jingïoh ïa ki nonghikai lyngba ka PPP lyngba ka jingïateh bad ki jaka pule doktor kiba paw ban pyntreikam ïa ka jaka pule doktor.
Sa kawei pat ka jaka pule doktor ka dei ka skulbah USTM ha Ri Bhoi District, ka Kong Ampareen ka la ong ba ka don ka PA Sangma International Medical College ha Ri Bhoi District kaba dei ka skulbah shimet kaba la tyrwa ban ai jaka ban pule doktor la kumno-kumno 40 ngut bad kyrpad ïa ka Sorkar ban kyrshan lyngba ka ram ïa kane ka skulbah.
Haba kylli naduh lano kine ki jaka pule doktor kin biang lut ban ïoh pule ki samla ka Jylla, ka Kong Ampareen ka la ong ba ha kine ki ar snem la khmih lynti ba yn lah ban biang ki jaka pule.
Ka Voice of the People Party (VPP) ka pynrem jur ïa ka jingleh don bor jong ki bor distrik bad tnad pulit pyrshah ïa ki nongshong shnong ba lui-lui bad bym don tiar ba kynthup ïa ki kynthei kiba la pyrshah ïa ka jingpynsngew paidbah jong ka Meghalaya Pollution Control Board (MPCB) na bynta ban pynïar ïa ka Meghalaya Cements Ltd ha Thangskai.
“Kane ka jingjia ka kdew shai ba kane ka Sorkar MDA ka long pyrshah paidbah bad kaba long la kloi ban poi haduh u pud ban shim kabu ïa ki nongshong shnong ka thaiñ da kaba shakri ïa ka bha ka miat jong ki heh spah.
Ka roi ka par kam dei ban ktah pat ïa ki paidbah bad ka mariang.
Ka hok na bynta ka jingïakhih ba jai-jai ka dei ka hok longbriew-manbriew.
Ka jingbym larkam jong ka Jylla ban ïada ïa ka hok ka pyni ba ka synshar paidbah ka don hapdeng ka jingma," la ong u nongaiktien ka VPP, Dr.
Batskhem Myrboh ha ka kyrwoh khubor.
Nalor kane, u la ong ba ki bor distrik bad ka Sorkar Jylla ki dei ban pynshitom da kaba tyngeh ïa kito ki pulit ba donkti ha katei ka jingjia, ‘Manager’ bad ophisar ka kompeni da kaba shim ruh ka jingkitkhlieh ïa ka jingsumar ha ka liang ka dawai-dashin kumjuh ban siew bai lut ksan sha baroh kiba la mynsaw.
Ka Hynñiewtrep National Liberation Council (HNLC) ha ka Sngi Thohdieng ka la pynrem jur halor ka jingpyndonkam palat jong ki pulit ïa la ka bor ban bom bad tied ïa ki paidbah ha Thangskai, East Jaiñtia Hills ha ka Sngi Palei kiba la thmu ban pynpaw ïa ka jingpyrshah ha ka ‘Public Hearing’ ba la khot da ka Meghalaya State Pollution Control Board halor ka Meghalaya Cements Limited.
Ha u kyrwoh khubor, u General Secretary & Publicity Secretary ka HNLC, u Bah Saiñkupar Nongtraw, u la ong ba ka seng ka pynrem jur ïa ki pulit ba la ïalam da u Superintendent of Police (SP) uba dei na shabar jong ka jylla.
Ha kajuh ka por, u la ong ba ka jingkhlong ïa ki mar poh khyndew da ki karkhana shna dewbilat bad ‘coke’ ka la pynjulor ïa ki wah bad ïa ka mariang.
“Ka HNLC ka ban jur halor ka jingdonkam ban pynkut noh ïa ki jingïakynad hapdeng ki kynhun jong ka jaitbynriew Hynñiewtrep.
Ngi ñiew bad ngi kheiñ ïalade kum ki dkhot jong ka Ri kaba shah ñion ha kaba ka sorkar ka pyndonkam da ka buit ban pharia ïa ka jaitbynriew, bad ïa ka sorkar la pynïaid da ki briew ki bym dei na ka jaitbynriew Hynñiewtrep," la ong u Bah Saiñkupar.
Shuh shuh utei u heh ka HNLC u la ong ba u nongshun u dei uba bun buit bad namarkata, ka donkam ïa ki dkhot ka jaitbynriew Hynñiewtrep ban sangeh noh ïa ka jingïashrut para ma ki bad ban pynjot pynpra iwei ïa iwei pat.
Ha kajuh ka por, u la ong ba ki pulit kiba dei na ka jaitbynriew Hynñiewtrep ki dei ban ïada ïa la ki jong ki paidbah ha ka jaka ban shoh ban dat ïa ki tang ban pynsngewbha ïa ki heh jong ki bad ïa ki heh saipan kiba dei na shabar ka jylla.
Ka jingpynkhreh ïa ka ilekshon MDC ha Mawlai konstitwensi ka la sdang ïaid shaid-shaid namar haduh mynta kiba la pynpaw kyrteng ïalade ban pan tiket na ka Voice of the People Party (VPP) ki la don haduh hynñiew ngut.
