Lah ban kdew ruh ba ha kaba ïa dei bad ka jingdawa ban maramot ïa katei ka surok la ju ïai pynsngew na ka por sha ka por na ki paidbah ba ju pyndonkam ban ïaid hynrei haduh mynta ym pat don ba patiaw ei ei ruh em.
Kumta ka la buh jingeh shikatdei yn tang ïa ki kali ba ju kamai hynrei wat ïa ki ba don ki kali la jong ne ki private.
Kumta halor kane ka jingsniew palat jong ka surok, ki paidbah ki la pynpaw ïa ka jingsngewkhia namar kham bunsien hi ki surok kiba sniew ki hap hapoh ka Mawkyrwat Division bad kumjuh ruh hapoh ka Ranikor Division ki la ktah shikatdei ïa ki nongleit nongwan bad ïa ki paidbah jong ka dong ka thaiñ khamtam lei lei lada pynkit ïa kiba pang ba shitom.
Shuh shuh, kumba la ïa tip paidbah ba kane ka surok ka dei ruh ka surok kaba pynïasoh ruh ïa ka Mawkyrwat kum ka pdeng jong ka South West Khasi Hills District bad ka Ranikor Civil Sub-Division.
Namarkata, da ka jingsniew jong kane ka surok ka la ktah ym tang ïa ki nongleit nongwan napoh ka thaiñ Rangthong hynrei ka la ktah ïa bun tylli ki shnong jong ka Ranikor Civil Sub-Division ruh kumjuh kiba ju pyndonkam ïa kane ka surok.
Namarkata, na ka liang ki paidbah kiba ju pyndonkam ban ïaid na kane ka surok ki la buh ka jingkyrpad ïa ka ophis jong u Executive Engineer PWD (Road) Ranikor Division bad kumjuh ruh ïa nongmihkhmat jong ka thaiñ ba kin dei ban bhah noh lane ai jingbthah noh ha ki nongpyntrei ne contractor ba dei ban leh noh ïa la ka jong ka kamram khnang ba ki paidbah kin nym don hapdeng ki jingeh ha ka leit ka wan lyngba ki kali.
Nongstoiñ, Ïaïong, 16: Ka jingpynsangeh ban pyntreikam ïa ka skhim Mahatma National Rural Employment Grantee Scheme ha kiba bun tylli ki shnong kiba hap ha ki Block Office bapher bapher jong ka West Khasi Hills ka la pynlyngngoh haduh katta katta ïa ki paitbah.
Haba phai ha ka jingdon jong katei ka skhim, ha ka jingshisha ka la long ka jingmyntoi kaba khraw ïa ki paitbah, khmatam eh ïa kito ki shnong ha ki jaka ba kham kyndong kiba ka sorkar jylla ka la iehnoh shrah ha baroh ki liang la ka long ha ki surok, ki lynti syngkieng, ki madan ïalehkai, pung tong um bad kiwei kiwei ki kam kiba ai jingmyntoi ïa ki paitbah nongshong shnong.
Ha kaba ïadei bad ka jingsangeh ban pyntreikam ïa katei ka skhim, kiba kham bun eh ki dei ki shnong kiba hap ha ka Mawthadraishan C&RD Block.
U bah Charles Sohshang uwei na ki nongkitkam ba hakhmat jong ka Marngor Area Employment Committee (AEC) haba ïakren bad u nongthoh khubor, u la ong ba ka jingpynsageh ha ka ban pyntreikam ïa katei ka skhim, ka la pynlyngngoh haduh katta katta ïa ki nongshong shnong ka thaiñ.
U la ong ba ha ki snem ba katei ka skhim ka dang ïaid bha, ki paitbah kim ju kyrduh kam ha ka bylla ka sngi bad kim da donkam than ban leit wad bylla sha kiwei pat ki jaka kiba jngai, namar tang na ka jingtrei bylla hapoh shnong na ka skhim MNREGS ruh ki la pahuh pahai khamtam eh kito kiba la don la ki jong ki jong ki Job card.
U bah Sohshang u la ong ruh ba ka jingbym treikam shuh katei ka skhim ha ki shnong kiba hap hapoh Mawthadraishan Block, ka la sdang kumba katto katne bnai ha shuwa ba ka sorkar jylla ka la plie ïa ka Eastern West Khasi Hills District.
Namar ba kiba bun bah ki shnong kiba hap ha ka Eastern West Khasi Hills, ha ka Election MLA ki hap ha ka Nongstoiñ constituency katba ha ka MDC pat ki hap ha ka Mawthadraishan constituency.
Nalor kata u la ong ruh ba ka jingeh kam dei tang namar ba ka sorkar ka khlem pyntreikam shuh ïa ki projek ba thymmai kiba la mang pisa na ka skhim.
Hynrei wat ïa ka bai bylla kaba rim jong ki paitbah kam shym pat la siew dep haduh mynta bad ka la pynsah ram da ki phew lak tyngka sha ki nongbylla.
U la ong ruh ba ka long kaei kaei kaba lehraiñ ïa ka sorkar jylla, ba kan shu pynsangeh ïa katei ka skhim khlem da pynshai shuwa sha ki paitbah.
Namar dei tang ka kam bylla shi spah sngi kaba long laitluid, hynrei lajan kawei pa kawei ka kam bylla kaba ki nongkyndong ki im ja, ka sorkar ka la khang pyrshah bad kheiñ beaiñ.
Nalor kata kiba bun bah ki shnong kiba hap ha Nongstoiñ C&RD Block bad Mawshynrut Block ruh, kim shym la ïoh shuh ïa ki projek ba thymmai kiba la mang pisa na katei ka skhim bad ka la pynlyngngoh haduh katta katta ïa ki paitbah, ha kaba ki la kyntu ïa ka sorkar ba kan pyntreikam noh shait shait ïa katei ka skhim, khnang ba ki paitbah kin ïoh ka bylla kaba biang.
Nongstoiñ, Ïaiong 16: Ka shnong Kyndongei, Mawkapiah bad Nongrim Hills, ki la dawa na ka sorkar lyngba ka tnad PWD ba dei ban maramot ne pynbha noh ïa ka surok, namar ka la pynjynjar palat ïa ki paidbah ha ka leit ka wan, khamtam ha kane ka aiom lyiur.
Katei ka surok ka dei kaba la pyntrei lyngba ka skhim MNREGS, hynrei ha ki aïom slap ka dap tang da ki thliew ki syar bad ki kali kiba ïaid ki shem jingeh haduh katta katta lait noh tang ki trok four wheel.
Na ka bynta ki paidbah jong ki lai tylli ki shnong ba kynthup ïa ka Kyndongei, Mawkapiah bad Nongrimhills, kane ka surok ka dei kaba dang donkam haduh katta katta ha ka leit ka wan bad ka kit ka bah.
Lah ban kdew hangne ba kitei ki lai tylli ki shnong ki dei kiba hap ban ïaid lyngba ka shnong Nonglang.
Naduh ka shnong Nonglang, ka la don ka surok kaba la siang da ka dew bilat tang ba ka poi tang harud shnong Kyndongei bad ka bynta ba ka surok ka bteng haduh ban da poi sha Mawkapiah, dei tang ki trok ki lah ban ïaid kata ruh tang lada dei ka por ba rang.
Halor katei ka jingeh u Bah Phrancis Wanniang ha ryngkat ka jingïadonlang jong u Bah Johnfisher Syiem sordar jong ka shnong Kyndongei, ki la pynpaw ïa ka jingsngewkhia halor ka jingsniew jong katei ka surok.
Kitei ki rangbah ki la ïathuh ba ki la pyrshang katba lah ban maramot hi ïa katei ka surok da kaba ïa mih paidbah ban trei.
Hynrei ym lah satia ban pynbha namar ka jingdon jong ki trok kit dieng kiba ïaid ha ka por slap.
Ki la ïathuh ba ki la pynlut ruh da ka pisa ban phah kit maw ban thep ha ki thliew ki syar hynrei ym lah satia ban pynbha.
U Bah Sheiñborlin Khrawaniang uwei na ki riew rangbah ka shnong Mawkapiah, u la ïathuh ba ki paidbah jong ka shnong Mawkapiah bad Nongrimhills, ki dei tang ki nongrep bad ki mar rep ba kongsan ba ki pynmih ki long u synsar bad u sying.
Hynrei namar ka jingbym don ïa ka surok kaba biang ki paidbah ki shem jingeh haduh katta katta ban pynpoi ïa ki mar rep sha ki ïew ki hat.
Kitei ki rangbah ki la kyrpad jur ïa ka sorkar ba kan phai khmat lem ban phah shna da ka surok kaba kham bha ban pynpoi sha kitei ki shnong, khnang ba ki paidbah nongrep bad ki nongleit nongwan kin lait na ka jingeh.
Nongpoh, 15 Ïaiong: U Bah EK Lapang u ba dei u Rangbah Shnong barim ka shnong Saiden u la shah jied biang kum u Rangbah Shnong ba thymmai ha kane ka kynti ba mynta hadien ba ki paidbah ka shnong Saiden kila ibit biang ba un shimti ïaka lyngkor kum u Rangbah Shnong.
Ïa ka jingjied Rangbah Shnong la pynlong haka 16 tarik ïaiong ha kaba ki paidbah ki la mih ryntih 2 ngut shi ïing bad ïaka jingthep vote la pynlong da ka Secret Ballot ha kaba ka jingjied ïa u Rangbah Shnong bad Secretary Shnong kala long kaba ïaid beit ïaid ryntih.
Ha katei ka jingjied ki paidbah kila ibit biang ïa u Bah EK Lapang ban shimti ïaka kam Rangbah Shnong bad u Evensis Jones Myrthong kum u Secretary shnong.
Ïa ka jingpynskhem bad pynspong pura ïa u Bah EK Lapang kum u Rangbah Shnong yn pynlong haka 29 tarik mynta u bnai.
Jowai, Ïaïong 16: U myntri khynnah ka sorkarkmie ba dei peit ïa ka tnad Finance jong ki jylla u Pankaj Chaudhary, ha ryngkat ka jingsynran lang jong u Personal Secretary u Kumar Ravikant Singh (IAS) bad u Dhruv Narayan Shrivastav (First PS) jong u, hynnin ka sngi saitjaiñ 15 tarik ula wan hiar sha Jowai, West Jaiñtia Hills.
“Kane ka jingwan u Myntri khynnah ka long shi bynta ban jurip ïa ka rukom pyntrei kam ïa ki skim bala bei pisa da ka sorkar kmie shapoh ka District lyngba ki tnad sorkar bapher bapher".
Ha kane ka sngi la ïadonlang da u Commissioner & Secretary jong ka sorkar jylla u Dr Joram Beda (IAS), u Deputy Commissioner, West Jaiñtia Hills District bah B.
S Sohliya (IAS) ha ryngkat ki ophisar ka District kiba la pdiang sngewbha ïa utei u Myntri ka sorkar kmie.
Ha ka jingpeitbniah ïa ki skim jong ka sorkar kmie hapoh ka jingïalang ba la pynïaid da u Myntri la ïatai bad phylliew jingmut shaphang kitei ki skim ba la mang kyrpang sha ka District da kaba kyntu ba dei ban pyntrei dep ïa ki khnang ba kin long kiba jop.
Hadien kane u Myntri ula leit jurip ïa ka jaka Anganwadi Centre kaba don ha Moopyllaitsyiar, ha kaba ula ïoh lad ban ïakren ïa ka District Programme Officer, Child Development Project Officer bad ki nongtrei jong ka Anganwadi.
Nangta u Pankaj Chaudhary ula leit hiar sha kawei ka jaka jongkai ka ‘Krangsuri’ ha kaba la don ruh ka jingpdiang burom ïa u da ki jingrwai tynrai bad ula ïoh ban ïakren ruh bad ki nongïalam shnong ka Ladjaplem.
Ha kane ka jingïaid lynti ula ïoh lad ban peit kai shipor ïa ki Pukni ha Lad Demthring kiba la don da ki kynhun ha katei ka jaka.
La synran lang ïa u Myntri khynnah sha Krangsuri da ka kurim jong u ka Bhagya Shree Chaudhary.
Mawkyrwat, Ïaïong, 16: U Deputy Commissioner, South West Khasi Hills District, u bah T.
Lyngwa, IAS ha ka sngi saitjaiñ jong ka taïew ha ryngkat ka jingïadonlang ki ophisar na ki tnad treikam bapher bapher, u la ïoh ban plie paidbah ïa ka Camp Office ha Shnong Nonghyllam, South West Khasi Hills District kaba dei ka shnad treikam ba shi sien shi taïew kata ha ka sngi ïew Nonghyllam.
Ka jingthmu ba kongsan jong kane ka camp office ka long ban pynjan ïa ki jingtreikam jong ki ophis sorkar lem bad u paidbah namar kine ki jaka ki la long kham pajih na ka District Head Quarter.
Namarkata, u la buh ka jingkyrpad ïa ki paidbah ka thaiñ Nonghyllam baroh kawei ba kin shim ïa ka kabu kaba biang eh ban pynjan ïa lade bad ki ophisar sorkar lyngba ki bynta bapher bapher.
U bah T.
Lyngwa, IAS, Deputy Commissioner, South West Khasi Hills District haba kren ha ki lad pathai khubor u la ong ba na ka liang ka ophis jong u Deputy Commissioner bad ka District Administration, South West Khasi Hills District ki buh ïa kane ka Camp Office hapoh ka shnong Nonghyllam ka long da ka jingthmu ban pynsuk bad pynïajan ïa ki paidbah ha kaba ïa dei bad ki kam hapoh ki ophis sorkar ha kaba ha kane ka camp yn sa buh ïa ki tnad treikam ha la ki jong ki jong ki bynta bad ki sngi bad kiba kynthup ïa ki 7 tylli ki tnad ophis treikam sorkar jong ka distrik bad kaba long ruh ban pynjan ïa ki shnong kiba don mar khap bad West Khasi Hills District lane kiba don mar khap bad ka South Garo Hills District.
U la ong ruh ba ka daw kaba pynlong ban buh ïa kane ka Camp Office ha Shnong Nonghyllam ka dei ruh namar ba ki bun ki shnong kiba don ha kane ka Ranikor Block ki hap ban ïaid da ka kali la kumba 110 ne 120 kms haduh ban poi sha Mawkyrwat bad kane ka la ktah shibun ïa ki briew nalor ba ka la jngai ka lynti ïaid, ka bai kali ruh ka la rem than bad khamtam lei lei haba ki wan kiew sha Mawkyrwat don pat ki por ba kim lah ban ïa kynduh ïa ki ophisar ne kim lah ban pyndep ïa ki kam tang ha ka shi sngi bad kane ka la ktah shibun ïa ki.
Ym tang katta don ruh ki por kim lah ban ïa kynduh ruh ïa ki nongtrei sorkar ha kaba kane kan ktah shibun ïa ka por bad ïa ka pisa jong ki briew.
Narmarkata, da ka jingdon kane ka shnad treikam ne ka Camp Office kan long ka jingïarap ïa ki paidbah nongshong shnong bad ki paidbah kiba wan donkam ha ki ophis ba kim donkam shuh ban kiew haduh ha Mawkyrwat hynrei kin ïoh ban pyndep ïa ki kam tang hangne ha Nonghyllam ha kaba na ka liang ka ophis jong u Deputy Commissioner jong ka South West Khasi Hills District u la buh kyrpang ba ki ophisar kin treikam shisien ha ka shitaïew kaba dei beit tang lada dei ka sngi ïew Nonghyllam bad kin sa plie ruh 3 kynta ha ka shisngi kata naduh ka por 10 baje mynstep haduh ka por 1 baje nohphai sngi.
“Ban pynbiang ïa ki jingtreikam, hapoh kane ka Camp Office la dep ban shna haduh saw tylli ki kynhun ne team ha kaba ha kawei kawei ka kynhun kin don haduh 7 tylli ki department", ïathuh u bah T.
Lyngwa, IAS.
U la ong ruh ba ha kane ka jaka treikam kin don sa ki ophisar jong ki department bapher bapher ba kin sa ïarap ïa ki paidbah kiba wan donkam bad ba kin ïoh ruh ban wan wad ki lad jingtip halor ki lad jingïarap kiba bun ne ki scheme na ka sorkar kum na ka tnad ophis Horticulture, Sericulture, Agricultural, Fisheries bad ruh ki kam na ka bynta jong ka ophis Block bad kiwei de.
Ha kaba ïadei bad ka por plie kaba lai kynta, u bah T.
Lyngwa, IAS u la ong ba lada jia ba ki paidbah ki don ka jingkwah ban plie baroh shi sngi ruh kum ki ophisar kin sa ïa pyrkhat khnang ba kan long ka jingïarap na ka bynta ki paidbah bad na ka liang jong u ruh un wan shisien shibnai ha kane ka ophis khnang ban ïoh ïa kynduh ban ïoh sngew ïa ki jingdonkam jong ki paidbah, ong u bah T.
Lyngwa, IAS, Deputy Commissioner, South West Khasi Hills District.
Ïa ka jingïalang ba lyngkot la pynïaid da u bah B.
J.
Kharshandi, MCS, SDO (C) jong ka Ranikor Civil Sub Division, ka jingkren pdiang sngewbha bha na u bah L.
T.
Tariang, MCS, Project Director jong ka DRDA, South West Khasi Hills District, ka jingkren na u Sordar Shnong Nonghyllam, u bah Johnpaul Hahshah bad ka jingkren ai khublei na u bah M.
Diengdoh, MCS, District Planning Officer, South West Khasi Hills District.
Nongpoh, Ïaiong 16: Ka Ri-Bhoi Welfare Organisation (RBWO), kala ai ka jingïaroh ïa u Superintendent of Police ka Ri-Bhoi ryngkat bad ka kynhun pulit halor ka jingtrei shitom jong ki rat diengkhong ïa u drok ha Ri-Bhoi District kaba dei ka jaka rung jaka mih jong ka jylla.
Haba phah ïaka kyrwoh naka liang u Bah Eddie G Kharbani kum u nongïalam ka seng u la pynpaw ka jingsngewkhia halor ka jingkharoi u drok, naduh ki nongdih bad ki nongkhaii kaba buh jingma kaba khraw ïaka imlang ka sahlang ha ka dong Ri-Bhoi bad ka jylla baroh kawei kumba u drok u la rung ha man ki bynta jong ka shnong bad ki kyndong kynshroit, kaba la pynlong ruh ïaki kam sniew ban roi haka jylla.
U la ong ruh wat hapdeng ka jingpyrshang jong ki nongkhaii ban rung lyngba ka jylla ban khaïi ïa u drok, hynrei ki pulit ka Ri-Bhoi kim shym la ailad bad pyrshang katba lah ban pynduhjait bad kem ruh bun sien naka por shaka por naduh u kynja, u drok bad kiwei ki jingdih buaid kaba la paw shai ba ka jingkhaii ïa u drok kala long kaba jur haka jylla.
Halor ka jingtrei shitom jong ki pulit ban kem bad ban pynduhjait ïa u drok, naka liang ka seng RBWO kala ai ka jingïaroh kaba khraw ïa ka kynhun ki pulit ka Ri-Bhoi halor ka jingtrei shitom jong ki bad kyntu ruh ba kin dang trei khambha ban rat diengkhong ïa u drok naka district bad ka jylla, bad kum ka seng kan ai ka jingïatreilang bad ki bor pulit naka bynta ban pynduhjait ïa utei u jait jingdih buaid bala pynjot ïakiba bun ki longiing longsem, u la bynrap.
Khliehriat iaiong 16: Ka East Jaiñtia Hills District Cricket Association, ha ka jingïalang ba la pynlong dang ha kine ki khyndiat sngi ha Khliehriat, ka la ïoh ban jied bad pynthymmai ïa ki nongkitkam ha kaba ïa ka jingïalang la pynïaid da u Observer ba la phah da ka Meghalaya Cricket Association (MCA), u bah Eddystone Shylla.
La ong ba ki la don haduh khat phar ngut ki nongïalehkai cricket kiba la ithuh da ka Meghalaya Cricket Association bad la khmih lynti ruh ba ka EJHDCA kan nang ïai kiew.
Ki nongkitkam jong ka East Jaiñtia Hills District Cricket Association, kiba la jied, kiban trei naduh u snem 2023 haduh 2025, ki kynthup u President, u bah Rajiv Bareh, Vice President, u abh Mehowot Shadap, Secretary, u bah Tnebha Phawa, Joint Secretary, u bah Marchial Nongtdu, Treasurer, u bah Marius Nongtdu, la jied bad pynrung ia ki khatar ngut ki ba long ki dkhot jong ka Association.
Jowai, Ïaïong 16: Ka Jowai Welfare Contract Association (JWCA), hapoh ka jingïalam jong u ma Philanderwell Lyngdoh President ka seng bad u Aziz War General Secretary ryngkat bad ki dkhot jong kane ka seng, ha ka sngi ba kane ka seng ka dap san snem pura, kala pynkup burom ruh ïa u MLA ka Jowai Constituency u ma Wailadmiki Shylla, ha kane ka 14 tarik u Ïaïong ha Treiongriang wah Myntdu.
Ha kane ka jingïalang ka seng kala ai ka jingïaroh ïa u MLA ka Jowai u ma Wailadmiki Shylla uba la lah ban wanrah ïa ka roi ka par hapoh ka Constituency baroh kawei bad khamtam eh ïa ka jingpyntrei ïa u surok hapoh nongbah Jowai katkum kane ka juk kaba mynta.
Ka seng ka khmih lynti ruh sa shibun kiwei pat ki kam kiba ïadei bad ka roi ka par bad pynphuh pynphieng ïa ka nongbah Jowai baroh kawei kin sa wan shuh shuh.
Ha ka jingkren u MLA u ma Wailadmiki Shylla, ula ai ka jingïaroh ïa kane ka seng jong ki Contractor kiba long ka kti kamon kadiang ha ka ban ïarap ia ka sorkar ban pyntrei ïa ki kam kiba ïadei bad ka roi ka par jong ka Constituency bad ka jylla hi baroh kawei.
Ula kit bok kit rwiang ruh ïa kane ka seng bad ïa ki dkhot jong ka baroh ba kin nangïoh ïa ka met kaba koit kaba khiah ha kaba kin lah ban trei ïakane ka kam.
Ha kane ka jingïalang ladon lang ruh ki sahep sorkar na ki tnad bapher bapher kiba ïadei kam bad kane ka seng.
Shillong, ïaïong :Ka Seng Hynñiewtrep Youths’ Council (HYC) Riwar Mihngi Circle ha ka 14 tarik mynta u bnai ka la ïoh ban pynskhem ïa ki nongkitkam bathymmai jong ka Riwar Circle ha ka jingïalang ba la pynlong hapoh ka shnong Mawlam kaba dei kawei na ki shnong kaba hap hapoh riwar Pynursla.
Ha kane ka jingïalang la ïa don lang ruh u Vice president jong ka HYC-Central Body u samla Donbok Kharlyngdoh ryngkat kiwei pat ki nongïalam na ka Central Body bad kiwei kiwei ki ba wan ban ïadon lang ha katei ka sngi.
Na ka liang u samla Donbok Kharlyngdoh u la pynskhem ïa ki nongïalam bathymmai jong ka Riwar ha ka jingsakhi lang da ki nongïalam shnong kiba kynthup ïa ki Rangbah shnong bad kiwei pat.
Ha kane ka jingïalang la ïoh ruh ka jingkren kyntu kynpham bad ki kyntien ai mynsiem na utei u nongïalam ka Central Body na ka bynta ki nongkitkam bathymmai jong ka Seng khnang ba kin lah ban pyntyllun shakhmat ha ki jingtreikam ki jong ka khamtam ha kaba ïadei bad ki mat kiba ktah ïa ka ri bad ka jaidbynriew.
Nalor kata la ïoh ruh ka jingkren na kiwei pat kynthup na ki nongïalam bathymmai jong ka seng HYC Riwar Mihngi Circle nalor kiwei kiwei pat.
Ki nongkitkam bathymmai jong ka HYC-RMC ki kynthup ia u President u Lamphang Khonglam, General Secretary Donlang Khongkrom, Organizing Secretary Shlan Buhtep, Public Secretary Emu khongsdir, Vice president Pishon Buhtep bad samla Dimorlang Khonglam, Assistant secretary Bikrom khongjee nalor kiwei kiwei pat.
Kane ka long katkum u kyrwoh lyngba u president ka HYC-RMC.
Nongpoh, Ïaiong 16: Da ka jingangnud ban wanrah ïaka khuid ka suba bad ka jingthmu ban pynneh pynsah ïaki kynja jingim kiba im haki um ki wah bad ruh ban iohi ïaka jingitynnad ka mei mariang, kawei ka kynhun ia kaba la tip kum ka Wah Umlew Protection Committee kaba peit kaba khmih ïa katei ka wah kaba ju pyndonkam da ki 8 tylli ki shnong kiba don ha katei ka thaiñ Nongtraw ha Ri Bhoi District, haka sngi Saitjaiñ, ki la pynlong ïaka jingpynkhuid ïa katei ka wah khamtam ban hikai sha ki paidbah ba ki dei ban ri ban sumar ïaki wah bad pynneh pynsah ïaki dohkha dohpnat.
Ïa katei ka jingpynkhuid ïa katei ka wah la shim bynta da ki nongïalam jong katei ka kynhun haka jingïalam jong u Bah Parek Kharshiing Asst.
Secretary katei ka seng, haka jingïatreilang bad ki 8 tylli ki shnong, ka kynhun ki longkmie hapoh ka shatri ka Treilang Village Organisation haka jingïalam ka kong Bahunmon Marbah ba dei ka President jong katei ka Village Organisation.
Katei ka kynhun ka ju pynlong ïaka jingpynkhuid ïa katei ka wah shisien haka shisnem bad buh ruh ïaki jingmaham bad ki jingkyntu ba baroh kiba pyndonkam ïaka um na katei ka wah kin lehkhuid bad sumar khuid khnang ba ka um na katei ka wah kan long kaba khuid bad kaba lah ban pyndonkam ha kino kino ki bynta bad maham ruh khamtam ïaki nongkhwai ba kim dei ban leh dusmon ïaka wah bad ki dohkha hynrei ban sumar sukher naka bynta ban pynneh pynsah ïaki dohkha.
Naka liang ki nongïalam jong ka Umlew Protection Committee kila pynpaw ba katei ka dei ka sienjam ba kum ka seng bad ki shnong ba marjan ki shim bynta man u snem ban pynkhuid ïa katei ka wah kaba ki paidbah ki pyndonkam haki bun rukom, ha kaba la ju theh ruh bun ki dohkha bad kadei ruh ka wah kaba bun naki rawon ki ju tuid bad sngewtynnad ban leit khwai.
Shuh shuh kitei ki nongialam ki la ong ruh ba kitei ki 8 tylli ki shnong ki shanniah beit ha kane ka wah na ka bynta ka sum ka sait bad haba wan ki kam shnong kam thaw kum haba wan ki jingjia ba sngewsih ha ki shnong ki thaw bad kiwei kiwei de ki jingkhawai dawai.
Shillong, ïaïong, 16: U nongïalam ka BJP uba dei u myntri sorkar u bah A.
L Hek u la pynpaw ïa ka jingsngew thikna ba ka BJP kan wan phai biang ha ka bor ha ka sorkar pdeng hadien ka election MP Lok Sabha ka ban long ha u 2024.
“Lada phi ong kumno kumno ruh u Myntri Rangbah duh u Narendra Modi u la thikna ban wan phai biang ha ka bor 100 na ka 100 percent bad un ïalam biang ïa ka sorkar ha ka sorkar pdeng" ong u bah A.
L Hek.
Kumta u la ong, ka jingkyrpad jongu ïa ki paidbah ka long balei ban pynsep ei kai ïa ki Vote jongki jied beit ïa ka BJP ka ban wan ha ka bor bad synshar ha ka sorkar pdeng.
U bah Hek u la ïathuh ba ka BJP kan pynïakhun kyrtong beit na baroh ar ki Parliamanetary Constituency kata nangne na Shillong bad Tura ha kane ka election MP Lok Sabha.
“ïa ki kyrtong haduh mynta ngim pat ïarai" ong u bah Hek.
U la ong ruh ba ka BJP ka pdiang sngewbha ïa kino kino kiba wan ban kyrshan ïa ka Party.
U la ong ruh ba ki paralok ha ka MDA kata ka NPP bad UDP ruh kin pynïeng la ki jong ki kyrtong ha kane ka election MP Lok Sabha.
“ Kan long kumjuh kum ha ki election ba la dep wat la ïatrei lang ha ka sorkar hynrei ha ka election baroh ki party ki pynïakhun beit la ki jong ki jong ki kyrtong.
Tura, Iaiong 16: Uwei u samla ba 17 snem ka rta, ula iap jyllop mynta ka janmiet sngi U Blei ha Wah Sela Wari kaba don marjan ka Tura katba u dang jngi ban pyn pynngad ïalade na ka jingshit kyrang ka sngi.
Une u samla u dei uba la tip kyrteng u Ezekial Ch Marak uba dei na ka kyntoit Dobasipara, Tura.
Une u samla ula ïaleit kai bad ki paralok sha kane ka wah namar ba ka dei ka Sngi U Blei bad ka jingbym lah shah ïa ka jingshit ha sor.
Une u samla ula sum pyn pyngngad ïalade ha kane ka wah hynrei ula shah rong pynban sha ka jaka ba jylliew bad ngam jyllop.
Ha kine ki khyndiat taiew, kiba bun ki briew na Tura kila muja ka leitkai sha kane ka Wah ban pyn pynngad ïalade namar ka jingshit kyrang palat ka sngi.
Guwahati, Iaiong 16 : Ki Pulit ka Assam hynne ka sngi U Blei, kila ïoh ban kurup ïa bun bah ki bomb gelatine bad ki tikli na kawei ka bos kaba hiar na Meghalaya shaphang ka Goalpara.
ïa kane ka bos la ïoh ban bat ha Krishnai, Assam bad ki bom ba la ïoh kurup ki kynthup ïa 1162 tylli ki galatine stick bad 998 tylli ki detonator.
Ki Pulit ki la kem ruh ïa uwei u briew na Rajabala uba la tip kyrteng u Abdul Malek, ong ki Heh Pulit ka Assam kiba ïathuh ba ka jingïoh kurup ïa kine ki tiar pynbthei ka la wan jia ha ka jingkhynra hadien ka jingïoh jingtip ba tikna ïa ka jingwan rah ïa kine ki tiar na Meghalaya.
Shillong, ïaïong, 16: Ka Meghalaya Pradesh Mahila Congress (MPMCC) ka la pynpaw ïa ka jingsngewlem ïa ki bahaing hasem kiba la duhnoh ïa ki arngut ki baieid ba thoiñ ha ka jingtwa khyndew ha surok Shillong-Dawki, ha riat Rngaiñ, kaba dang hap hapoh ka Pynursla Civil Sub-division.
Ka Mahila Congress ha u kyrwoh ka la pynpaw ba ka jingkren jong u Symbud Myntri Rangbah ka Jylla ban ujor ejahar kam don nongrim eiei hynrei ka dei tang ka jingkren lait jynhaw tang ban ïada ïa kiba donkti watla ki la tip shai ba ka jingtih maw be-aiñ kam shym la long katkum ki kyndon aiñ.
“Ka long kaba isammut ba u Symbud Myntri Rangbah un ong ujor ejehar hynre ka jingkylli kaba mih mynta ka long pyrshah ïano? Hato ka jingujor ejahar kan long pyrshah ïa ka mariang, lane pyrshah ïa ki maw kiba twa?“Balei ka Company ARSS kaba la ïoh kontrak ban shna ïa kane ka surok na ka NHIDCL da ka jingbei pisa jong ka JICA kam don jingkitkhlieh ban buh ïa ki dak jingmaham ha shilynter jong ka surok watla ki tip shai ba ka jingïaid kali ka long manla ka kynta nalor ba ki nongleit jngohkai pyrthei ki ju ïaid manla ka sngi," la buh jingkylli ka State Mahila President ka Kong Joplyn S.
Shylla.
Ka la ong, na ka por sha ka por, ki la jia ki jingjia aksiden namar ka jingpynher shaba palat jong ki trok kiba leit sha Dawki nalor ba ki kit ïa ki maw shi kali khlem ki kot ki sla kiba biang.
“Hato u leh aiu u State Transport Commissioner bad ka ophis jong u District Transport Officer ka East Khasi Hills? la buh jingkylli kane ka nongïalam.
Kum kine ki jingjia ba sngewsih ki buh ïa u dak jingkylli uba heh ïa ka jingtreikam jong ka SDO Civil Sub-division bad ïa ka jingtorti jong ka tnat PWD ka bym shym la bud ryntih ïa ki kyndon ïada mariang.
Ka party ka la dawa ba dei ban pynkynriah kam noh mardor ïa ki ophisar bad ba ka Sorkar, ka NHIDCL bad ka Mining Association ki dei ban siew ïa ka bailutksan sha ki bahaing hasem jong ki arngut ki lanot.
Ha kane ka jylla Meghalaya ïa kaba la tip kum ka matrilineal society lane ka jaitbynriew ha kaba ki khun ki shim jait na ka kmie, ha man ba pynlong kino kino ki jingïalang paidbah (lait noh kito kiba pynlong da ki seng kynthei), ym ju kham ïohi bad ïohsngew ba ki kynthei kin kren bad pynsngew paidbah ïa kaei kaei kaba ki don ha ka jingmut jingpyrkhat jong ki.
Tip balei ba ki kynthei kim shlan ban kren ïa kaei kaba ki sngew.
Lehse ka jingkren ki riew hyndai ba, “ynda lah kynih ka ‘iar kynthei ka pyrthei ruh ka la jan wai.
" Kane ka jingkren pharshi ka thew sha kiba bun ki bynta kiba dei ban ïatai bha.
Kane kam dei shuh ka juk hyndai ha kaba ïa ki kynthei bad longkmie la shu rai beit ba ki dei ban don ha ïing shet ja bad ban pynbiang ka bam ka dih na ka bynta ka ïing ka sem baroh kawei, nalor ka khlieng ka sait; ka saitjaiñ sait nep bad ka sumar khun.
Ka kam u rangbah la rai beit ba ka dei ka kam ban kamai na ka bynta ban pynbit pynbiang ïa ki jingdonkam ha ïing ka sem.
Mynta ngi don ha ka spah snem kaba arphew wei (21st century) ha kaba ki kynthei ki ïakot ka bor pyrkhat bad u rangbah; ki trei ïa ki kam engineer, doktor, ki nos, ki nonghikai skul bad kolej; ki ophisar ha ki ophis sorkar bad ha ki kompeni bapher bapher.
Ki kynthei ki ïashim bynta ruh ha ka kam saiñ pyrthei bad ki long ruh ki myntri sorkar.
Namarkata ki kynthei ha kane ka juk ki don la ka jong ka bor bad ka iktiar.
Hynrei haba phai sha ki seng bapher bapher kum ka seng ki samla pule ne kiwei pat ki seng trei mon sngewbha ym ju kham ïohsngew ba ki kynthei kin long ki nongkitkam kum ki President ne ki Secretary.
Hato ki kynthei kim long kiba bit ne kiba tbit ban long nongïalam ïa kiwei pat ki seng khleh lait noh tang ïa ki seng kynthei? Mano ba bsuh ïa kum kine ki jingsngew ha ngi?Bunsien haba don ki jingkhot khamtam lei lei kiba dei na ka liang sorkar la ju ïohi ba ka dap ka kamra tang da ki rangbah suda.
Ha ka 14 tarik mynta u bnai ka don ka jingkhot na ka liang ka sorkar ban ïatai kumno ban ïaleh ban pynkhuid pynsuba noh ïa ki wah bad ki wahduid jongngi ha sor Shillong – kata ïa ka Wah Umkhrah, Umshyrpi bad Umkhen.
Ha ki por kiba mynshuwa wat tang kumba arphew snem mynshuwa ruh kine ki wah ki dang khuid dang suba.
Mynta pat ki la kylla long jaka theh niut.
Don ki ïing kiba pyntuid paiñkhana bad nala beit beit sha ka wah Umkhrah bad Umshyrpi.
Ban pyrshang ban pynkhuid ïa kine ki wah baroh ka dei ka kam bah kam san ha kaba ki shnong kin donkam ïa ka jingïatrei lang khamtam bad ki kynthei bad ki longkmie.
Hynrei ha katei ka jingïalang kaba 14 tarik ym shym don ki kynthei ki ban kren ei ei.
I kumba ki kynthei ki riej ne ki lehraiñ ban kren ha ki jingïalang kiba don bun ki rangbah.
Ki kynthei kiba kham pynlut por ha ïing shet ja, ki kham pynmih ruh ïa u ñiut bajhieh (wet waste) kum ki snep soh, snep jhur, ka ja ka jingtah kaba lah bret noh bad kumta ter ter.
Lada ki kitkhia ban tih ïa kawei ka thliew ha la kyrpong ïing bad tep ïa kine ki kynja niut, kin sa ïoh ïa ka sboh hadien katto katne bnai.
Hynrei mynta ngi shem ba ïa ka jaboh jabaiñ na ïing shet ja ruh lah leit theh beit ha ki kali lum niut.
Balei ba nga ïai ban ba donkam ban pynsngewthuh khamtam ïa ki longkmie bad ki kynthei shaphang ka jingdonkam ban pynkhuid ïa ki wah ka long namar ba haba ngi leit pynkhuid ïa ka Wah Umkaliar kaba ha Nongmynsong ngi ïohi bad lap ïa kiei kiei kiba sngew lehraiñ ban ïathuh ruh.
Hynrei ngi hap hi ban ïathuh ïa ka jingshisha.
Ha ka wah ngi hap tam ïa ki sanitary napkin lane ki kymphad kiba ki kynthei ki pyndonkam haba poi bnai bad ki bret thurmur sha ka wah bapli.
Mynnor la ju pyndonkam da ki jaiñ bad la sait noh ïa ki haba la dep pyndonkam.
Ha kane ka juk wad jingsuk pat shu pyndponkam shu bret thurmur.
Nalor kata ngi ïoh tam ruh ïa kita ki ‘Huggies’ lane ki kynja napkin khunlung kaba don bad ka jaboh (painkhana).
Hato balei mo ngi la kylla long kiba lehbeiñ ïa ka mariang jongngi haduh katne? Ka mariang ha kawei ka sngi kan sa ïaleh pyrshah ïangi ki khun bynriew lada ngim ïa peitmat noh kloi.
Ki rangbah haba ki kren kim da tip eh kaei kaba jia ïa ki wah ki um jongngi.
Hynrei dei ki kynthei ki longkmie kiba leit sait jaiñ sha wah.
Dang bun bah ki longïing ki bym pat don um ha ïing.
Kine ki longïing baroh ki poi sha wah ban sait jaiñ.
Sngewsih ban ong ba kine ki nongsait jaiñ kim sngewpher wat la ka um ka ïong, ka jakhlia bad ka lati namar ba sait kali kham shaneng kumba long ha Umkaliar.
Kine ki nongsait jaiñ kim ju ïashim bynta satia ha ka ban ïa pynkhuid lem ïa ki wah.
Haba leit pynkhuid wah ka kynhun jongngi ki shu peit narud na kiar hynrei kim treh satia ban ïashim bynta lang ha kane ka jingpyrshang ban pynkhuid ïa ka wah.
Ka por ka la poi ba lada ngi ki longkmie ngi sngew sarong ban ong ba ngi long kita ki nongrim bakhlaiñ jong ka imlang sahlang te ngi dei ruh ban shim ïa ka jingkitkhlieh bad pynkhuid lem ïa ka mei mariang kaba kynthup ïa ki wah bad ki lynti ki syngkien.
Lehse lada pynkup bor ïa ki longkmie ha man la ki dong ba kin long ki nongpeit pyrman ïoh don ba bret ñiut thurmur bad ban kem ïa kum kita khnang ba kin hap siew da ka phaiñ kan bha shibun eh.
Ki kynthei bad longkmie kim dei shuh ban long tang ki nongsngap kiba shu wan jingïalang hynrei ki bym khlem kren ei ei ruh.
Ki dei ban pyndonkam ïa la ka iktiar ban peit ba kiwei ki para kynthei kin ïashim bynta ha ka ban peitngor ïoh don ki riew shim kabu kiba bret ñiut ha ki wah ha ka jaka ban leit bret ha ki trok kit ñiut.
Lada kawei pa kawei ka longkmie ka phikir bad sdang na la ïing ban ym bret pathar ïa u ñiut, nga ngeit ba kane ka sor Shillong bad ki wah jong ka kin khie-im biang sa shisien.
Nga kyntu ruh ïa ki para longkmie bad ki kynthei ba phin ïa long kiba shimti kam ha shnong ha thaw.
Ngi dei ban ïatrei ryngkat ryngkat bad ki rangbah namar ma mangi ngim dei shuh kita kiba tang shibor.
Shillong, Ïaiong 14: Ha ka jinghiar leit jngoh ïa ka shnong Rasong ha ka 11 tarik u Ïaiong, 2023 kaba long shi bynta ka jingleit ai khublei ïa ki nongshong shnong na ka bynta ka jingkyrshan kaba ki la ai ha ka elekshon MLA ba dang shu dep, u Bah Banteidor Lyngdoh, MLA ka Mawkynrew u la kular ba yn pynkiew ïa ka kam jngohkai ha katei ka thaiñ da kaba wanrah ïa ka jaka bam bad jaka sah ki nongwan jngohkai ha shiteng riat kata ha shiteng jong ka shnong Laitlum bad Rasong.
Ha kane jingleit jngoh ïa katei ka shnong, u Bah Banteidor u la wan ban jurip ïa ka Aganwadi Centre kaba la donkam ban shna pynbha bad ïa mir jingmut bad ki nongshong shnong ban wanlam da ki Cable Car Ropeway ban hiar ban kiew sha katei ka shnong kaba ym pat lait surok.
Ha kaba ïa dei bad ka surok sha katei ka shnong, u Bah Banteidor u la kular ban thaw ki lad ki lynti ban pynurlong ïa ka.
Ha katei ka sngi la ïa mir jingmut ruh ban wanrah ïa ki Processing Unit ban pynmyntoi ïa ki nongrep soh rep pai ha katei ka shnong lyngba ki Self Help Group.
Na ka liang ka shnong ka la ai ïa ka dorkhas halor kitei ki mat jingdawa bad na ka liang u Bah Banteidor u la ong ba ka jingïatreilang kan don beit kumba long ha ki snem kiba la dep bad ban kyntiew ïa ka roi ka par ha ka Constituency hi baroh kawei bad kine ki jingdawa na ka liang ka shnong yn sa peit bniah ban pynurlong ïa ki.
Ha kawei pat ka liang ha ka 11 tarik u Ïaiong, 2023, u Bah Banteidor u la hiar jurip ïa ka jaka shna Sub Centre ha Mawlat bad kumjuh ïa ka jingtrei ba dang ïaid shaid shaid ban tei ïa ka ophis u BDO ka Mawkynrew C&RD Block ha ka jingïadonlang ki nongïalam shnong, u Bah G Dhar, BDO kane ka Block lem kiwei pat.
Shillong, Iaiong 16 : Uwei u pulit langrut uba kyrteng u Vicky Biswa u la shah kem halor ka jingkynnoh ba u pyndonkam bakla ïa ka pisa ba la mang ban thied ïa ki tiar ban ïada na ka khlam Covid-19.
Ka khubor pulit ka ïathuh ba u dei uba ju trei bad u AIG (A) u G.
K Iangrai.
ïa une u pulit la kem ha ka Sngi Palei.
Ka ïing bishar ka la ailad ïa ki pulit ban set ïa u lai sngi ha byndi jongki khnang ba kin ïoh ban tohkit bniah ïa u.
Ki tiar ba la mang ban thied ban ïada na ka khlam Covid ki kynthup ïa ki sanitiser, ki pp kits, mask bad kiwei kiwei na ka bynta ki pulit.
La kynnoh ba ki don ki tiar kiba khlem thied hynrei la shu shna bill bad ki don kiba la thied bad pynheh ïa ka bill.
La kynnoh ruh ba ka rukom sam ïa kine ki tar ïada na kane ka khlam sha ki pulit hapoh katei ka jaka ba u don kam long ryntih bad sa kiwei ki tiar ba ïoh jingïarap na ki seng bapher bapher ruh la shu sam katba mon.
Shillong, Iaiong 16 : U MLA ka Mylliem bah Ronnie V Lyngdoh u la ong, ka seng Congress ka don ka jingkyrmen ban jop ïa ka elekshon MLA na Sohiong Constituency namar ki paidbah ki la ïohi ïa ka rukom treikam kane ka sorkar bad ki seng saiñ pyrthei kiba donlang bad kumta ki paidbah kin sa ai ïa ka jubab kaba biang bha.
“Ki paidbah ka Sohiong mynta kila stad bad kin sa ai ïa ka jubab kaba biang bha haka elekshon MLA jong ka Sohiong Constituency, hadien ba ki la sakhi ba ka United Democratic Party (UDP) kala leit ban thaw sorkar lang bad ka seng National Peoples’ Party (NPP)" ong u Bah RV Lyngdoh.
Une u nongïalam jong ka Congress Legislative Party (CLP), ula ong, ha ka por elekshon MLA ka UDP ka la thet kti ha kine ki san snem ba la dep watla ki la donlang ha ka sorkar MDA barim, hynrei ka UDP wat tang shi sngi ruh kam shym la ap hynrei ka la mareh bran bran ban thaw sorkar lang bad ka NPP, kumta u paidbah ka Sohiong un sa ai ïa ka jubab ha ka elekshon kaban long shen.
“Ka Congress ka kyrmen skhem ba ka elekshon ha Sohiong kan pynkiew jingkheiñ ïa ka seng ïa ka jingdon ki MLA ha ka ïing Dorbar thawaiñ ka jylla na ka 5 ngut sha ka 6 ngut," ong u bah Ronnie.
Ula ong, ka seng Congress ka don ïa ki mat ba kongsan ban wanrah ïa ka synshar khaddar kaba beit, kaba pyrkhat na ka bynta ka jingmyntoi jong ki paidbah ha kaba ka khajna kan ym lait ei na ka pla jong ka sorkar sha kino kino ki riew shimet.
Shillong, ïaïong, 16: Shi sngi hadien ba ka kynhun State Disaster Response Force (SDRF) bad ki Volunterr shnong ki la ïoh sei na riat Rngaiñ ïa ka met jong u Bah Seiborlang Jaktung, uba long ruh u Rangbah Shnong jong ka Wahlyngkhat ha ka janmiet sngi Saitjaiñ, ha ka sngi u Blei la ïoh sei sa ïa ka met jong u Bah Krejon Khongjirem.
Katkum ka jingïathuh jong ka Sub-Divisional Officer (SDO) ka Pynursla Civil Sub-division ka Kong EL Warjri ïa ka met jong u Bah Krejon Khongjirem la ïoh sei shwa ka por 8:00 baje mynstep bad hadien kane la aiti noh pat sha ki bahaing hasem hadien ba la pyndep ïa ka jingleh post-mortem ha Shillong Civil Hospital.
Kine ki arngut ki rangbah ki la shah rong sha riat Rngaiñ ryngkat bad ka kali Datsun Ready Go kaba don ïa u nombar ML05T7892 ka jingtwa jong ka khyndew bad ki maw ha surok Shillong-Dawki ynda poi ha riat Rngaiñ katba ki dang thmu ban phai sha la ing hadien ba la wan phai na ka shnong Mawsynram.
Kane ka la jia ha ka janmiet sngi Thohdieng ha ka por kumba 7:30 baje janmiet.
Ha kane ka jingjia, kawei ka kali Mahindra Max Tourist kaba don ïa u nombar ML06 A 3026 kaba kit ïa ki khyndai ngut ki nongleit jingleit ka la julor na kane ka jingtwa khyndew.
Ïa ki khyndai ngut kiba la mynsaw la pynkit noh da ki Pulit sha Pynursla CHC ban ïoh ïa ka jingsumar.
Ka jingshna pynheh ïa kane ka surok Shillong-Dawki ka dei kaba la pyntrei da kawei ka kompeni ARSS.
Haduh mynta ka kompeni kam pat lah satia ban pynkhuid ïa ka khyndew kaba la hab hapdeng surok.
Da ki phew spah tylli ki kali kiba wan naneng bad narum ki la sahkut hapdeng surok haduh mynta.
U Symbud Myntri Rangbah ka Jylla u Bah Prestone Tynsong uba long ruh u MLA jong ka Pynursla Constituency ha ka sngi Saitjaiñ u la hiar jurip ïa kane ka jingtwa jong ki maw bad ka khyndew ha riat Rngaiñ bad u la bthah ruh ïa ki ophisar jong ka National Highways & Infrastructure Development Corporation Ltd.
(NHIDCL) ba kin phah da ki Expert na Indian Institute of Technology (IIT)Guwahati ban pynlong ïa ka jingsorjamin ïa kane ka jaka bad ban bishar bniah ruh ïa ka jinglong jingman jong ka khyndew bad ka jingshong kynrong jong ki maw khnang ban ïada ïa ka leit ka wan jong ki paidbah ka thaiñ Riwar Mihngi shwa ban poi ka lyiur.
Ha kajuh ka por, u Symbud Myntri Rangbah u la bthah ïa ki bor synshar distrik ba kin ujor da ka ejahar khnang ba ka jingtohkit kan lap mano ba leh bakla ha kaba ïadei bad kane ka jingtwa khyndew.
Ïa ka jingshna pynheh ïa ka surok arlaiñ Shillong-Dawki la aiti ka Sorkar ka la aiti ha ka National Highways & Infrastructure Development Corporation Ltd.
(NHIDCL) bad kaba la aiwai ïa ka jingtrei sha ka ARSS company.
Shillong, Iaiong 16: U Bah Banteidor Lyngdoh, Myntri barim ka Sorkar Jylla bad uba dei mynta u Adviser sha ka Sorkar Jylla halor ka tnad Agriculture & Farmers Welfare, u la khot ïa nongkhaïi synsar- kiba khaïi lyngba ka Ïew ha Mawïong ban maham ïa ki ba kim dei ban khñiot beiñ ïa ki nongrep synsar.
Kane ka jingkhot u Bah Banteidor ïa kitei ki nongkhaïi ka dei hadien ba ki nongrep synsar na ka thaiñ Rasong bad kiwei pat ki shnong ki la ud sha u ba ka dor synsar ka la nang hiar kat nang mih ki sngi wat hapdeng ba ka Sorkar ka la dep ban ithuh ïa u kum u mar-rep khlaw bad u bym hap ha ka thup shah lum khajna.
U la ong bad watla ki la rai ban pynkiew noh ïa ka dor u synsar hynrei ka shong pat ha ka rukom long ka ïew ka hat namar ki don ki por ba ka ïew ka kiew bad don ki por ba ka ïew ka hiar.
“Nga ïoh ka jingud na ki nongrep synsar kiba la ong ba ka dor hiar bad kumta nga la hap ban khot ïakren bad ki nongkhaïi khnang ban lap ïa ka daw", u la ong da kaba kdew ba ki nongkhaïi ki la ong ba ka dei na ka daw ka jingbym don bha ka jingdawa na shabar jylla.
U la ong ba ki la pynpaw ruh ba ki don ki kali na Assam kiba wan sha ki jaka khappud ban thied synsar na ki nongrep kum ha thaiñ Jirang bad ki khñiot dor ïa ki nongrep.
“Halor kane ngan ïakren bad ka tnad bad ngan phah jingthoh sha ka Council ban teh lakam ïa kum kine ki jingwan kiba khlem long katkum ki kyndon aiñ", u la ong.
Halor ka jingshah daiñ kuna ki nongrep synsar ha ki jaka khappud ha ki bor pahara khlaw ka Assam, u Bah Banteidor u la ong ba ka District Council kan hap ïakren bad ki bor na Assam bad ma u ruh un rah ïakren ïa kane ka mat bad ka Sorkar.
Shuh shuh u la ong ba ka jingïakren bad ki nongkhaïi ka la long kaba seisoh bad khmih lynti ba kan ym don ka jingkhñiot beiñ ïa ki nongrep.
Nongstoiñ, Ïaïong, 16: Katkum ka kyndon jong ka Sorkar India, la mang kawei ka District Hospital (Civil), nangta ki CHC, PHC bad Health Sub centre ha ka Jylla Meghalaya, kata katkum ki jingdon ki nongshong shnong.
Hynrei imat hapoh jong kane ka jylla, ym don ba kynmaw ban wad bniah ïa kiba kum kine ki kam, khamtam ba ka dei ka kam kaba ïa dei bad ki nongshong shnong kiba rit baria, ba duk ba rangli.
Ym lah ban shu sngap shilynter ha kum ki jingeh kiba bym lah ban kiar, ba ka sorkar kam ju patiaw ne buddien ban bit ban biang ïa ki paidbah.
La hap ban kynnoh kumta, namar katkum ka jingkheiñ ban biang ki jaka ai dawai ne sumar pang ym pat lah ban buh katkum ka jingsorjamin kumba kwah da ka Sorkar Kmie.
Katkum ka jingshisha, ki Sub-Health Centre ha ka Jylla ki donkam 789 hynrei dang buh tang 397.
Ki PHC ruh donkam 118 dang buh tang 109.
Lait noh tang ki CHC kiba don 29 na ka 29.
Shuh shuh, kiba bun ki riew paidbah, ki tip ba katkum ka jingbthah ka sorkar kmie, kawei ka Sub Centre sha kawei pat ka dei ban jngai tang 5 kilometer, ki PHC na kawei sha kawei pat ki jngai 15 kilometer bad CHC 30 kilometer kawei na kawei pat.
Katba ha ka Jylla Meghalaya khamtam ha ki District, ka jingjngai ka la long da ki phew kilometer.
Ha West Khasi Hills District bad ka Nongstoiñ kaba dei ka District Head Quarter, ka long kaei kaei kaba la isynei bad pang mynsiem haba peit ïa ka jingïa ieng laiñ bad ka bah khun da ki nongshim dawai hapoh Civil Hospital Nongstoiñ, kaba la ju jïa man ka por.
Ka jingisynei eh ka long ba u laiñ u ba sdang naduh u nongai slip ha Counter bad poi shaduh shabar.
La ju tip bha barabor ba ka jingleit shim dawai na Civil Hospital ka long tang ban lait ka bai eksamin u Doctor, haba leit sha ki private clinic.
Hynrei kam shym la tikna ha ka jingmut jong ki paidbah ba kin ïoh dawai ei na ka Hospital ka sorkar, namar wat ïa u thyrnia injek, bandage barit ruh la ju thoh lang ha ka slip dawai ban hap ban da thied hi.
Haba kylli na ki ba balei ka jia haduh katne la ki dang ïoh ïakynduh Doctor ne em, ka jubab ka long ba ka ju long kumne hi shilynter, khamtam ha ki sngi iew rit iew heh, ki paidbah kin hap ban ap katba dang lah ki Doctor.
Haba kylli pat kumno ki Sub Health Centre ne ki PHC ha ki jaka jong ki, ki ong ka jngai than ka long kajuh hi ban wan haduh Nongstoiñ.
Nalor nangta ruh khambun hi kim da treikam thikna bad jynjar ban ïoh dawai.
Haba ka long haduh kat tei ka jingbun briew bad pynjynjar sat ïa ki Nongkyndong kiba duk ha ka pang ka shitom, la ithuh shai ba katei ka Hospital kam don shuh ka jingkot bor ban shakri haba ïa nujor bad ka jingbun paid ha West Khasi Hills.
Kumta ka Sorkar Jylla ka la dei ban kylla thiah halor kane ka bynta bad ka dei ban thaw ki lad kumno ban pynbiang pisa kum ha kane ka bynta jong ka pang ka shitom kiba duk kiba kut lad.
Kan long ruh ka kam beaiñ lada dang ïalehkai ïa ka ïap ka im ki briew la jong, haba wat ka sorkar kmie ka pynleit jingmut eh khambun na ka pisa ka ri, ka dei ha ka koit ka khiah.
Shillong, ïaïong, 16: Ki shipai BSF 45 Battalion ha ka sngi Saitjaiñ ki la ïoh kurup palat 5000 hajar kilo u kwai kyrtong uba shongdor haduh T.
11 lak ïa uba la khaii tuh sha India na ka ri Bangladesh.
Ki shipai BSF kiba pynlong ka jingtalasi kali ha ka shnong Dampukaphal kaba hap haoh ka PS- Rongra South Garo Hills ki la ïoh bat ïa ki ar tylli ki kali kiba kit ïa u kwai tyrkhong.
Ki nongniah jong kine ki ar tylli ki kali ki phet krad tang shu ïohi ïa ki shipai BSF bad iehnoh ïa kali bad ïa ki mar shadien.
Ïa u kwai ba la ïoh kurup ki shipai BSF ki la aiti noh sha ki Pulit jong ka Rongra Police Out Post ban leh ïa kaba donkam.
Ha kane kajuh ka sngi ki shipai BSF 4 Battalion ki la ïohkem ïa uwei u mynder na ka ri Bangladesh uba kit ïa ka pisa India kaba kot T.
4 lak katba u dang thmu ban jam be-aiñ na u pud u sam jong ka ri India sha Bangladesh.
Ïa une u mynder, la ithuh kyrteng kum u Md.
Iqbal Miah, 45 snem ka rta uba shong basah ha ka shnong Upsahar, Sylhet District.
Ïa une u mynder ki shipai BSF ki la ïoh bat hajan ka jaka shonglieng ha Dawki katba u dang thmu ban leit phai sha ka ri Bangladesh.
Ïa kane pisa ym pat lah satia ban lap ksai naei u ïoh bad mano ba donkti ban phah rah lyngba jong u.
Ïa kane ka pisa bad ïa u Md.
Iqbal Miah la aiti noh sha ki Pulit jong ka Dawki Police Station ban pynngat ha ki kyndon jong ka aiñ.
Shillong, Ïaiong 16 : Hadien 18 snem ba u Abraham Khan 47 snem ka rta ba shong ba sah ha Mawtari, Myrdoh, Umsning Area, Ri Bhoi District u la pyni paidbah ïa ka sap ba kyrpang ba u lah ban bam bad ktha kumba ktha shana ïa ki bitor kum ïa u Bulb light bad ruh Tube light, ha kane ka kynti ruh une u rangbah u la mih biang shakhmat ban pynpaw ïa kane ka sap kyrpang kaba u don naduh ka por ba u dang don 29-30 snem ka rta ha u snem 2004 mynshuwa.
U Ahraham khan u dei u kurim jong i kong Metilda Muktieh bad u don 5 ngut ki khun, 4 ngut ki shynrang bad iwei i kynthei iba khatduh eh.
u khun ba nyngkong u la don mynta 26 snem ka rta bad trei ha NEIGHRIMS bad i kynthei barit i dang 8 snem ka rta.
Ha shwa ba un pyni ïa katei ka sap ba kyrpang ba u don, utei u rangbah u la ïathuh ba man ka por u ju leh ïa katei ka kam bad kam pat ju don shisien ruh ka jingpyndik ïa ka met jong u.
Shwa kane, u la ong ruh ba um kwah satia ba ka sap kaba u don kan shu kut tang ha u ne ha i lympung ba u don hynrei u kwah ban pyni sha ka pyrthei ïa katei ka sap kyrpang kaba u Blei u la ai, kata ban bam bad ktha ïa ki kynja bitor kumba ktha shana.
“Kane kadei ka jingleh da ka mon sngewbha jongnga ban pyni sha ka pyrthei ïa kane ka sap.
Nga tip bad tikna ruh ba kan ym don kano kano ka jingktah ïa ka met jongnga namar nga la ju leh barabor," u la ong haba kren shwa ba un bam.
Shuh shuh u ong ruh ba ka daw kaba kongsan ba u la wan ban mih sha khmat ha kane ka kynti ka long namar ba u ong na haduh kitei ki snem haduh mynta um pat ïohi ban don mano mano hapoh ka jylla Meghalaya ne ka dong ka thaiñ kiba don ïa kane ka sap kaba phylla kaba u Blei u la ai ha u.
Ha kane ka jingpyni ha kane ka kynti u Abraham Khan u pyndonkam 2 tylli ki bulb light bad uwei u Tube light bad kum ka jingpyntngen u bam ruh ïa u salad bad dih ïa ka um.
Hadien jong kane ka jingpyrshang u la pyni ruh ba kam don satia kano kano ka jingmih snam ka shyntur ne thut ka jingkoit jingkhiah, hynrei u long hi kumba ju long barabor.
Tangba, u kyntu pat ïa ki paidbah ba kim dei satia ban pyrshang ïa katei ka kam ha iing namar ïa kane lah ban leh tang kiba la tbit lane kiba don ïa kata ka sap kaba kyrpang ba la ai hi da u Blei.
Nongstoiñ, Iaiong 16: Hadien 6 snem ba ka jylla niam Nongstoiñ ba ka la shong khlem don u Bishop shuh uba long u nongsharai ba ha khliehduh jong ka, ha ka sngi u Blei ki paid riewngeit jong ka Balang Katholik jong kane ka jylla niam ki la ioh biang ïa u nongsharai ba pura jong ka da ka jingkyntang ïa u Lyngdohsad ba thymmai ka Nongstoiñ u Bishop Wilbert Marweiñ.
Ha kane ka sngi la sakhi ba da ki palat lak ngut ki paid riewngeit jong ka Balang Katholik na ki lai tylli ki jyllaniam ki la wan ban sakhi ïa kane ka jingpynkyntang Lyngdohsad ïa u Bishop Wilbert Marweiñ ïa kaba la pynlong ha Madan jong ka Parish St Peter’s Catherdar Parish Pyndengrei, Nongstoiñ.
Ïa ka jingpynkyntang Lyngdohsad ïa u Bishop Wilbert la pyndep da u Lyngdohsad jong ka jylla niam bah Shillong u Archbishop Victor Lyngdoh DD ha ryngkat ka jingdon lang u Archbishop John Moolachira jong ka jylla niam bah Guwahati, u Archbishop Dominic Lumon jong ka Imphal kum ki nongkñia jong ka Mass bakhuid ha ryngkat ka jingsynran lang kiwei pat ki Lyngdohsad bad ki lyngdoh na kiwei kiwei pat ki jylla niam na ka thaiñ Shatei Lam Mihngi ka ri ha ryngkat ka jingdon lang u nongmih khmat jong u Archbishop Leopoldo Girelli uba dei u nongmihkhmat jong u Pope sha India.
Haba pharia ïa ka ktien ka jong u Blei u Archbishop Victor Lyngdoh u la sngew la kraw ïa ki paid riewngeit ba kin kynmaw ïa u Bishop ba dang shu shah pynkyntang ha ki jingduwai jong ki bad kumjuh ïa u Bishop Wilbert ba un long barabor uba pyndem ïa lade ha ka jingduwai.
“To ai ba u Jisu Khrist ba la Mihpat un don ryngkat bad phi ha ka kam sharai ïa ki paidbah ba u la pynkhamti ïa phi bad kane ka kam shakri ba u Jisu u la pynkhamti ha phi ka long ka kam kaba khia bad kaba kyntang na bynta ka kam jingpynim," u la ong.
“Ngi pdiang sngewbha ïa phi sha ka kynhun jong ki Bishop bad kum kiba u la jied ban shakri ym na ka bynta jong ngi hynrei na ka bynta ki paid jong u bad ka kyrdan Bishop ka dei ka kam shakri ym ka kyrdan," u la bynrap.
“Nga la long tang u jynthaw barit eh jong u Blei bad ka jingjied jong u ïa nga ban shim ïa kane ka lyngkor kam dei namar ka jinglah jong nga ne ka jingkham tbit jong nga hynrei namar u la don ka saiñdur jong u ïa na ka bynta ka hima ka jong u ban pyndonkam ïa nga u shakri ba rit eh jong u," ong u Bishop Wilbert.
Haba kren halor ka jingïaid lynti jong u kum u khynnah rit ba la kha ha Rangblang ha ka ïing ka sem kaba duk, u Bishop u la ïathuh ba naduh kaba sdang ka jingim leit skul jong u ka dei beit tang ki kam phylla kiba la jia ha ka jingim jong u.
“Nga la poi leit skul namar nga shu bud ïa ki para khynnah bad hadien ba nga la wai skul nga la leit ban sharai masi man ka sngi," ïathuh u Bishop Wilbert.
“Naduh kaba sdang ka jingim ngam ju don jingthmu ban long Lyngdoh ban ong lei sha ka kam Bishop ka dei kaba ngam lah ban mutdur, ka jingpoi leit pule jong nga ha St Paul Seminary, Upper Shillong ruh ka dei beit namar nga kwah ban nangkren phareng namar nga iohi ba ki khynnah Seminary ynda ki wan shnong ki kren phareng ba ka jingleit rung jong nga ha St Paul ka dei beit thik tang ban nang kren phareng, bad kine kiba la jia ha ka jingim jong nga mynta ki dei beit tang ka saiñdur bad ka mon ka jong u Blei," u la ong.
“Haba u Nuncio u la khot ha Delhi ban ïathuh ïa ka khubor ba u Pope Francis u la ibit ba ngan long u Bishop ngam sngew nang leh eiei shuh hynrei tang ka jingsngew kulmar jingmut hynrei nga tang shu plie ïa ka Baibyl nga shem ïa ka Psalm kaba ong Nga don hangne ban leh ïa ka mon jong me bad dei hadien ka jingduwai bad ka jingpuson kaba palat lai kynta ba nga nud ban shim ïa ka rai ban ong Hooid ïa ka jingtyrwa kaba u Pope Francis u tyrwa ïa nga," la bynrap u Bishop.
U Archbishop Leopoldo Girelli haba kren hadien ba la dep ka jinglehniam pynkyntang Lyngdohsad, u la ñiewtang bad ai khublei ïa ki kam sharai jong ki Lynghdohsad kiba la donkti ban sharai ïa ka jylla niam Nongstoiñ ba kynthup ïa u Archbishop Victor Lyngdoh u Bishop ba nyngkong eh, hadien ïa u Archbishop Dominic Jala SDB u ba la long kum u Apostolic Adminsitrator kane ka jylla niam bad kumjuh ïa u Fr Anslem Nonglang uba la long u Diocesan Adminstrator na bynta lai snem hadien ka jingkhlad noh u Archbishop Dominic Jala.
“Phi la mad kum u nongsharai ha kiba bun ki bynta la ka kane ka ri ne wat shabar ruh bad ngi don ka jingngeit kaba skhem ba ki jingïaid lynti jong phi kan ïarap shuh shuh ban pynïar ïa ka hima u Blei," ong u Archbishop Leopoldo Girelli ïa u Bishop Wilbert.
Ha kane ka sngi la sakhi ba ki nongïalam saiñ pyrtehi kiba bun ki la wan shim bynta sha kane ka jingpynkyntang Lyngdohsad ba kynthup ïa u Myntri Rangbah ka jylla u Conrad K Sangma bad kiwei kiwei ki myntri sorkar, ki MLA bad MDC, u DC ka West Khasi Hills u Bah Garod L.
S.
N.
Dykes bad kiwei kiwei ki kynrem ki lyndan.
Lah ban kdew hangne ba ïa ka jylla niam Nongstoiñ la sdang ha u snem 2016 bad la pynkhamti ha u Archbishop Victor Lyngdoh kum u nongsharai hynrei ha u snem 2016 u Pope Francis u la pynkynriah noh ïa u Archbishop Victor Lyngdoh sha Jowai Diocese bad hadien kane la ïarap ban sharai ïa kane ka jylla niam da u Archbishop Dominic Jala tad haduh ba un da khlad noh ha u snem 2019 bad hadien kane la shimti da u Sohblei Anselm Nonglang kum u Diocesan Administrator ban peit ban khih katba ym pat ioh ïa u nongsharai pura bad dei ha ka 5 tarik Rymphang 2022 ba la thung Bishop ïa u Sohblei Wilbert ha kato ka por bad la pynkyntang kum u Bihsop ha ka sngi u Blei.
Shillong, Iaiong 16: Da kaba pynpaw ka jinglyngngoh halor ka jingmih khubor ba baroh ar ngut ki MLA ka People’s Democratic Front (PDF) kin leit ïasoh noh sha ka National People’s Party (NPP), u Bah Banteidor Lyngdoh, MLA ka PDF na Mawkynrew u la ong ba kine kiei kiei kim shym la mih na ki kum ki trai.
U la ong ba la bun bha kiba batai stad bym ithuh ithaw shuh ba kan don sa ka elekshon shiteng samoi na Mawkynrew bad na Sohra.
U la ong ba kum kine ki kam ki dei ki kam iap kam im bad khlem da ïoh ban ïakren ne ïa pynbeit kan nym lah ban long kumta.
Da kaba ong ba kin shong ka jingïalang Central Executive Committee (CEC) ban ïakren halor kane, u la ong ba yn da dei ka por kaba biang kin sa paw kiei kiei baroh bad ka shong ha ka jingpynbeit bad jingïakren.
U la ong ba ka National People’s Party naduh ka sngi ba pynbna ïa ka result elekshon ka la khot ïatreilang hynrei ma u bad u Bah Gavin M Mylliem, MLA ka Sohra ki la ïaishah bad bat ïa ka kular ba ka seng riewlum kan ïalam ïa ka Sorkar.
U la ong ba dei ka PDF kaba leit khatduh ban ïatreilang ban thaw ïa ka Sorkar MDA II bad ym dei ba ki kwah shuki ne rhah bor.
U la ong ba ka shong ka jingiakren ha ka Central Executive Committee (CEC) khnang ba kano kano ka jingthmu kan long na ka bynta ka jingbit jingbiang lang jong baroh.
Shillong, Ïaiong 16 : U Vice President ka Trinamool Congress, u Bah George Lyngdoh u la maham lypa ba kano kano ka jingshim rai bym dei halor ka State Reservation Policy ka lah ban wallam pynban ïa ka jingbymsngewthuh jingmut hapdeng ki Khasi – Jaiñtia bad Garo.
Utei u MLA barim ka Umroi u la ong ruh ba ka Reservation Policy kadei ka ishu kaba khluit bha namar kadei ka bynta kaba ktah ïa ka jingangnud bad ka lawei jong ki samla ka jylla.
“Kumta, kano kano ka sienjam kaba bakla ha kane ka phang kaba khia bha ka lah ban wallam ïa ka jingsngew kaba ïapher bad ka jingbym sngewthuh jingmut kaba lah ruh ban ktah ïa ka jingïadei kaba la don slem hapdeng ki Jaidbynriew bapher bapher kiba don ha ka jylla,"u la ong.
Shuh shuh u ong ruh ba kum ki nongthaw aiñ bad ki nongïalam ki dei ban buh hakhmat ïa ka jingsngew bad ruh ka jingdonkam ban buh ruh ïa ka shongsuk hakhmat eh hapdeng ki lai tylli ki Jaidbynriew.
“Kam dei satia ban wan kano kano ka jingpynthut ïa ka suk ka saiñ ha ka kyrteng jong ka lawei ki khun samla.
Kano kano ka policy kadei ban wallam ïa ka suk ka saiñ bad ka jingbym shah liang.
"Haba kren pat halor ka jingpyntreikam ïa ka roster system, utei u MLA barim u la buh jingkylli ïa ka rai jong ka sorkar ban pyntreikam ïa ka Roster da kaba phai shadien.
U ong ruh ba ka sorkar kadei ban pynsngewthuh ïa ki paidbah balei ba la pyntreikam da ka phai shadien bad ym dei da kaba ïaid nangne shakhmat.
U kynnoh ruh ba don ki Myntri Sorkar ki bym sngewthuh ruh shaphang ka Roster System bad ong, “Na kaei kaba nga ïohsngew na ka jingïakren, kadei ba don na ki nongthaw aiñ, bad ki Myntri Sorkar kiba don ha ka kynhun Myntri kiba ym pat lah ban sngewthuh shaphang ka roster system.
Mynta ki la buh ïalade ha ka jaka baki hap bansngewthuh ïa ka bad ruh ban sngewthuh ïa ka jingpyntreikam shadien bad ka jingpyntreikam ia ka shakhmat.
"Katkum ka jingong jong u, donkam ïa baroh ki sengsaiñpyrthei ban ai jingmut lang.
U ong ruh ba haman la ki policy kin don ki kynhun kiban kyrshan bad don ruh kiban pyrshah, kumta u ong ba lada donkam ban pynbeit ia ka, hap ban da bishar bniah bha da kaba buh hakhmat ïa ka jingkhmih lynti bad khamtam eh ka jinglong jingman ha ka jylla.
Shuh shuh u la ong ruh ba wat ka Riti Synshar jong ka Ri la dep ban pynbha bunsien namar ka donkam ban sngap ïa ka jingangnud jong ki paidbah.
Shillong, Iaiong 16 : U MP ka Shillong Parliamentary Constituency u ma Vincent H Pala uba dei ruh u President ka Meghalaya Pradesh Congress Committee (MPCC) u la ai ka jingïaroh ïa u Symbud Myntri Rangbah ka jylla uba dei peit ruh ïa ka tnad Kam Pohïing u bah Prestone Tynsong ba u la lah ban pynkut bad pynduh jait ïa ki “High Level" kiba donkti ha ki kam khaïi tuh ïa u dewiong ha ka jylla.
“ Nga ai ka jingïaroh ïa u bah Tynsong uba la pynkylla ïa ka kyntien “High Level" sha ka “Zero Level" kumba long haduh mynta.
Namar naduh ba u la shimti bad peit ïa ka tnad kam pohïing kata ïa ki pulit ym don shuh kita ki High Level khaïi dewiong beain" ong u ma Pala.
“ Ki briew kiba ïa khaïi dewiong ki la ïathuh ïa nga ba ym don “ High Level" shuh naduh ba la shimti da u bah Tynsong ïa ka tnad kam pohïing namar u la pynduh jait ïa ki high level.
Kumta ngam kwah ban shu kynnoh khlem ki nongrim namar nga tip shisha tang shu dep shimti u bah Tynrong baroh ki high level ki la kut lut hapoh ka jylla" ong biang u ma Pala.
U la ong shuh shuh ba kine ki kam beaiñ kim long shuh kum mynshwa ha kaba wat ka sorkar ruh ka ïadon kti lang.
“ ïa mynta hi kine ki kam beaiñ ki la duna shi katdei eh namar mano hi ban ïa kwah leh beaiñ haba ïa ki challan ruh la ai na ka bynta ban shalan ïa u dewiong na ka jylla" ong u ma Pala.
U la ïathuh shuh hsuh ba mynta ki nongkhaïi dewiong ki khaïi beit ïa u dewiong ryngkat ki kot ki sla kiba biang namar ïa u dewiong la lilam da ka Coal India Limited (CIL)).
“ Kiba bun ki paralok jong nga kiba leh ïa ki kam khaïi dewiong mynta ki shalan dewiong beit ryngkat ki kot ki sla bad ki challan bad mynta wat ki karkhana tylliat dewbilat ruh ki thied ïa une u dewiong hi.
Ki la ïathuh ba une u dewiong uba kit mynta u dei uba lilam shisha da ka CIL um dei uba khaïi beaiñ" ïathuh u ma Pala.
Halor ka jingbthah ka ïing bishar High Court ban buh 10 pyrton ki kynhun pahara ka sorkar pdeng CAPF ban tehlakam ïa kane ka kam khaïi dewiong beaiñ ha ka jylla u ma Pala u la ong ka donkam ka jingiatrei lang jongka sorkar jylla lym kumta ym don jingmyntoi lada wanrah da ki CAPF ruh.
“ Lada phah ïa kita ki CAPF bad kam don jingmyntoi lada ka jingïatrei lang jongka sorkar jylla kam don namar kaei kaba kongsan ka dei ka jingïatrei lang jongka sorkar jylla" ong u ma Pala.
Lada ka long kumba long mynta wat tang ki bor pulit ruh ki la lah ban tehlakam ïa kine ki kam beaiñ ba la leh baroh shi katta.
Shillong, Ïaïong 17 : Ki don 38 tylli ki skul kiba hap ha East Khasi Hills District ha ki lai tylli ki kyrdan (Under-14, Under-16 bad Under-18) kynthup shynrang bad kynthei kiban sa ïashim bynta ha ka lympung ïalehkai Chief Minister’s District Level Inter School Athletic Meet 2023, EKH kaban sdang naduh ka 26 tarik haduh ka 28 tarik mynta u Ïaïong 2023 ha SAI, STC, Shillong, NEHU Campus.
Na ka liang ka ophis u District Sports Officer, Shillong ha ka 17 tarik Ïaïong 2023 ka la pynlong ïa ka jingpyrshang (screening test) ïa ki khynnah ïalehkai kiba la poi 1317 ngut ha J.
N Stadium Polo, Shillong.
Shillong, Ïaïong 17 : Ka Umphyrnai SC ka la khur ïa ka nam jop ha ka lympung ïalehkai Under-10 (boys) Football League 2023 ba pynïaid da ka Shillong Sports Association (SSA) da kaba pynbam da shiteng dorjon (6-0 kol) pyrshah ïa ka Challenger FT Academy,Ha ka jingïalehkai ha ka sngi Nyngkong ha madan Polo, ka jingïalehkai hapdeng kitei ki ar tylli ki team ka jingïalehkai ka kham lah shilliang ha kaba ki khynnah ïalehkai ka Umphyrnai SC ki la tur naphang sha ka kut jong ka Challenger naduh kaba sdang ka jingïalehkai.
Ka Umphyrnai SC ka la ïoh ban pynkhih jar tang ha ka jingïalehkai ba dang ïaid 4 minit lyngba u D.
Kharkongor uba la thep lai kol.
Ïa ki ar kol u D.
Kharkongor u la thep ha ka minit (18,47min).
Ïa ki lai kol la ïarap thep da u E.
Kharkongor (27,45minit) bad u A.
Kharkongor (49minit).
Lyngba katei ka nam jop ka Umphyrnai SC ka la khur pura ïa ki lai point, katba ka Challenger FT Academy watla ki la ïakhun tyngeh ki khlem ïoh ban pynphai kol bad madan noh ka nam rem.
Ka jingïalehkai Under-10 (Boys) Football League 2023 kaban long mynta ka sngi Ba ar kan long hapdeng ka Sohryngkham SC pyrshah ïa ka Madanryting SC kaban long ha ka por 4:15 baje janmiet.
Shillong, Ïaïong 17 : Ki 6 tylli ki College, ka nongbah ki la poi ban ïashim bynta sha ka lympung ïakob ïalehkai baksketball ba la tip ïa ka kum ka Seng Khasi College Invitational Basketball (Girls) Competition, kaba la long ha madan ïalehkai basketball jong kane ka college ha Weiking, Jaiaw, Shillong.
Ïa kane ka jingïakob la sdang ïa ka hynne ka sngi ka 17 tarik u Ïaïong 2023, ïa kaba la plie ïa ka da u Principal ka Seng Khasi College u Bah W.
B Rynjah.
Ki College kiba la wan ban ïashim bynta ki long ka Seng Khasi College, St Edmunds College, St.
Mary’s College, Shillong Commerce, Synod College bad ka Lady Keane College.
Haba kren kum u kongsan, na ka liang u Bah W.
B Rynjah, u la ong ba ka jingpynlong ïa kane ka lympung ka long kum shi bynta ka jingrakhe ka Seng Khasi College ïa ka jubili ksiar (Golden Gubilee), ha kaba kum ka college ka la shim ïa ka sien jam ba kan pynlong ïa kiba bun bah ki prokram.
Nalor katta u Principal um lah ban khlem da ai khublei ïa ki Principal jong ki college kiba la pdiang ïa kane ka jingwer ban ïashim bynta ka Seng Khasi College sha kane ka lympung ïalehkai basketball ïa ki khynnah kynthei, namar lymda kloi ban ïashim bynta lang jong ki, lehse ka jingpynlong ïa kane ka jingïakob kan nym long kaba jop.
Haba phai sha ki samla ba ïalehkai, u Principal u la kyntu ïa ki samla pule ba kin ïakhun tyngeh bad kynmmaw ba dei ban don ka mynsiem ban burom ïa ka jingïalehkai, da kaba u la ai syndon da ka nuksa ba haduh katno u dap bad shlei ka mynsiem haba u shem bad ïohi ba u khun jong uwei na ki khlur ïalehkai bna nam ïa ka kriket ka India u Sachin Tendulkar, u Arjun Tendulkar, uba la ïoh ban ïalehkai ha ka lympung ka Indian Premier League da kaba mihkhmat ïa ka kynhun ïalehkai jong ka Mumbai Indians.
Hangne u Principal u la ïeng ban pynkynmaw ïa ki khynnah nongwan ïashim bynta sha kane ka lympung ïalehkai basketball ïa ki kyntien phira bad kyntu kynpham ba u Sachin u la ai ha la u jong u khun “Give the game the respect it deserves and the game will love you back".
Haba phai pat sha ki resol ha ka jingïakhun ba sdang, ka Seng Khasi College ka la lah ba kan pynliem ïa ka Shillong Commerce College da 30-11, ka St Edmund’s College ka la lah ba kan pynliem noh ïa ka Synod College da 26-14 katba ka St Mary’s College ka la lah ba kan pynliem ïa ka Lady Keane College da 17-9.
Mynta ka sngi Ba ar pat ki jingïakhun kin long St Anthony’s College pyrshah ïa ka St mary’s College bad ka Seng Khasi College kan ïakhun pyrshah ïa ka St Edmund’s College.
Ka phainal jong kane ka lympung ïalehkai la buh ban pynlong ïa ka ha ka sngi Balang kata ha ka 19 tarik u Ïaïong 2023.
Ka ishu halor ka Reservation Policy bad ka Roster System ka la khluit biang tar hadien ka jingpynkhih ki MLA ka Seng VPP ha Assembly bad khamtam hadien ba kane ka Seng kam shym la ïoh lad ban ïakren sani bha ïa kane ka kam lyngba ka Motion ba la wanrah ha ka Budget Session, hynrei la shu ïoh kren tiak da u Bah Ardent Basaïawmoit ha ka por ba u ïashim bynta ha ka jingïatai ïa ka Budget.
Hadien kane ka VPP ka la pynbna ba kan leit sha u paidbah ban pan jingkyrshan namar ka jingbym ioh lad ban ïakren ïa kane ka mat ha Assembly.
Nalorkata ka la ai jingthoh ruh sha u Myntri Rangbah u Conrad Sangma ban dawa ban khot da ka Special Session ban ïakren ïaka Roster System bad ka Reservation Policy.
Hadien kane ka jingleh ka Seng VPP, la khih puk ka Rilum Garo, haba ki Seng bapher bapher kila pynpaw ka jingbitar bad ka jingpyrshah kaba jur ïa kane ka jingpynkhih ka VPP ïa ka Policy bad ka System.
Kiba bun ki Seng na Garo Hills ki la dawa ba ym dei ban pynkhih ïa ka Reservation bad pynneh beit ïa ka Roster naduh u snem 1972 kumba la pyntreikam da ka sorkar kumba la pyntreikam da ka sorkar.
Ki don kiba la leit ruh da ka PIL sha ka ïingbishar halor ka jingpyntreikam ïa ka Roster da kaba dawa ban pyntreikam beit naduh u 1972.
Hynrei na ka liang ka ïingbishar kala pynmih ïa ka hukum da kaba ong ba kam shym la bthah ïa ka sorkar ban pyntreikam naduh lano yn sdang pyntreikam ïa ka Roster System, hynrei ka la shim kam da kaba bthah ba ka sorkar kadei ban don ka Roster System ha ka Reservation Policy, namar ba ka Reservation ha Meghalaya kam shym la don ka Roster naduh ba la pyntreikam ïa ka, kata naduh u 1972.
Ki la mih ruh ki jingkren bad ki jingpynpaw ba kane ka jingleh ka VPP kan wanrah ïa ka jingïasngewpher jaidbynriew hapdeng ki Khasi bad ki Garo.
Ki don ruh kiba la pynpaw ba kane ka jingleh ka VPP kan wanrah ka jingtuklar na ka liang ka ïingbishar bad kan poi pynban sha ka jingduhnong ki trai ri trai muluk.
Hynrei ka VPP kumba la kren da u President ha Assembly ba ka VPP haba ka shim ïa kane ka kam kam don jingthmu eiei ban wanrah ka jingïasngewpher jaidbynriew, hynrei ka dei beit thik tang halor ka jingnoh shiliang jong ka bad ban pynïoh ïa ka hok jong kawei pat ka kynhun jaidbynriew kaba la duhnong palat na kane ka Policy.
U la da kyntu ruh ïa baroh ban da pyndonkam da ki kyntien ki ban nym ktah ïa ka jingsngewpher jaidbynriew bad ban da phikir bha ruh halor ka jingbuh ïa ki kyntien.
Wat ha ka jingïalang kaba la long ha sngi nyngkong ha Mawlai, kaba long ka jingïalang kaba nyngkong eh ban pynshai halor ki artylli ki mat, u Bah Ardent u la ïai ban ba kane ka jingpynkhih ïa ka Reservation bad ka Roster kam dei satia pyrshah ïa ki paralok Garo, hynrei kadei beit pyrshah ïa ka sorkar.
U la ong ruh ba lada ka sorkar ka pdiang ïaka jingai jingmut jong ka VPP kum ka jingdawa ban buh ha ka Reservataion ïa ka bhah kyrpang na ka bynta ki briew kiba don jingduna ki dkhot met, wat ki paralok na Garo Hills ruh kin myntoi.
Ha kajuh ka sngi la iohi ruh ba u Myntri Rangbah ka jylla, u Conrad Sangma haba kren halor ka Reservation Policy bad ka Roster System, u la ong ba haba la ktah ïa ka ishu jong ka Reservation kan wanrah beit ka jingsngew pher jaidbynriew, hynrei u la ong ba kam dei pat kaba bakla bad kam lei lei namar ka ju jia hi kumne, ha kaba u la ong ba wat ha Karnataka ruh kaba kum kane ka jingsngew ka don.
Hynrei u la ong ba ka shong ha ka jingïamir jingmut lang ban weng ïa kane ka jingeh na ka bynta ka jingmyntoi lang jong baroh.
Kumta na kine ki jingkren jong kine ki arngut ki nongïalam, ka paw ba ka Reservation Policy bad ka Roster System kidei ki mat ban ïakren bad kim lei lei lada ïakren wat lada ka don ka jingsngew ha kiba bun.
Kumba ki la pynpaw ba lada ïashong lang na baroh ki kynhun kane ka kam lah ban weng noh syndon ïa ki sohkyrdot kiba don ha ka ban ïa kaba ieh ba kan shu kyan sah napoh napoh.
Mawkyrwat, Ïaïong 17: Ka Nongsynrieh School Sports Association kaba dei ka kynhun kaba teh-song-lang ha kawei ka shatri ïa ki lai tylli ki skul mynta ka sngi ka la ïoh ban pynhap pyrda noh ïa ka Annual Sports Meet (ASM) 2023 ba ar sngi ba la pynlong ha madan Shnong Nongsynrieh, South West Khasi Hills District.
Lah ban kdew ba ki khynnah skul ha ki ar sngi ki la ïoh ban ïashimbynta shit rhem bha da kaba ki la lah ban pyni ïa la ki jong ki sap ki phong la ka long ha ki ïa kop mareh naduh ka 100, 200, 400, 800, 1500, ka Relay Race bad kiwei kiwei ki jait jingïamareh, ki jingïakop rynsit (Long Jump bad High Jump), bad kiwei de ki jait jingïalehkai ba la pynbeit kyrpang da ki nonghikai.
Kumjuh ruh ki khynnah skul ki la ïoh ban pyni ïa ka march pass bad mass drill kaba itynnad bad pynshoh biej ïa ki nongwan peit kai bad ïa ki riew rangbah kiba la wan sakhi.
U bah Synshar Lyngkhoi haba kren kum u kongsan ha ka sngi pynkut ïa ka Annual Sports Meet (ASM) 2023 u la ong ba ka mynsiem jong ka jingïatreilang hapdeng ki lai tylli ki skul kata naduh ki nonghikai, ki khynnah skul bad ki nongpynïaid ban pynlong kawei ka kynhun ha ki jingïalehkai sports ka la long pynban ka nuksa ba bha ïa kiwei.
U la ban jur ruh ba da ka jingïatreilang, lah ban thom ïa ki jingeh kiba bun la ka long lyngba ka jingai jingshakri ha ka liang ka pule puthi ïa ki khynnah skul bad kumjuh ruh ba ki khynnah skul ruh kin long ka lawei ba phyrnai na ka bynta ka ïing ka sem, ka skul, ka shnong ka thaw, ka ri bad ka jaidbynriew lyngba ka jinglong ba bha ha ka akor ka burom bad long kiba minot thop ruh ha ki jingpule.
Haba kren ai mynsiem na ka bynta ki khynnah skul, u bah Synshar Lyngkhoi u la ong ba kum ki khynnah skul ki dei ban buh ha ka jingim jong ki ïa ka mynsiem jong ka jingïakop namar ki im ha kine ki sngi jong ka jingïapyni ïa ka jinglah ne competition ha ki bynta bapher bapher bad lada u khynnah skul um don ïa kata ka mynsiem u long jai-tuh ha kiei kiei baroh khamtam eh ban pule kot.
Ha kajuh ka por ki dei ban don ka mynsiem bishni paralok ym na kino kino ki daw hynrei long bishni lada u paralok jong ki u kham lah ha ki jingpule bad kham lah lada sha kylli jingkylli ki nonghikai.
“Buh ïa kata ka mynsiem jingbishni hynrei kim dei pat ban don ka mynsiem ba kin leit ban shoh leit dat da ka kti hynrei kin shoh da ka jabieng lyngba ka jingbuh ïa ka mynsiem jong ka jingïakhun, jingtrei shitom ha ki jingpule bad buh ruh ïa ki kyntien ba lada kiwei ki lah ma nga ruh nga dei ban lah", ai mynsiem u bah Synshar ïa ki khynnah skul.
U bah Staising Kharbteng, Sub-Inspector of School hapoh ka ophis jong ka Sub Divisional of School Education Officer (SDSEO) u la ai khublei ïa ka jingïatreilang jong ki lai tylli ki skul ban pynlong kawei ka lama ha ka ban pynlong ïa ka kane ka Annual Sports Meet.
Namarkata, u la ong ba ki jingïalehkai ki long kawei ka lad bad ka ïarap ban pynpalei bad pynproh ïa ka jingmut jingpyrkhat, kin ïoh ka met ka phad kaba koit ba khiah bad kin long khlaiñ, ban lait na ki jingpang kiba bun jait bad ban don ka jingïatreilang ryngkat ka jingïatylli bad kum juh ruh ka ïarap ïa ki khynnah skul ba kin sei ïa kita ki sap ki phong ha ki bynta bapher bapher bad kan long ryntih ha kiei kiei ne discipline da kaba kin long ki khynnah skul kiba nang ban bate ïa ka por.
Ha ka jingkren jong u u la ai jingmut ïa ki khynnah skul ba hadien kane ka jingïalehkai ma ki baroh kin sa phai biang ban bteng ïa ki jingpule ïa ka kot, kumta wat ai ba ka mobile phone, ne ki kam ki bym ler kam kan tuh noh ïa ka por jong ka jingpule jong ki hynrei kum ki khynnah skul kiba la ïoh shibun ki jinghikai ha ki skul ki dei ban nang ban bate ïa ka por khnang ba kin ïoh kham bun ka por ha ki jingpule bad ba ka lawei jong ki kan long kaba phyrnai na kawei ka por sha kawei pat lyngba ka jingkiew kyrdan jong ki na kawei ka klas sha kawei pat.
“Kiba don ka mynsiem jong ka jingkut jingmut bad ïai-neh tang kita kin poi sha ka thong jong ka jingjop", ong u bah Staising.
Haba kut jong kane ka jingïalehkai, ki nonghikai ki la ïoh ruh ban sam ïa ki khusnam sha baroh ki nongjop ha ki jait jingïalehkai bapher bapher kata kiba wan ba nyngkong, ba ar bad ba wan ba lai kynthup ïa kiba ïoh best kata Best Senior Boys sha u Albert Nongrem, Best Senior Girls sha ka Sanity Mawlieh, Best Junior Boys sha u Luckyson Nonglang bad Best Junior Girls sha ka Phiwanri Nonglang, Best Sub Junior Boys sha u Banshai Lyngdoh bad u Wanshantngen Nongrem bad Best Sub Junior Girls sha ka Ladapshisha Mawlieh.
Ïa ka Best March Pass ka leit sha ka Green House, ba ar ka Blue House bad ba lai ka Red House bad ka lahduh ha kane ka Annual Sports Meet ka dei ka Blue House bad ka lahduh napdeng ki 3 lai tylli ki kynhun ka dei ka Blue House kaba ka ïoh haduh 118 poiñ.
Nongstoiñ, Ïaiong 17: Ka shnong Mawkhumkha kaba hap hapoh Mawshynrut Civil Sub Division, ka dei kawei na ki shnong kiba la rim bha hynrei haduh mynta kam pat don surok satia.
Katei ka shnong ka don shaphang sepngi na ka shnong Porsohsan harud ka surok Riangdo Athiabari.
Ki paidbah jong katei ka shnong ki dei kiba im ha ka rep ka riang bad ki mar rep ba kongsan ki long u kwai, u sying bad u kba.
Watla ki paidbah ki im da ka rep kba, hynrei ka rukom rep kba jong ki ka pher namar ym don pynthor satia bad ïa u kba ki rep ha lum.
Ha kine ki bnai ba la dep u nongthoh khubor u la poi ha katei ka shnong bad la ïoh ban ïakren bad ki katto katne ki nongshong shnong, ha kaba ki la ïathuh ba ki paidbah ki mad shibun ki jingeh ha ka leit ka wan, namar ba jingbym don surok bad haba ki leit donkam sha kiwei pat ki shnong khamtam ha Riangdo, ki hap ban ïaid da ka kjat haduh ka surok bah ha Porsohsan ban ap kali.
Ki la ong ruh ba ka jingeh ba kongsan ba ki ïakynduh ka dei ha ka por ba ki pang ki shitom, namar ki jaka sumar ki long kiba jngai bad haba ki leit ap kali ha surok bah ruh ki kali ki don tang teng khat, namar kim treh ban kamai na ka daw jong ka jingsniew palat ka surok naduh Riangdo haduh Athiabari.
Kitei ki nongshong shnbong ki la ïathuh ruh ba haduh mynta ka umbam umdih ruh ym pat don.
Ka bording te ki la sdang ban pyntrei tangba ym lah ban tip haduh katno snem kin ïoh ban pyndonkam.
Nongstoiñ, Ïaïong 17: Ka Garoland State Movement Committee ka kynhun kaba dawa ban phiah noh ïa ka Meghalaya ha ki ar tylli ki jylla, kata ban pynïakhlad noh la ka jong ïa ka Garo Hills Hills ka la nang pynkhlaiñ shuh shuh ïa ka jingdawa da kaba pynlong ïki jingïalang paitbah haman la ki jaka hapoh ka District.
Katei ka kynhun kaba la ïalam da u bah Nickman Marak ka la ïoh ruh ïa ka jingkyrshan ba pura na baroh ki sengbhalang jong ka rilum ba kynthup ïa ka Garo Student Union, Ka Mother’s Union of Garo Hills, ka Achick Holistic Awakening Movement bad kiwei kiwei.
Kum shi bynta ban nang pynkhlaiñ shuh shuh ïa katei ka jingdawa bad ban pynshai sha ki paitbah ba ka Garo Hills, ba ka la donkam ban ïoh noh la ka jong ka jylla, mynta ka sngi ka GSMC, ka la pynlong ïa ka jingïalang paitbah ryngkat ka jingïaid proseshon ha Williamnagar ka Headquarter jong ka East Garo Hills, ha kaba da ki hajar ki paitbah ki la wan ban ïashim bynta.
Ha kaba ïadei bad katei ka jingïalang paitbah u bah Nickman Marak Chairman ka GSMC haba ïakren bad u nongthoh khubor, u la ong ba ka jingpynlong ïa katei ka jingïalang ka la long kaba sei soh, namar baroh ki sengbhalang bad ki paitbah nongshong shnong na kylleng ki jaka ki la wan ban ïa shim bynta bad ki la pynpaw ba ki la kwah eh ban ïoh noh la ka jong ka jylla.
U bah Nickman u la ong ruh ba ha katei ka sngi baroh kiba la wan ban ïa shim bynta ha katei ka proseshon, ki la ïakut ba dei ban phah da ka jingthoh sha ka sorkar MDA II, ban dawa ba ka dei ban pass noh da ka resolution hapoh ka ïing dorbar bad ban soi lang da baroh hynriew phewngut ki MLA, ban phah sha ka Ministry of Home Affair jong ka sorkar pdeng ba ka dei ban leh ïa kaba donkam.
Nalor kata u bah Justine Marak Secrtary ka GSMC u ba dei ruh u CEM barim ka Garo Hills Autonomous District Council, u la ong ba ka jingdawa ïa ka Garoland kam dei shuh ka jingdawa kaba thymmai.
Hynrei kaba la dawa la slem bha bad ka jingsdang ban pynkhlaiñ biang ïa katei ka jingdawa, ka dei hadien ba ki Nongïalam ba hakhmat jong ka National Federation of New State (NFNS) ba la ïalam da u Professor Munish Tamang bad kiwei kiwei, ki la wan ban pynshai ha ka jingïalang paitbah kaba la long ha madan Teteng Ajaa ha Tura ha ka 30 tarik Risaw jong u snem ba la dep bad lyngba ka jingwan pynshai jong ki ba ka jingkhihwin jong ki paitbah Garo ka la sdang bad ka la pur sted bha haduh ki jaka kyndong kynshrot baroh.
U la ong ba ka jingdawa jong ki paitbah na Khasi Jaiñtia ban pyntreikam ïa ka Roster System ha ka thungkam thungjam ka la nang pynkhihwin shuh shuh ïa ki paitbah Garo.
U bah Marak u la ong ruh ba ka sorkar jylla ka la dei ban shimkhia bha ïa kane ka mat, lada ka kwah ba ki paitbah Khasi Jaiñtia bad Garo kin ïa im suk im saiñ bad ba kan ym don kano kano ka jingsngewïapher jaitbynriew, khamtam eh ha ka thung kam thung jam, ka ktien ka thylliej bad ka imlang sahlang.
U la ong ba ki nongïalam jong ka KHADC bad JHADC ki la dei ban phaikhmat sha katei ka bynta bad ki la dei ban pynsngew sha ka sorkar jylla, namar dei tang ka jingïakhlad paralok noh ka ba lah ban weng ïa ki jingeh ha baroh ki liang la la long ïa ki Garo ne ïa ki Khasi Jaiñtia.
U la kyntu ruh ïa ki nongïalam jong ka HSPDP kawei na ki party trai ri kaba la ithuh bad pynrung da ka NFNS kum ka dkhot ba thymmai, ka dei ban shimkhia bha halor kane namar kiwei ki party kum ka UDP, PDF, VPP, kim kwah satia ban kren ei ei halor katei ka mat bad ki National Party lei lei kin ym kwah wat ban ïohnsgew ïa katei ka jingdawa.
Nongstoiñ, Ïaiong 17: Ki paidbah nongshong shnong jong ka thaiñ Kyrshai ba kynthup ïa ka Nongumbah, Darephang, Nongspung bad kiwei kiwei ki dei ki shnong kiba don ha khappud bad ka jylla Assam, ha kaba ka shnong Kyrshai bad Nongspung ki dei kiba hap ha ka hima Rambrai katba ka Darephang bad ka Nongumbah, ki dei ki shnong kiba hap ha ka Raidmynsaw.
Hynrei haduh mynta ym pat don satia ki surok kiba biang naduh kitei ki thaiñ haduh Rambrai bad Langpih kiba dei ki Headquarter jong ki bad kiba peit ba khmih ïa ka synshar khaddar bad ka khia ka shon jong ki paidbah nongshong shnong.
U bah P.
Syiem uwei na ki riew rangbah na ka shnong Kyrshai haba ïakren bad u nongthoh khubor, u la ong ba ka jingbym don ïa ki surok kiba biang na katei ka thaiñ shaduh Rambrai bad Langpih, ka la buh jingeh haduh katta katta ïa ki paidbah haba ki donkam ban ïakynduh ïa ki nongsynshar hima haba ki donkam.
U la ong ruh ba naduh Kyrshai haduh Rambrai, ka la don ka surok ba ki trok kit dieng ki ju ïaid.
Hynrei ki lah ban ïaid tang ha ka por tlang bad ha ki por lyiur pat kim lah ban ïaid namar ki thiep kiba jrong bad kim lah ban kiew.
U la ong ruh ba u la ïoh jingtip ba ka sorkar ka la dep khot Tender ban pyntrei ïa ka surok na Nongstoiñ Rambrai haduh Kyrshai, hynrei u la ïoh jingtip ba ka jingpyntrei ka long tang 37 kilomitar katba ka jingjrong jong ka surok na Nongstoiñ haduh Kyrshai ka don kumba 70 kilomitar tam.
U bah Syiem u la ïathuh ruh ba na Kyrhsai haduh Langpih pat lada dei kiba khlaiñ ban ïaid kjat ka shim por san haduh Hynriew kynta.
U la ong ruh ba ka jingleh klet jong ka sorkar jylla ban pynpoi surok ha katei ka thaiñ naduh ki por ba mynshuwa, ka pynlong ïa ki paidbah nongshong shnong kiba don kham shakhmat ïa ka Kyrshai kata naduh ka Ïew Ukiam ter ter haduh Borjhar kiba don harud ka surok ban leit sha Chaygaon, ban kham sngew tynnad bad longtrai shnong ha Assam ban ïa kaba don ha Meghalaya, namar ki kham ïoh shibun ki jingmyntoi na Assam ha ki liang baroh.
U la ong ruh ba wat la katta ruh ki jingïarap na Meghalaya kum ka jingpyntrei ïa ka skhim MNREGS ki ïoh kumba ïoh kiwei.
U la ong ruh ba ki paidbah jong katei ka thaiñ haba ki donkam ban leit sha Nongstoiñ na ka bynta ki kam kiba ïadei ba ki ophis sorkar, ki hap ban leit haduh Chaygaon bad hiar sha Boko shaduh Hahim Athiabari haduh Riangdo bad ha kine ki sngi tang na Athiabari haduh Riangdo, ka shim por haduh saw kynta ïa ki kali ban ïaid namar ka jingsniew palat ka surok.
U la ong ba lada ka sorkar ka pyntrei ïa ka surok na Nongstoiñ shaduh Kyrshai ha ka jingjngai kaba tang 37 kilomitar, kam pat don jingmut satia bad kat haduh ba kan da pyntrei ïa kaba dang sah lei lei ym lah ban tip sa hadien katno phew snem kan lah ban pynurlong.
U la ong ba lada ka sorkar ka shimkhia ka la dei ban pan jingïarap na ka sorkar pdeng ban shna surok na Kyrshai shaduh Langpih, khnang ba ki paitbah kin lait na ka jingeh ba ki la mad ha baroh ki snem.
Nongstoiñ, Ïaiong 17: U Superintendent of Police ka West Khasi Hills District, Nongstoiñ u la pyllait khubor ba I Kong Meshelta Lyngkhoi I ba long I nongshong shnong ka Sohparu, Lawse West Khasi Hills District, I la pyntip ba u Copperson Lyngdoh Nonglait, 19 snem ka karta u ba dei u nongshong shnong ka Sohparu, Lawse, West Khasi Hills District, u la jah naduh ka 10 tarik bad haduh mynta ym pat ioh jingtip shaphang jong u.
U Copperson Lyngdoh Nonglait u don ïa ka rynieng kaba 5 phut ei ei, u long u ba shai snieh doh, u don ïa ki khmat rong ïong, u sñiuh u ba kdor bad ha ka por ba u la jah u la phong ïa ka Sweat Shirt rong grey, ka patlun ba iong bad ki juti ba iong.
Nongpoh, Ïaiong 17: U MLA jong ka Nongpoh Constituency u Bah Mayral Born Syiem haka jingïasynranlang jong u MDC ka thaiñ ki la nang iai bteng ban leit ïakynduh ïaki shnong kiba la ai ïaka jingkyrshan kaba khlaiñ ha kane ka elekshon MLA kaba dang shu dep, ha kaba mynta ka sngi u tei u nongmihkhmat u la leit ban ïakynduh ïa 3 tylli ki shnong ba kynthup ïaka Shnong Jermanai, ka shnong Umsaw Nongbri bad ka shnong Mawryngkang.
Naka liang u MLA kumba u la kular shuwa ka elekshon, u la ai ruh da ka khusnam momento bad ka song pisa sha kitei ki shnong kiba la wan shakhmat eh ban ai ka jingkyrshan kaba khlaiñ ha kane ka elekshon kaba la dep kum ka jingsah jingkynmaw halor ka jingai jong ki ïaka jingkyrshan ba rahbah ban pynjop donburom ïa u ha kane ka elekshon MLA kaba dang shu dep.
Ha katei ka ka jingleit ai khublei kyrpang ïa kitei ki Polling Station ha kitei ki 3 tylli ki shnong la wan ban sakhilang da ki paidbah jong kitei ki 3 tylli ki shnong kumba ka jingtrei shitom jong ki paidbah kala urlong ban pynjop donburom ïa u bad kyrmen ruh ba nangne shakhmat naka liang jong u bad ki paidbah kin ïa treilang ban wanrah ki kam pynroi.
Haba kren ha kitei ki jingïalang pynkup burom naka liang u Bah Mayral Born Syiem u la ai ka jingkhublei ba kyrpang ïa ki paidbah baroh kiba don ha kitei ki polling station ba dei namar ka jingtrei shitom jong ki ba u la ioh ïaka jingjop donburom ha kane ka elekshon, watla kiwei kiwei ki polling station kila pyrshang katba lah ban ai ka jingkyrshan, hynrei kitei ki dei ki namtam bad kiba hakhmat ba bun tam ka jingioh vote.
U la ong ruh ba kum u nongmihkhmat un pyrshang ban wanrah ki kam pynroi bad ki jingïatreilang bad ki nongïalam shnong ban pynkylla dur ïaki shnong jong ka Nongpoh Constituency naka bynta ka burom bad ka jingmyntoi jong ki paidbah, u la bynrap.
Jowai, Ïaïong 17: Ka long ka sngi jingsahkynmaw haka history jong ka Synjuk Waheh Chnong Elaka Labang Nangphyllut ba haka 15 tarik Iaïong 2023 la ïoh ban seng ïa kane ka Synjuk da u Chandame Sungoh Chairman jong ka Hynñiewtrep Border Disputed Redressal Forum (HBDRF) bad u Acting Dolloi jong kane ka Elaka u Prolin Samaiang haka jingïalang kaba long haka shnong Mooriap riad Labang Block-1.
Ha kane ka jingïalang la don 14 ngut ki Waheh Chnong napdeng ki 20 tylli ki shnong kiba don hapoh ka Elaka.
Daka jingïarai lang jong kine ki 14 ngut ki Waheh Chnong la mynjur ban pynshkem noh ïaka ne ka Synjuk ki Waheh Chnong Labang Nangphyllut.
Katba ïaki nongkitkam bad ki guidelines bad ki aiñ ki rules kiba ïadei bad kane ka Synjuk te yn sa jied bad pynshkem haka wei pat ka jingïalang kaban sa long shen.
Ki Waheh Chnong kiba don lang hakane ka jingïalang ki long u Loukas Shadap Waheh Chnong Nongjrong, u Ping Samaiang Waheh Chnong Moorap, u Loi Thaiang Waheh Chnong Mooriap, u Joplin Sutong Waheh Chnong Laher, u Jra Thaiang Waheh Chnong Umsalait, u Sting Shadap Waheh Chnong Bandeiñ, u Jra Larom Waheh Chnong Khyndeliar, u Six Lyngdoh Wahen Chnong Mooknor, u Kaïaphas Sutong Waheh Chnong Syrlong, u Rostom Larom Waheh Chnong Mynju, u Monsingh Lyngdoh Wahen Chnong Mookhim, u Kris Bhoi Waheh Chnong Arbon, u Petrus Samaiang Waheh Chnong Lamarang, u Waheh Chnong Phlang, ki Secretary bad ki riew rangbah jong kine ki shnong, lawan sakhi lang ruh daki spah ngut ki paidbah kynthei bad shynrang.
Nalor ka jingseng ïaka ne ka synjuk la ïoh ruh ban pynsngewthuh ïaki paitbah halor ka nongrim bad ka jingshisha hakaba ïadei bad ka jingïaleh ïa kaba re-transfer biang ïaka Block-1 sha Meghalaya.
La rai ban leit ïakren bad buddien biang ïaka memorandum ba la dep ai sha u CEM ka Jaiñtia Hills Autonomous District Council haka 28 tarik Kyllalyngkot 2022 halor ka phang Re- unification of the Elaka Labang Nangphyllut Dolloiship.
La rai ruh ban leit ïakren bad u Deputy Commissioner jong ka West Jaiñtia Hills ki MLA’s bad sha ki Ministers jong ka jylla Meghalaya haka jingïadei bad ka Election Photo Identity Card enrollment haka ba kin ïoh ban enrollment haki shnong lajong.
Yn dawa ban pyndep noh kloi kloi ïaka kam pynbeit pud hapdeng ka jylla Meghalaya Assam bad ban re-transfer noh ïaka Block-1 sha Meghalaya.
Ki paitbah katei ka thaiñ ki kyrpad bad dawa ruh ïaka sorkar Meghalaya ba kam dei ban pdiang lane soi ïaka MOU lymda ka sorkar Assam ka kloi ban re-transfer ïa kane ka jaka kumba la dep propose naduh ka 23 tarik Rymphang 1958.
Nongpoh, Ïaiong 17: Namar ka jingsngewkhia kaba jur halor ka jinglip light khah khah ha Ri-Bhoi, khlem buh por bad ka jingshong syier ki paidbah na ka jingbam sarang jong kiba bun ki post elektrik, ka seng Khasi Student Union, Nongpoh Circle mynta ka sngi kala leit ban ïakynduh syndon ïa u EE ka tnad MePDCL, Nongpoh Division ban wad jingtip ïaka daw jong ka jingpynlip light bad leh katba mon khlem da pyntip sha ki paidbah, namar kane kala ktah shisha ïaki kam ki jam, ki samla pule haka district.
Ha katei ka juh ka sngi kala naka liang ka seng kala ujor ruh halor ka jingbam sarang jong ki post elektrik haka shnong Mawdaron, Saiden bad kiwei ki shnong kaba ap jingma ïaki paidbah ha kum kane ka aiom slap bad lyer hadien ba naka liang ki nongïalam ka seng kila leit ruh ban jurip dala ki jong ki khmat halor ka jingma bad kum ka seng kam kwah ba ka tnad MePDCL kan shimkhia tad haduh ban da mih ki jingjia ba sngewsih.
Hadien ka jingïakynduh ka KSU bad u Executive Engineer jong ka MEeCL Nongpoh Division, u Samla Baïashanlang Kharshanlor Secretary ka KSU Nongpoh Circle u la ïathuh ba naka liang ka seng ka la leit khnang ban jurip ïa kitei ki post elektrik ka long ban sakhi hi da la ki jong ki khmat bad la lap shisha ba ki post elektrik ha kitei ki jaka kim long shuh namar ki la bam sarang bad kane ka pynap jingma ïaki nongshong shnong bad ki ïing ki sem kiba don marjan.
U Samla Baïashanlang Kharshanlor u la ïathuh ba ha kane ka jingleit ïa kynduh ïaki bor jong ka tnad MePDCL la ïoh ban ïakren bad u Executive Engineer bad naka liang ki nongïalam ka KSU ki la pynpaw ïa kine ki jinglong jingman jong ki post elektrik ba kim long shuh kiba skhem bad ki la pynpaw ruh ba ki paidbah ki ba sah marjan ki shong syier namar ki sainar elektrik ki ïaid lyngba ki ïing ki sem jong ki khamtam ha kume kane ka aiom slap bad ler ba kitei ki post elektrik ki lah ban khyllem ha kano kano ka por kaba lah ruh ban wanrah ka jingjia ba sngewsih.
Shuh shuh u la ïathuh ruh ba na liang jong u EE u la long kloi ban shimkhia ban pynbeit ïa kane ka kam bad naka liang ki nongïalam ka KSU Nongpoh circle ka la kyntu ba ki dei ban pyndep noh kham kloi khnang ba ki paidbah kin shong shngaiñ ha kum kine ki por lyer bad por slap.
U Samla Baïashanlang u la ïathuh ruh ba kum ki nongïalam jong ka KSU ki la dep ruh ban pynpaw ïa ki jingeh halor ka jingpynlip bording elektrik kaba khah khah ha ka thaiñ Ri-Bhoi kaba la ktah shibun ïaki riew seng kam shimet bad khamtam ïaki Samla pule.
Halor kane ka mat naka liang ki nongïalam ka KSU ka la buh ka jingkyrpad ïa ki nongpeit jong ka bording elektrik ba kin ailad ba ka bording kan meh haki por mynstep, mynsngi bad janmiet namar kitei ki por ki paidbah ki pyndonkam bha ïaka light bad ki la kyntu ruh ba kin pynlip ha kapor mynmiet namar ki paidbah haka por mynmiet ki duna ban pyndonkam ïaka light, u la bynrap.
Jowai, Ïaïong 17: Ka Hynñiewtrep Border Disputed Redressal Forum (HBDRF) hadien ba la ïoh jingtip ïa ka jingwankyntur pud ka shnong Moothade (Karbi) shapoh u pud u sam ka shnong Mowjem (Pnar), mynta ka sngi kila leit ïa kynduh ïa u Deputy Commissioner ka West Jaiñtia Hills District bah B.
S.
Sohliya ha ophis treikam jong ban pynsngew ïa kane ka jingeh ki nongshong Pnar ba shong ba sah ha Block-1Na ka liang ka Hynñiewtrep Border Disputed Redressal Forum bad ki nongïalam shnong ka shnong Mowjem katkum katei ka memorandom jingujor, la ong ba ki nongshong shnong Karbi Moothade kila wan kyntur shapoh u pud u sam jong ka shnong Mowjem haka jaka kaba tip kyrteng Pdeiñ iawmuksoo haka jingheh kumba 1 km sawdong ei ei daka ba wan thung ïa u synshar bad ki dieng kwai ki mar ba neh slem.
Khnang ban ïada ïala u jong u pud u sam ki paid nongshong shnong jong ka shnong Mowjem ruh ki la ïamih paitbah haka 15/4/2023 bad pynjulor ïa kine ki jingthung jingtep jong ki.
Hynrei naka liang jong ki Karbi pat ki ai jingujor FIR pyrshah ïa ki briew ka shnong Mowjem ha Jrikyndeng Police Station haka 15/4/2023 bad la phah wan ïa ki ha Mookoilum Police Outpost haka 17/4/2023.
Halor katei ka jaka kitei ki nongshong shnong na ka Mowjem kila pynsngew ba ki don ki kot ki sla ban pynshisha ba kane ka jaka ka dang dei hapoh u pud u sam jong ka shnong jong ki.
Kala don ruh ka jingïathoh jingïasoi hapdeng jong kitei ki Karbi bad ka shnong ba ym dei ban thung synshar lane kino kino ki jingthung kiba nehslem namar ka ktah pat ïaka rep ka riang jong ki paid nongshong namar baroh ki nongshong shnong Pnar ki im daka rep kba.
La ïathuh kum kine ki jingjia ki shait jia ha u snem 2018 bad ha u snem bala dep ruh, hynrei ka la poi sha ka jingïasuk bad ïathoh ïaka kot jingïasuk ba ym dei shuh ban pteng ïaka kum kane ka jingïakhajia hynrei na ka liang jong ki pat kim burom ïakane bad pteng biang ïa kane ka kam bymman.
Namar ba ka Block-I ka dang don hapdeng ka jingïakhajia pud bad ka jingïakam trai kylliang na ka liang ka seng HBDRF bad kitei ki nongïalam shnong ka Mowjem kila buh ka jingkyntu na utei u khliehduh ka District ba un shimkhia ïa kane ka kam ban wanrah ïaka shongsuk shongsaiñ bad ban pynïoh ïa u pud u sam uba tikna kumba long naduh hyndai hynthai bad katkum ki jingthoh jingtar.
U ma Chandame Sungoh Chairman Hynñiewtrep Border Disputed Redressal Forum ha ka jingkren sha ki lad pathai khubor ula ong halor kane ka jingïakhajia kitei ki ar tylli ki jaitbynriew, na ka liang u DC ula pynsngew ba kan don ka jingïakynduh lang jong baroh Ar District haka 19 tarik u Ïaïong ha Jowai naduh ki DC, SP West Karbi Anglong bad ki nongïalam ka Karbi Anglong Autonomous Council.
“Ha ka jingshisha kitei ki nong Karbi (Moothade) kila ïoh jaka ban shong ban sah ha katei ka jaka ka long da ka jingkyrpad jong ki na ki shnong kata na ka Mowjem bad Deiñler ban ai jaka ïa ki shipor hadien ba kila shah beh na shilliang ka wah Kupli wah kuliang Kaziranga National Park Assam ha u snem 16-25 AD hynrei mynta kila kam trai pynban bad kim burom shuh ïa jingïateh soskular bad kitei ki shnong haduh ba la wanrah ki jingïakhajai man ka por, ong u ma Sungoh.
Ula phah ruh ïa ka khubor sha ki jait bynriew Karbi ha Moothade ba kin long kiba jai jai bad kiba ïaishah na ka bynta ka jingshong suk, hynrei lada kim lah ban leh ïa kane la dei ïa ki ban mih noh na katei ka jaka kaba dang dei ki jaka jong ka jylla Meghalaya.
U ma N Sten Secretary Chnong Mowjem ula pyntikna ba katei ka jaka ka dang hap hapoh u pud u sam jong ka shnong bad ki don ïa ki kot ki sla bad ki mab ban pynshisha ïa kane, ula ong ruh wat ïa ka Dispensary ki briew Karbi kila wan shna jubor hapoh ka khlaw jong ka Presbyterian Mowjem.
Nongpoh, Ïaiong 17: Ka Synjuk ki Rangbah Shnong Ri-Bhoi District kala rai ban lum syndon da ka jingïalang jong ki baroh ki Rangbah Shnong ha Ri-Bhoi District namar ka jingsngewkhia kaba jur halor shibun ki mat kiba ktah ïaki Rangbah Shnong bad ka imlang ka sahlang khamtam ka jingpynmih rai jong ka District Council ban khanglad ïaki nongsynshar shnong ban shim bynta haki kam Saiñ Hima Sima.
Haba kren sha ki lad pathai khubor naka liang ki nongïalam ka Synjuk ba kynthup ïa u Bah BB Makdoh Chairman bad u Bah PB Sylliang Secretary, kila pynpaw ba kum ki nongïalam jong ka kynhun ki Rangbah Shnong kila shim ïaka rai ban pynlong da ka jingïalang haka 19 tarik mynta u bnai ha Umsning Auditorium naduh ka por 10 baje mynstep, ban shong pyrkhat halor shibun ki mat kiba ktah mationg ïaki nongsynshar shnong bad ka imlang ka sahlang.
Kila ong ruh ba katei ka rai jongka District Council ka long ka bym lah ban pdiang, namar ki Rangbah Shnong ki long laitluid haka kam kaba ki shakri, bad kum ki Rangbah Shnong kim lah ban pdiang ïa katei ka rai namar watla ki Rangbah Shnong ki shim bynta haka kam saiñ hima sima, kim don pat ka hok ban leit pynbor ïaki paidbah ban thep vote namar ka rai hi ka shong haki paidbah ïano ki ibit ban jied kum ki nongmihkhmat.
Kila ong ruh ba nalor ka rai jong ka District Council ban khanglad ïaki Rangbah Shnong ban shimbynta haka kam saiñ Hima Sima, naka liang ka synjuk kan ïatai ruh halor ka jingremdor palat ka bai register khyndew, ka jingpynbeit pud bad ka sorkar Assam haka wat ba ar, ka Roster system ka bhah thungkam thungjam bad kiwei kiwei.
Kumta naka liang ka Synjuk ka khot ka wer ïa baroh ki Rangbah Shnong ka Ri-Bhoi ban poi ryntih ha katei ka sngi bad katei ka jaka, khnang ba yn lah ban ïakren bad ïatai ïa kitei ki mat kiba dei ki kam ïap kam im jong ka jaitbynriew kila bynrap.
SHillong, Ïaiong 17 : Ki heh ka tnad ka Koit ka Khiah ka jylla hapoh ka jingïalam jong u Secretary ka tnad, u Ramkumar S, IAS dang shen u la leit ban jngoh ïa ki jaka ai jingsumar ha kylleng ki distrik ka jylla ha ka jingleit jngoh ba san sngi jong u ban buddien ïa ka jingtreikam ki jaka sumar bad ruh ban pyntikna ba ki nongshong shnong kin ïoh ïa ka jingsumar kaba paka.
Ki jaka ba utei u heh ka tnad u leit ban jurip ki kynthup naduh ka East bad West Jaintia Hills, East Khasi Hills, Ri Bhoi, North Garo Hills bad ruh ka East Garo Hills, South Garo Hills, West Garo Hills bad kumjuh ha South West Garo Hills.
Katei ka jingleit jngoh ïa kitei ki jaka sumar ka long da ka thong ban kyntiew ïa ka rukom ai jingsumar ha ka jylla bad ruh ban pyntikna ba ka jingim jong ki nongshong shnong kan nang jlan da ka jingdon ki jaka sumar kiba lah ban ai jingiada lypa, nangta ki jaka kha khunlung kiba biang bad ruh ki jaka ai tika, kiban pynduna ïa ka jingïap ki longkmie por armet bad ki khunlung por ba kha.
Ha kane ka jingleit, ki heh ka tnad ki la ïoh ruh ban ïa syllok bad ïoh lum ïa ki jingtip kiba kum ki nongtrei ka tnad ka koit ka khiah ki kynduh ha ki jaka sumar, la ka long ha ka jingtreikam, ka jingdon ki nongwan shah sumar ne wan shim dawai bad ruh ka daw ka jingïap ki briew, ka jingïap ki longkmie armet bad ki khunlung ba dangkha, ka jingïaid ka jingai tika bad kiwei kwei.
Ki heh ka tnad ki leit ruh ban jurip ïa ki jaka ai jingsumar, nangta ïa ki dawai ban pyntikna ba ka jingtreikam kan long kaba ïaid beit kynthup wat ïa ki jaka test ruh.
Na ka liang u Secretary ka tnad ka Koit ka Khiah u ai ruh ka jingïaroh ïa ki nongtrei ka tnad bad kular ruh ban ai ka jingkyrshan kaba pura na ka bynta ban pynbha ïa ka jingshakri.
Shillong, Iaiong 17 : Ka ïing Bishar High Court jongka jylla mynta ka sngi, ka la bthah ïa ka Sorkar Jylla ban file affidavit ban pyni ïa ki jingpynkhreh ba la shim ban pynduna ïa ka jingdheng kali ha Nongbah Shillong.
“ Ka affidavit ka Jylla ka dei ban kdew ïa ki plan ki ban pyntreikam ha kine ki khyndiat bnai, kito ki ban pyntreikam ha kine ki khyndiat snem ban wan bad ki ban pyntreikam shirta haba buh hakhmat ïa ka jingnang kharoi ki kali shimet bad ki kali ha surok, ka jingkiew ka kam jngohkai bad ka jingdon ki jaka ba lait thylli" ong ka Division Bench ha ka hukum bala pynmih halor ka PIL jong kane ka kam.
Ka la ong ba ha ki bnai bala dep, ka Jylla ka la pynpaw ba bun na ki kmie kpa jong ki Khynnah skul ha Nongbah ki la mynjur ban phah skul ïa ki khun da ki bos skul haba buh kyndon ba ka Sorkar kan shim ïa ka jingbah khlieh ban pynïaid ïa kine ki bos.
“La pynpaw ba kumba 50 haduh 60 tylli ki bos la dep ban thied na ka bynta kane ka kam.
Hynrei, ym shym la ïohi pat ba kan don ka jingpyntreikam" ong ka ïing BisharNalor kane, ka ïing Bishar ka la ong ruh ba ki la don ki plan ba shirta bad ba shipor kiba la dep ban pynpaw khamtam ka jingpyntreikam ïa ki jingai jingmut jong ka IIM, Shillong bad da ka Agency nabar ri bla buh da ka Sorkar Jylla na ka bynta kane ka kam.
“Shuh shuh, ym shym la paw ruh ba kan don jingmih eiei nalor ka ropeway ba la plan bad kata ruh, na ka bynta ki kam jngohkai"kala bynrap.
Ka ïing Bishar kala buh ban shong bishar biang ïa kane ka kam ha ka 3 tarik u Jymmang.
Shiilong, Ïaïong 17: Hadien ba ka surok ba pynïasoh ïa ka Pynursla bad ka Shillong ka la dkut noh sbak da ka jingtwa ha ki bynta ka Rngaiñ kaba la jia ha ka janmiet sngi Thohdieng ha ka sngi Nyngkong pat kane ka surok kaba la dkut la lah ban pynisoh biang pat ïa ki shnong ka thaiñ Riwar Mihngi hadien ba na ka liang ka NHIDCL ka la lah ban weng ïa ki maw bad khyndew kiba la hap ha ka jingtwa kane ka khyndew.
Kat kum ka hukum ba la pynmih na ka ophis jong ka SDO la shah ba ki kali kiba lah ban ïaid lyngba kane ka surok ba la sator na ka jingtwa khyndew kim dei ban kit palat ïa ka 30 ton.
Lah ban kdew hangne ba hadien ba kane ka surok ka la shlei da ki maw bad khyndew kiba twa kiba bun ki nongshong shnong ka thaiñ kiba mut ban leit Shillong ki la hap ban pyndonkam noh da ka surok kaba poi sha Wahrew bad kiew pat sha Sohra bad Shillong.
Shuh shuh lah ban ïohi ba kiba bun ki nonsghong shnong kiba donkam leit Shillong bad kumjuh kiba a Shillong kiba donkam leit Pynursal ki la hap ban shim arsien shim kali kawei na Pynursla haduh ka bynta ba jia ka jingtwa bad ïaid pat da kjat ynda poi ha kane ka jaka bad shim pat da kawei ka kali kaba la ap kupa ha ki bynta ba kham shakhamt kane ka jingtwa.
Shillong, Ïaïong 17: Ka Khun Hynñiewtrep National Aweakning Movement (KHNAM) ha ka sngi Nyngkong ka la dawa ba ka sorkar ka dei ban pynsahngeh shuwa ïa ka jingkhot aplai kam ha ki tnat sorkar bapher bapher katba ym pat lah ban pynbeit thymmai ïa ka Roster System.
“Ngi sengewthuh shaikdar ba lada ym pynsangeh ïa kane ka jingkhot advertisment bad lada ym pyndam shuwa ïa ki advertisement ba la dep khot, kiba bun ki post yn sa bsuh da ki Garo namar ki kyndon ka Roster ruh ka thew beit siak sha kane ka bynta , bad U Myntri Rangbah ka jylla u kwah ïa kata hi (ka jingiohkam ki paid Garo).
Namar kata ka seng ka kyntu lang ïa baroh ki seng Bhalang bad ki seng saiñ hima sima ban pynbor lang ïa ka sorkar da kawei ka sur khnang ba ki samla jong ngi kin ym duh nong," ong ka kyrwoh na u Vice Presdent ka KHNAM u Bah Thomas Passah.
Shillong, Iaiong 17 : La plie pyrda mynta ka sngi ïa ka jingïalang ba arsngi jong ka G20 Space Economy Leaders Meeting (SELM) ha Shillong, Meghalaya.
Kane ka jingïalang ba arsngi ka long ban pyni ïa baroh ki jinglah treikam jong ka ISRO bad ka Department of Spcae bad ban ïatreilang ha ki mission ban wan ha ka saian.
Ha kane ka jingïalang plie ba la pynlong ha Hotel Courtyard ka Marriott la ïashim bynta da u Myntri Rangbah ka Jylla Conrad K Sangma, u Myntri Khynnah ka Sorkar Pdeng ba khmih ïa ka pla tyngka Pankaj Chaudhury, u Myntri Khynnah ba khmih ïa ka Science & Technology Dr Jitendra Singh, G20 Sherpa Amitabh Kant, Secretary, Department of Space Somanath S, Chairman IN-SPACe Dr Pawan Kumar Goenka bad kiwei kiwei ki Heh Sorkar.
Haba kren ha ka jingïalang, u Myntri Khynnah ka Tnad Pla Tyngka u Pankaj Chaudhury ula ong ba ka ïoh ka kot jong ka Ri India ka la kiew sted bha bad kaba bun ka synniang halor kane ka jingkiew ka dei kaba wan na ki kam lyngba ka haw haw (space).
Haba ban jur ïa ka jingdonkam ban leh ïa ki kam ki jam lyngba ka haw haw (space activites) ha ka rukom kaba don jingkitkhlieh, ula ong ba ka Ri ka la shim ïa ki lad ki lynti ban kyntiew ïa ka New Space ban nang pynkhlaiñ ïa ka space economy (ka jingpyndonkam ïa ka haw haw ban ai jingmyntoi ïa u khun bynriew).
Kumba baroh ki dkhot ka G20 ki la thaw ïa ki space agency bad industry, ka Ri ruh ka dei ban khmih shakhmat sha ka jingïatreilang, ula ong.
U Chaudhury ula ong ba ki technology ba pyntreikam ha ka haw haw ki dei kiba la ithuh kum kiwei na ki synniang ba kongsan bha sha ka roi ka par bad ka jingkiew shakhmat.
Ki technology kum ki satellite ban peit ïa ka pyrthei, kï satellite jong ki lad pynïasoh bad kdew lynti ki la ïarap bha ha ka rep ka riang, ka jingpynjulor ka mariang, ka leit ka wan, ka koit ka khah bad ruh ban leh eiei halor ka jingkylla ka suiñbneng.
Haba aiksai ïa ka jingkut jingmut jong ka Sorkar ban kyntiew ïa ka space tehnology na ka bynta ka Ri, u Myntri ula ong “ Ka India Space Programme ka dei kaba la pynmih da ka jingthmu ban pyndonkam ïa ki jingmyntoi kiba ïoh na ka space technology ha kaban weng ïa ki jingeh jong u paid bynriew.
Ka Sorkar India kala ithuh ïa ka haw haw (space) kum ka nongsynñiang kaba hakhmat eh ha ka ban kyntiew ïa ka ïoh ka kot ka Ri ha ki snem ban wan.
Ban pynurlong ïa kane, ka Sorkar ka la plie ïa ka Indian Space sector ban kynshew pisa da ki riew shimet lyngba ka 2020 space sector reforms".
U Dr Jitendra Singh haba ai jingkren lyngba ka video ha kane ka sngi sdang, ula ong “Ha kine ki khyndiat snem bala leit noh, ka Space technology ka la rung ha ka jingim jong baroh ki briew bad namar kane, ka la jingdawa ka la jur ïa ki jingshakri kiba lah ban ai lyngba ka haw haw kiba don ïa ka lad kamai".
“Haba ïadei bad ka Indian Space & Research Organisation (ISRO), kala pyrshang katba lah ban pynurlong ïa ka jingdawa ïa ki lad jingshakri kiba wan lyngba ki kor ba buh ha haw haw bad ha kajuh ka por, ka la shimkhia ruh ïa ka jingdonkam ban pynleit jingmut ha ki jingwad bniah (research) ban pynmih ïa ki technology ba thymmai".
“Ka Sorkar ba la khlieh da u Myntri Rangbah duh u Narendra Modi ka la shim ïa ka rai ba kongsan ban plie ïa ka space sector na ka bynta ka jingkynshew pisa jong ki riew shimet ka Ri India lyngba ka 2020 Space Sector Reforms khnang ban nang pynbun ïa ka jingïashimbynta ki riew shimet ha ki kam ba lah ban trei na haw haw.
Ka jingnang bun ka jingïashimbynta ki riew shimet kan nang pynkhlaiñ ïa u synniang jong ka ri India ha ka Space Economy hapoh ka pyrthei" ula ong.
U Myntri Rangbah ka Jylla Conrad K Sangma haba ai jingkren, ula pynpaw ïa ka jingsngewnguh halor ka rai jong u Myntri Rangbah Duh ban pynlong ïa ka G20 programme ha baroh kawei ka Ri da kaba ong “Lada ngi peit ïa ki mat ba la wanrah ban ïakren mynta ka sngi halor ka space technology bad economy, bad ka jingwan pynlong ha Shillong, ka dei kaei kaei kaba nga sngew burom katta katta".
U Conrad ula ong ba ha ki por ba la leit noh, ka India ka la ïohi ïa shibun ki jingkylla bad katba ka Ri baroh kawei ka dang jam shakhmat, ka thaiñ Shatei Lam Mihngi bad ka Jylla kum ka Meghalaya ki bym pat ju ïohi ia kum kane ka jingkiew ha ka ïoh ka kot, ka la ïoh bynta lang ha kane ka jingkiew ka ïoh ka kot bad ka jingjop jong kane ka Ri ba khraw.
U Amitabh Kant, G20 Sherpa haba ai jingkren ula ong ba ka India ka ngeit skhem ba ka Ri, ka dei ban pyrkhat bad leh da ka jingïatylli kawei ha ka jingïaid lynti ban leh ïa ki kam lyngba ka space (haw haw).
Ula kdew ïa ka kam ba sah khana (historical event) bad ki jingpyrkhat ba la sam da u Wing Commander Rakesh Sharma, u Nong India ba nyngkong eh uba la leit sha haw haw- “Mano mano ruh ba leit sha haw haw kin pyrshang ban peit shuwa ïa la ka jong ka Ri, hynrei mar syn ïohi la lap ba kam don satia ka jingpruid dak ïa u pud bad kiwei ki Ri bad ba ka pyrthei ka long kum kawei ka Longïing ha kaba kiei kiei baroh ki long kumjuh ïa baroh".
Ula kyntu ïa ki nongïashim bynta ban shim khyndiat ïa ka por ha ka ban pyrkhat ba kumno kane ka jingpyrkhat bala kren da ki phew snem mynshwa, kala phalang ha ka theme jong ka India’s G20 Presidency “Vasudhaiva Kutumbakam" lane “One Earth.
One Family.
One Future.
"Haba kren halor ka India Space Policy 2023, u Kant ula ong ba ïa kane ka policy la pynbna haba sdang jong une u bnai da ka thong ban ailad ïa ki riew shimet ba kin kynshew lang ha ki kam ba lah ban pyndonkam ïa ka haw haw na ka bynta ka Ri India.
Haduh 28 ngut ki delegate na ki Ri G20 bad ki Ri ba shah khot sngewbha ki la wan ïashim bynta na Ri Argentina, Australia, France, South Korea, Mexico, Turkey, USA, Oman, Bhutan, Srilanka, China, Russia, Netherlands, Germany, Indonesia bad UK.
Ki stad ki jhat ba pawkhmat ka Ri bad nabar ri ruh kumjuh kila wan ban iashim bynta ha kane ka jingïalang.
Ki Startups (nongsengkam) ha ka space economy sector kiba ïashim bynta ha kane ka jingïalang ki la ïoh ïa ka lad ban pyni ïa la ka jong ka kam ba ki trei.
Katto katne na ki ki dei ka Alpha Design, Satsure, Oneweb, Data Pattern, Centum Azista Aerospace, Caliche, L&T, Skyserve, Ananth Technologies, Agnikul, Digantara, Pixxel bad Dhuruva Space.
Ka State Reservation Policy (SRP),ba la pynbna da ka sorkar Meghalaya, Personnel Department (N0.
PER.
222/71/138, Dated Shillong, the 12th January, 1972) bad ka Roster System ba la pynbna lyngba ka Office Memorandum, dated 10th May 2022 (OM) ba la pynshong nongrim na ka rai jong ka Meghalaya High Court (Case no.
WP(C) No.
394 of 2021; Date of order: 05.
04.
2022 in Zanera R.
Marak & Ors.
vs.
State of Meghalaya & Ors.
) ka dei ka thma ktien kaba jwat ha kine ki khyndiat sngi ba la dep bad la khmih lynti ba kan nang jur ruh.
Katba ka High Court ba donburom ka la leh ïa kaba dei da kaba bthah ban bud ïa ka Roster System katkum ka bhah thungkam ha ki kyrdan bapher bapher kumba ka la don lypa ha ka Sorkar Pdeng bad kiwei pat ki jylla, kam shym la buh tarik pat naduh mynno ba yn lah ban pyntreikam ïa ka.
Kumba ka paw, mynshem snem, ka Sorkar Jylla ka la pyrshang ban pyntreikam buit-tuh ïa ka Roster System da kaba ïaid shadien khlem da peit bha ïa ka Clause 2 jong ka State Reservation Policy kaba ong shai ba “Lada jia ba duna ki nongthep ïa ka kam ba la mang kyrpang na ka bynta ki nongthepkam jong ka jylla bad haba kim long kiba bit ne kiba pass na kata ka kyrdan bad u snem, ïa kane ka kam ym lajh ban rah sha kawei pat ka snem.
Hadien ba ym lah ban thung hapoh ar snem, lah ban shim ïa kine ki reservation kum kiba la ïap".
Shuh shuh,ha ka juh ka clause ka ong ruh “Hynrei ïa ka jingduna ki nongthep kam na ki Scheduled Tribe bad Scheduled Caste yn rah shakhmat ha kawei pat ka snem thep kam ban dang wan bad yn ïaleh katba lah ha ka ban thep kam ha uta u snem, tangba yn ym lah pat rah shakhmat ïa kata ka jingduna ha ki snem kiba hadien palat ïa ka shi snem.
Hadien ba la kut jong kata ka ar snem, yn ñiew ïakine ki reservation ki bym treikam shuh".
Ka OM dated 10th May 2022 ba la pynmih da ka Gazette of Meghalaya ha u May 26, 2022 ka ong haka ‘Clause D-1- Khnang ban pynkhreh ïa ka Reservation Roster, ka kyrteng jong ki nongthepkam kiba bat ïa ka kamhaduh ka tarik ba la pyntip ïa kane ka O.
M.
yn sdang shwa da ki nongthep ba nyngkong,naduh ka por ba pyntreikam ïa ka Reservation Policy, katkum ka jingdon ki jingtip, lah ban pyndap ha ka Reservation Roster katkum ka Roster’.
Nangta shuh shuh,ka‘Clause B-6’ jong ka OM ka ong ba ‘Hadien jong man la ka por thep kam, dei ban buh jingkheiñ hapoh ka Reservation Roster da kaba kdew shai ba ki dei jong ki Khasi bad Jaiñtia, Garo, kiwei de ki Schedule Tribe bad Schedule Caste bad kumjuh ruh ban buh ka jingkheiñ kaba bniah halor ki kam ki bym pat shym la lah ban pyndap, khnang ban rah sha khmat ha ka ban thep kam ha ki snem ban wan’.
Kane ka OM ka pynpaw shai ba la shna kyrpang da ka jingthmu ban ai jingmyntoi beit tang ïa ka jaitbynriew Garo ban kheiñ ïa ka bhah kam da kaba ñiew na ki snem kiba la dep, khlem da peit bniah ïa ki provision jong ka Clause 2 ka Reservation Policy ba la kdew haneng ha ka por ba shna ïa ka Roster System kaba lah ban pynduh nongïa ki nongwad kam jong ka jaitbynriew U Hynniewtrep (ki Khasi bad Jaiñtia katkum ka State Reservation Policy).
Ngam lah ban sngewthuh ba ki nongmihkhmat jong ngi na Khasi, Jaiñtia bad Ri-Bhoi district ki leh aïu ha ka por ba pynmih ïa kane ka OM mynshem snem.
Kato ka dei ka por kaba biang eh ban kdew ïa ka jingbakla bad ruh ban dawaba dei ban khmih bniah biang sa shisien ïa ka State Reservation Policy thik kumba ka longha shwa ban tyrwa ïa ka jingpyntreikam ia ka Roster System kaba long pyrshah ïa baroh ka ka rukom treikam.
Ka High Court jong ka Meghalaya kabthah tang ïa ka sorkar jylla tang ban pynkhreh ïa ka Roster System khnang ban ithuh ïa ki kam kiba lait katkum ka kynhun ba la bhah khnang ban lait na kino kino ki jingbakla ha kaba pyndap ïa ki post ba thylli bad kumjih ruhki post ki ban sa lait hadien habud.
Ha ka jingshisha, High Court badonburom jong ka Meghalaya ka la pynshai bha ha ka rai jong ka kaba la mih ha ka 03.
04.
2023 ha kaba ka la kyntait ïa ka PIL jong u Greneth M.
Sangma pyrshah ïa ka jylla jong ka Meghalaya bad kiwei.
Ha kaba ïadei bad ka snem ba pyntreikam ïa ka Roster System khlem da peit ïa ka merit jong ka case bad ban ieh tang ha ka legislature bad ka executive, khamtam ha ka Assembly ba thymmai ban ïatai sani halor kane.
Don shibun kiei kiei kiba donkam kren ïa ka jingpynbeit kaba kham kloi.
Nyngkong eh, ka OM kaba 10th May 2022ka donkam ïa ka jingkhmih biang ba kyrkieh da ka sorkar jylla.
Lym da pynkylla ïa ka Clause 2 jong ka State Reservation Policy da ka State Assembly, kumno yn lah ban pynkhreh ïa ka roster namar baroh ar ki ïapyrshah kawei ïa kawei pat.
Haba ka State Reservation Policy (SRP) ka ailad ban thep ïa ki kam ba lait da kiwei pat ki kynhun jaitbynriew lada jia ba ymdon ki nongthep kiba biang na kino kino reserved classes ha uno uno u snem bad ïa kata kaba duna yn rah shakhmat tangba tang hapoh shisnem, ka Roster System pat ka ailad ban rah shakhmat ïa kita kiba ym shym la lah ban pyndap khlem da buh pud.
Ka jingkylli ka long ba hato ka OM dated 10th May 2022 ka lah mo ban long kham halor ban ïa ki nongrim tynrai jong ka SRP-ïa kaba la kdew ha ka Clause 2? Da lei lei ruh kamlah ban long.
Kum kajingbynrap shuh shuh (addendum)ïa ka SRP, ka OM No.
PER272/72/5, dtd.
18th Dec.
, 1972 Clause 2.
2 ka ailad ban ‘pynkhleh ïa ka reservation ïa ki post da kaba buh lang ïa ki Garo bad Khasi-Jaiñtia haduh 80% ha ka jaka ka reservation kaba kyrpang kata 40% ïa ki Garos bad 40% ïa ki Khasi-Jaiñtia, ha ka District level.
Balei ym lah ban leh kumjuh ha ka State level ruh? Khlem pep, ïa kaRoster System yn sa donkam ruh ha man ki District.
Ka OM dated 10th May 2022 ‘Clause F’ ka la shu wanrah biang ïa ka provision jong ka OM No.
PER 272/72/5, dtd.
18th Dec.
, 1972, Clause 2.
1 & 2-2 ban pynbiang ïa kine ki jingeh.
Nangta shuh shuh, sa kawei pat ka bynrap (addendum)ïa ka SRP-OM No.
PER.
222/72/163, dtd.
28th May, 1974 ka ailad ban pynbiang ïa ka reservation ba 40% jong ki Garo wat da ki nongthep kam kiba nabar ka jylla Meghalaya.
Kumno ka RosterSystem kan pynbeitïa kine ki jingeh?Kumba ka paw mynta, ki don bun ki jingbakla ha ka State Reservation Policy bad kumjuh ruh ha ki OM kiba bud hadien bad kaba kham paw shai ka dei ha ka Roster System kata ka OM dated 10th May 2022 kaba thmu ban pyntreikam na ka por ba ha shuwa.
Ka jingbunbriew ha ki distrik jong ka rilum Khasi, Jaiñtia bad ka them Ri-Bhoi ka long kumba 14 lakh (2011 census) ha kaba katkum ka jingheh ka jaka ka don haduh7 tylli kidistrict bad 36 tylli ki Assembly constituency.
Katba,ha rilum Garo pat, ka jingbun briew ka don tang hapoh ka 10 lakh (2011 census), ka jaka ruh ka bym da ïar ha kaba ka kynthup 5 tylli ki district bad 24 tylli ki Assembly constituency.
Hynrei, ka SRP pat ka ai bhah 40% reservation ki kam ba lait n aka bynta ki Garo bad 40% reservation pat kyllum lang ïa ki Khasi-Jaintia.
Hato kane ka jingleh ka don nongrim?Wat ha u snem 1971, ka jingbun jong ki Khasi-Jaiñtia ka long kumba 45% bad ki Garo kumba 32%, hynrei wat la katta ruh la pyntreikam ïa ka jingthew tarajur kaba noh shilliang tangba la pyntreikam ïaka tang khyndiat por da ka jingdon jong ka Clause 2 jong ka SRP.
Tang U Blei hi ba tip ïa ka jingbym banse jong kita kiba hashuwa jong ngi ban kin pdiang ïa kane kaState Reservation Policy ka bym biang, nalor ka jingbym ïoh Myntri Rangbah bad ka jingïoh ïa ka jylla khlem da don u pud u sam ba thiknaha ki khappud bad ka jylla Assam kaba dang ktah ïa ka jylla haduh mynta.
Kaba biang sbiak ban kynthoh ka long ka jingbym ïohi jngai jong kiba hashuwa jong ngi.
Hynrei balei te ba kane ka jingbymïohi jngai jong kiba hashuwa jongngi kan ktah ïa ka jingim ka jaitbynriew Hynniewtrep jong ka spah snem ba 21? To ngin pyrshang da lade ban ym leh biang ïa kajuh ka jingbakla kaba kiba hashuwa jong ngi ki la leh da kaba kbum jar jar halor ka SRP bad ka Roster System.
Ki samla mynta bad ki samla lashai kin tim pap ïa ngi lada ngi ruh ngi kbum jar mynta.
Ngi dei ban nud ban kren ïa ka jingshisha.
Ka jinglong ba pyrshah kawei ïa kawei pat hapdeng ka State Reservation Policy bad ka Roster System kaba la pyntreikam mynta ka donkam ïa ka jingpynbeit.
Khatduh, lada ka donkam shisha ban phiah ïa ka reservation katkum ki jaitbynriew ha ka jylla, da kaba buh jingmut ïa ki samla Meghalaya jong ka spah snem ba 21bad ki lad ïohkam ha ka sorkar jylla, te to ngin ïaleh ban phiah nohïa ka 80% katkum ka jingbun bad ban pynkhreh ïa ka roster kumba ka dei ban long.
Hooid, kane kam sngew don nongrim banthew da ka 40:40 ratio.
Ym ju don ki jylla ha India ha kaba ïa ka reservation la phiah katkum ka jingdon ki jaitbynriew, la ka long 3 lane 33 ki jaitbynriew riewlum ba la ithuh.
Ka Nagaland, Arunachal Pradesh bad Mizoram baroh ki don ïa ka reservation kaba kynthup lang ïa ki Schedule Tribe baroh lait noh ïa ki jaitbynriew barit paid.
Wat ka Manipur ka don 31% ka reservation kaba kynthup lang ïa ki ST baroh.
Nga tharai baroh ki nongmihkhmat ba la shah jied na Jaiñtia Hill, Ri-Bhoi bad Khasi Hill khlem da peit ha kano ka party ki don, ki hap ban dawamardor ban pynkylla ïa ka OM dated 10th May 2022 bad ban khmih bniah biang ïa ka SRP.
Kumjuh ruh, baroh ki seng jong ki samla pule, ki seng bhalang, ka imlang sahlang,ki riew pawkhmat bad ki paitbah hi baroh ki dei ban klet shuwa ïaki jingïapher bad kin ïasnoh lang kawei ban dawalang halor katei ka mat da kawei ka sur namar kane ka ktah ïa ka ïohkam ïoh ki khun ka jaitbynriew u Hynñiewtrep.
Ka elekshon ka lah kut bad baroh ngi lah shim ïa kaei ba la tyrwa ha ngi.
Ka por ka la dei ba ngin ïamir jingmut lang; khamtam halor ka State Reservation Policy kaba don jingïadei ruh bad ka Roster System khnang ka jingsam bhah ha kaba ïadei bad ki kam sorkar ha ka jylla kan long ka bym noh shilliang bad ruh ban ïada ïa ka lawei jong ki khun samla ka ri Khasi-Jaiñtia jong ngi.
Ngi dei ban long kiba la khreh ban mih madan na ka bynta ban ïakhih da kaba tyngeh hynrei kaba jai jai khnang ban pynbor ïa kane ka sorkar bamynta ba kan khmih bniah biang ïa ki rai jong ka bad ban pynkhreh lypa ïa kaei ka ban sa bud hadien.
Da kawei ka sur , ngi dei ban dawa ban pynlong ïa ka assembly ba kyrpang kumba lah dawa ruh ka party VPP ban ïatai tang halor ka State Reservation Policy bad ka Roster System.
Kampher lada ki pyndonkam da kano kano la lad, tangba kano kano ka Reservation Policy bad ka Roster System kam lah ban treikam da kaba phai shadien (retrospective).
Kam dei ba nga long pyrshah ïa ki hynmen bad para Garo.
Ma ki bad ki nongïalam jong ki ki ïaleh kumno ban ïada ïa ka jingmyntoi jong ki bad nga kwah ba ki briew jong ngi bad ki nongïalam jong ngi ruh kin ïada kumjuh ïa ka jingmyntoi jong ka jaitbynriew Khasi-Jaiñtia jong ngi ha kajuh ka rukom.
Baroh ki policy kiba ka jylla jong ngi ka la pyntreikam kam dei ban long shilliang tang ïa kawei ka jaitbynriew pyrshah ïa kiwei pat bad hynrei ka dei ban long ka bym leh shilliang ïa baroh ki paid Khasi-Jaiñtia jong ka jylla Meghalaya kumjuh.
(U nongthoh u dei uba hikai ha NEHU, Shillong).
Shillong, Ïaiong 17 : U Myntri Rangbah ka jylla, Conrad K Sangma ha ka sngi Nyngkong u la pyntip ba u la dep ban thoh sha ka sorkar pdeng ban phah 10 pyrton ki bor pahara jong ka sorkar pdeng ne ki Central Armed Police Force na ka bynta ban khynra ïa ka jingkhaïi dewiong ha ka jylla.
“Nga la dep thoh sha ka sorkar India bad ka shong mynta ha ka sorkar pdeng ban leh ïa kaba donkam," u la ong haba jubab halor ka jingbthah jong ka Kashari na ka bynta ban wanrah noh da ki CAPF.
Ha ka hukum (order) kaba la pynmih da ka full bench ba khlieh da u Chief Justice Sanjib Banerjee, ka IingKashari ka la ong baka tnad Kampohiing ka Ri lyngba u Secretary katei ka tnad ban pyntikna ban phah haduh 10 pyrton ki Central Armed Police Force kiban wan ban trei laitluid lane ryngkat bad ki ophisar na ka tnad pulit ka jylla kaba yn thung da ka Iing Kashari kaban peitngor halor ka jingkhaii beaiñ ïa u dewiong ha ka jylla.
Shillong, ïaïong, 17: Da ki hajar ngut ki paidbah nongshong shnong jong ka rilum Garo ha ka sngi Saitjaiñ ki la mih paidbah ban ïashim bynta ha ka jingïalang dawa jylla Garoland ba la pynlong da ka Garoland State Movement Committee (GSMC) ha Williamnagar, East Garo Hills.
Ka sur kaba mih na kane ka jingïalang ka la dawa ïa ka Sorkar Jylla bad ïa ki MLA ba kin mynjur da ka Resolution hapoh ka Ingdorbar Thawaiñ ka Jylla na ka bynta ban phiah noh ïa ka Meghalaya hapdeng ki ar tylli ki jylla, kata, ka jylla Garoland bad ka Jylla Khasi-Jaiñtia.
U nongïalam jong ka GSMC u Nikman Ch Marak haba kren ha kane ka jingïalang u la ong ba ka jingkyrshan ïa ka jingdawa Garoland na kylleng ki jaka jong ka rilum Garo bad ka jingwan ïashim bynta jong ki Nokma, ki nongïalam shnong, ki Laskar bad ki sengbhalang ka dei ka dak ba ki ai ïa ka jingkyrshan ban phiah noh ïa ka jylla Meghalaya.
U la ong ka por ka ladei ban phiah noh ïa ka Meghalaya ha ki ar bynta, kata, ïa ka jylla Garoland bad ïa ka jylla Khasi-Jaiñtia khnang ba kan nym wanrah ïa kano kano ka jingïasngewpher jingmut hapdeng ki lai tylli ki jaitbynriew ha kiba bun ki bynta.
Ha kane ka sngi, ki paidbah ki la pynlong ruh da ka jingïaid rally ha kylleng ki jaka jong ka sor Williamnagar bad pyrta jam da ka sur ‘ngi dawa Jylla Garoland.
".
Khliehriat ïaïong 17 : Ki paidbah nongshong shnong jong ka shnong Lumtongseng bad Sakhri, East Jaiñtia Hills District, ki ïa kynduh jingeh ha kiba bun ki liang, kawei kaba pyn kordit eh ïa ki ka dei namar ka jingbym lait ki kali ban poi shaduh shnong, kane ka jingbym lait ïaid ki kali ka dei namar ba ym don ka surok bad ka lynti syngkien kaba bit ba biang bad kumjuh ruh ka jingbym don ka jingkieng ha ka wah Umtalen, ha ka por lyiur ba dap um ki kali kim lait ban ïaid sha shiang ka wah bad kiba bun ki bynta jong ka surok ruh ki julor, ki jot bad ki twa.
U Mawphor, ha ka jingleit jurip kaba dang shen, u la lap ba ka surok ban ïaid sha Lumtongseng bad sha Sakhri ka dang dei ka surok khyndew bad wat ha ka por ba rang ba rkhiang ka bneng ruh, kiba bun ki bynta jong ka surok ki la julor bad twa, kumjuh ruh ka kali ka hap ban ngam na um ban lait sha shiliang ban poi sha kitei ki shnong, shisha kane ka jingym biang ka surok ka wanrah jingeh ïa ki paidbah ha ka kit ka bah, khamtam ban pyn poi ïa kiba pang ba shitom sha ki jaka sumar, kumjuh ruh ban pyn poi ïa ki mar rep sha ki jaka ïew.
Haba ïakren bad u Secretary ka shnong Sakhri, u bah Enos Sdor, u la ïathuh ba na ka daw ka jingbym lait surok ka la ktah ruh wat ïa kito ki longkmie kiba ar met bad ki khyllung kiba donkam ban leit ai injek man ka por, u la ong ba ki longkmie ba ar met bad ki khyllung ki ïoh ban leit shim ïa ki injek tang ha ka por ba rang ba rkhiang ka bneng, katba ha ka por lyiur ba jur slap kim lah ban leit shim ïa ki injek, watla ki hap ban pyndep ïa ki injek bapher bapher ruh kumba la bthah da ki doctor.
Kawei ruh kaba sngewphylla ban tip ba ki paidbah nongshong shnong jong kitei ki ar tylli ki shnong, ki ju lup thup lypa ïa ki mar bam mar dih ha ka por ba rang ba rkhiang ka bneng namar ha ka por lyiur ba jur slap kim ju lah ban pyn kit ïa ki mar bam mar dih sha ki shnong namar ba ym don ki kali ki ba ïaid ha ka por slap, ki ïathuh ruh ba ki kali ki ju lah ban ïaid tang ha ki khyndiat bnai eh, kata tang ha ki por ba rang ba rkhiang ka bneng.
Ym tang katta, la sngewthuh ruh ba ki paidbah ki kynduh jingeh bha wat ban ioh ïa ki dawai dashin, namar kine ki shnong ki hap hapoh ka Public Health Centre ha Lumshnong, ka jaka ka ba jngai bha na shnong jong ki bad ki kynduh jingeh ruh ha ka leit ka wan ban poi sha PHC na ka daw ka jingbym don ki lynti ki syngkien kiba bit ba biang.
Ha kaba ïadei bad ki dawai, dashin, u Waheh Shnong jong ka shnong Sakhri, u bah Nildis Tongper u la ai ka jingkhublei ïa ka company Star Cement bad ong “Dei ka Company Star Cement ka ju wanrah ïa ki dawai bad ai dawai ïa ki khynnah, ki khyllung, ki rangbah, ka la ai ruh ïa ki sniang, ki blang ba ngin ri bad ka ai ruh ka lad ba ngin shah hikai (training) kumno ban ri jingri"Ha kaba ïadei bad ka leit ka wan u bah Enos Sundor u la ong ba “Ha kato ka por ba dang don i bah E.
Kharmalki, kum u Deputy Commissioner ka East Jaiñtia Hills District, i la wan ban jurip ban jngoh ïa ka jaka ha ka wah Umtalen, ha kato ka por ki la wan bad ai ka jingkyrmen ïa ngi ba yn sa pynïoh noh ban shna jingkieng ha katei ka jaka, hynrei naduh katei ka por haduh mynta ym pat shym la don kano kano ka jingsei soh, kumta kane ka la pynlyngngoh ïa ngi kum ki nongshong shnong, kumta ngi buh ka jingkyrpad ïa ka sorkar ba kan kynmaw lem ïa ngi kum ki nongshong shnong ban sngewbha ban shna jingkieng ha katei ka wah Umtalen, namar ha ka por lyiur ba jur slap ngi shem jingeh bha ha ka leit ka wan"U bah Sdor, u la ïathuh ruh ba ha ka por ba don kiba pang ba shitom ha shong ha thaw, baroh ki rangbah ki hap ban pep ïa ki jingtrei jingktah bad ki hap shong sngi, namar ki hap ban ïa kit ïa u/ka nongpang da ka met bad kiew ïa ki jaka ba long riat, ban dup lah ban pynpoi ïa u/ka nongpang sha surok national highway, Sonapur ha kaba ka kali ka ap lypa ha surok national highway ban pynpoi ïa ki nongpang sha ki jaka ai jingsumar kum sha Khliehriat CHC, sha Lumshnong PHC bad sha Jowai bad lada dei ba ki nongpang ki shu leit shim dawai, ki briew shnong ki hap ban ap ha surok national highway Sonapur haduh ka por janmiet bad kit biang pat ïa kiba pang sha shnong, la ong ruh ba ka shimpor haduh shi kynta haduh shi kynta tam ban kit ïa kiba pang ba shitom.
Kum ban shu bynrap, ka jingleit jurip ki bor district jong ka East Jaiñtia Hills District, ïa ka jaka ban shna jingkieng ha Umtalen, ka surok ban leit sha Lumtonseng bad sah Sakhri ka dei naduh u bnai rymphang jong u snem 2021 ha kaba la kular ruh ban shna noh ïa ka jingkieng ha ka wah Umtalen, hynrei sngewlyngngoh pat ba kane ka jingthmu imat ka la shu jah rngai noh, lah ban kynthoh ba ki bor district ki la shu leh klet ïa kane, ha kaba khlem don shuh kano kano ka jingbud dien na ka liang ki bor district.
Ka long kaba shisha ruh ba ka jingbym biang ki surok, ki lynti syngkieng ka buh jingeh ïa ki paidbah nongshong shnong jong kitei ki shnong kiba don hapoh ka elaka Narpuh, hooid, ka don kawei ka jingkieng (hanging bridge) ha ka wah Lukha, kaba ki ju ïaid kjat ban poi sha surok national highway, hynrei ha ka por lyiur haba dap um ka wah Lukha ka um ka ju tap bad shlei shaduh katei ka jingkieng ïaid kjat, kumta ki paidbah ki don lynti shuh watla ki pyrshang ban ïaid da ka kjat ne da ka kali ruh ha ki por lyiur ba jur slap.
Shillong, Ïaiong 17 : U National President jong ka NPP, Conrad K Sangma ha ka sngi Nyngkong u la ong ba kam pat don satia kano kano ka rai halor ka jingïakren bad ka People’s Democratic Front ban wan ïasoh noh sha ka NPP.
“Ka jingïakren ka dang ïaid mynta shakhmat bad kumba nga ong, kam pat don satia kano kano ka rai kaba khatduh.
Kumta ngin ïai ap shwa bad ban peit ynda la poi ka por," ong u Conrad haba kren bad ki lad pathai khubor.
Kumba long mynta, ka PDF ka don arngut ki MLA, kata u MLA ka Mawkynrew, Bah Banteidor Lyngdoh bad u MLA ka Sohra, Bah Gavin Mylliem.
Lada katei ka jingïakren ka seisoh, ka NPP kan kiew ka jingbun paid sha ka 28ngut na ka Iing kaba don 59ngut.
Bad lada ka jop lei lei sa na Sohiong kan poi sha ka 29 ngut.
Kumban shu pynkynmaw, dang shen u Bah Banteidor Lyngdoh uba dei ruh u Working President ka PDF u la kubur ba ka jingïakren ka dang ïaid mynta shakhmat hynrei u ong pat ba kin sa shim ia ka rai ha ka por kaba biang.
La mih ruh ka jingïakren bad ka jingwan pynïasoh jong ka PDF sha ka NPP ka lah ban long ha shwa ka jingthep vote ha Sohiong, kata ha shwa ka 10tarik u Jymmang.
Hynrei halor kane, naka liang u Bah Banteidor u la pynpaw ba um pat lah satia ban ong ei ei namar ka rai hi kam dei satia kaba u lah ban shim tang marwei.
Kumba long mynta nalor ka NPP bad PDF, kiwei pat ki party kiba trei lang bad ka NPP ha ka sorkar synrop MDA 2.
0 ki kynthup ïa ka UDP kaba don 11 ngut, BJP bad HSPDP mar arngut bad ruh arngut ki MLA shimet.
Shillong, Iaiong 17 : Ka Sorkar Meghalaya bad Assam ki lah ban bteng biang noh ïa ka jingïakren pynbeit pud ha ka wat kaba ar ha u bnai Jymmang bad ha kane ka kynti ka jingïakren kan long na ka bynta ban ïa pynbeit noh ïa ka jingïakajia ha ki hynriew tylli ki jaka.
Haba pyntip ïa kane mynta ka Sngi, u Myntri Rangbah ka Jylla u Conrad K Sangma ula ong “ Ha u bnai Jymmang, ngin pyrshang ban pynlong ïa ka jingïalang ba nyngkong lane ban bteng ïa ka kylla ba bud jong ka jingïakren pynbeit pud.
Ai ba ka por kan wan, Nga khmih lynti ba lehse ha u bnai Jymmang, ngin lah ban ïohi ïa ka kylla ba –ar jong ka jingïakren pud".
Ha ka 24 tarik Lber, ka Sorkar Jylla kala thaw ia lai tylli ki Regional Committee ki ban shong bishar ïa ka jinglong jingman ba mynta jong ki hynriew tylli ki jaka bym pat pynbeit satia ïa ka jingïakajia bad ban aiti ïa ka kaiphod hapoh ka 45 sngi.
Kine ki hynriew tylli ki jaka ki kynthup ïa ka Langpih ha West Khasi Hills District, Borduar, Nongwah-Mawtamur, Deshdoomreah, Block-II kiba hap ha Ri-Bhoi bad ka Block-I, Psiar-Khanduli kiba hap ha West Jaintia Hills District.
Ki arngut ki Symbud Myntri Rangbah-bah Prestone Tynsong bad bah Sniawbhalang Dhar kin khlieh ïa ka Regional Committee ka Ri-Bhoi bad West Jaintia Hills District katba u Myntri Sorkar bah Paul Lyngdoh un long u Chairman jong ka Regional Committee ka West Khasi Hills District.
Shillong, Ïaiong 17 : U Myntri Rangbah ka Jylla, Conrad K Sangma ha ka sngi Nyngkong u la ong ba ki lah ban ïa kynduh mynta ka taiew ban ïa kren halor ka jingpyntreikam ïa ka Roster System.
“Mynta ka taiew hi, ngin sa don ïa ka jingkynduhlang jong ka sorkar bad kan shimpor katto katne ïa ngi ban bishar bniah ïa baroh ki jingthoh, ki kot ki sla bad ki hukum jong ka Iing Kashari, nangta ka jingpynshai kaba bniah bad baroh kiba donkam," ong u Myntri Rangbah haba kren bad ki lad pathai khubor.
U ong ruh ba hadien ba la dep ban ïa syllok hapoh ka sorkar, ïa kane ka jingïakren lah ruh ban ïakren lang wat bad ki seng saiñpyrthei bad ruh ki riewpaidbah.
“Kumta hadien ba ngi la ïoh ban lum lang ïa baroh, ngin sa shongpyrkhat pat kumno ba ngin ïaid shakhmat ïa ka kam," bynrap biang u Myntri Rangbah.
Da kaba kam ba kane ka ishu kadei kaba khluit, u Myntri Rangbah u la ong ruh ba ki donkam ban peit bad bishar bniah ha baroh ki liang.
“Ngi donkam ban peit ruh ïa ki hukum jong ka Kashari bad ruh kiwei ki ishu kiba don.
Kumta hadien ba ngi la dep ban peit ïa kitei baroh bad hadien ba ngi la dep syllok bad ki paidbah, ngin sa lah ban shim pat ïa ka rai.
"Haba jubab pat halor ka jingdawa jong ka VPP ban bishar bniah biang ïa ka state reservation policy, u Myntri Rangbah u la ong ba baroh ki don ïa la ka jong ka jingai jingmut bad kumta kim don ei ei ban ong ïa kata namar kadei ka riti synshar laitluid bad kumta kano kano ka jingpynpaw ruh kadei kaba donkam.
U ong ruh ba kum ka sorkar kin sa leh sani bha halor kane ka mat bad kin sa shim pat ïa ka rai kumno ban jam shakhmat.
Shillong, Ïaïong 17: Ki nongïakam jong ka KSU West Jaiñtia Hills District, ku la kynnoh ba ka sorkar ka la khang ïa ki Pulit ka Meghalaya ban leit ne ban tur sha ki jaka jong ka Assam ha Block I wat haba don kino ki jingeh ba ki paidbah ki ïakynduh ha kine ki jaka ba don ka jingïakajia.
U General Secretary jong ka Seng haba ïakren bad ki nongthoh khubor hadien ka jingleit hiart sha Moojem, ka Shnong kaba la shah thombor ha ki Karbi na Moothade ha kine ki sngi baladep, u la ong ba katba ki nongïalam jong ka Seng bad ki Pulit ki dang hiar sha Moojem, hynrei ynda poi ha Mookailum, ki Pulit kim shym la treh shuh ban leit sha Moojem, da kaba ai daw ba kim lah ban leit sha katei ka jaka kaba ka Meghalaya ka ong ba ka hap ha Assam namar ba kim shym la ïoh bor ban leit sha katei ka jaka kaba hap hapoh u pud u sam ka Assam.
Na ka liang jong ka Seng ka pynrem jur ïa kane ka jingleh ka sorkar Meghalaya kaba u ong ka buh jingeh ïa ki paid Khasi Pnar kiba shong ha ki shnong Khasi ba hap ha ka Elaka Labang Nongphyllut Block I, haba ki shah thombor kumne ha kiwei pat ki jaidbynriew.
U la kyntu ïa ka sorkar Meghalaya ba kadei ban aibor ïa ki Pulit Meghalaya ba kin leit sha ki shnong jong ki Khasi Pnar ha Block I, namar ba ki Pulit Assam ruh haba jia ki jingjia kiba kum kine ki rung beit sha ki Shnong Khasi kiba hap ha Meghalaya.
“Ka sorkar Meghalaya kam dei ban leh kumne, hynrei kadei ban aibor ïa ki Pulit ka jylla ba kin rung sha ki shnong Khasi wat lada ka Assam ka kam ba kadei ka jaka jong ka", u la ong.
Ha kane ka jingleit sha Moojem, ka la don ka jingïakren pynbeit hapdeng ki nongialam ka KSU, ki nongïalam jong ki Karbi na Moothade ryngkat ka jingïadon lang ki Pulit Assam.
Na ka liang ki nongïalam ka KSU ki la ban ba die ban ïapeit ïa ki kot ki sla kiba don ban tip hangno kane ka shnong ka hap bad ym dei ban shu ïakren khlem kot khlem sla ne khlem jingshisha.
La ïathuh ba ki Karbi na Moothade ha kine ki sngi baladep, ki la hiar sha Moojem ka shnong Khasi bad ki la pynjot bad pynjulor ïa ki jingthung jingtep jong ki trai shnong ka Moojem bad ïaleh ruh ban knieh jubor ïa ki jaka ki puta jong ki Khasi Pnar ha katei ka shnong.
Shillong, Ïaïong 17: Ka Video kaba la saphriang lyngba ki Social Media mynta ka sngi, ka la pyni ba ki paidbah Karbi kiba shong ba sah ha Khanduli ki la beh krad ïa u Magistrate (ADC) jong ka West Jaiñtia Hills District bad ki Pulit Meghalaya haba ki la leit sha katei ka jaka mynta ka sngi.
Ym shym la ïoh jingtip kaei kaba la pynlong ïa ki paidbah Karbi ban mih ban pynpaw ka jingbitar ïa une u Magistrate, hynrei ka Video ka pyni ba ki la mih da ka jingbitar bad beh artad ïa u Magistrate u Bah MA Challam uba la wan lang bad ki Pulit.
Haba la wad jingtip halor kane ka jingshah beh u Magistrate, la sngewthuh ba u leit sha katei ka jaka ban leit peit ïa ka jingbuh khyrdop ka Karbi Anglong Autonomous Council (KAAC) ha Khanduli ha ka jaka kaba hap ha Meghalaya.
Ha kane ka jingshah beh u Magistrate la ïoh sngew ha ka Video ba don napdeng ki riew paidbah kiba la pynpaw ka jingbitar da kaba ong “Balei phi ïashah jem kumto bad phet beit".
U Magistrate um shym la jubab ei ei ïa kane ka jingkren ki paidbah.
Shillong, Ïaiong 17: Ka Voice of the People Party (VPP) ha ka sngi Nyngkong ka la dawa na ka sorkar jylla ba ka dei ban thaw da ka Expert Committee na bynta ban ïatai halor ka jingdonkam ban pynkylla thymmai ïa ki jigdkhoh bad ki jingduna kiba don ha ka Reservation Policy khnang ban lah ban shim ïa ka rai kaba bhatam ban pynbeit ïa ki jingdkhoh ba bun ha ka polisi.
Haba kren ha ka jingïalang paidbah kaba nyngkong eh kaba ka VPP ka la lum ha Madan Heh Mawlai na bynta ban pynshai halor ka nongrim ba ka VPP ka ïeng ha kaba ïadei bad kane ka mat, u Preisident ka party u Bah Ardent M Basaïawmoit u la ong ba ka jingdawa ka VPP ban pynkylla ïa ka Reservation Policy ka dei ym na bynta ka jingmyntoi tang jong kano kano ka jaidbyriew hynrei na bynta ka jylla hi baroh kawei.
“Kum ka party haba ngi rah ïa kane ka mat ngim shym la hukum ne dawa ïa ka sorkar ba ka dei ban pynkylla ïa ka Reservation Policy ban ai bhah katno ïa ki Khasi bad katno ïa ki Garo, hynrei ha ka jingsngew jong ngi ka long ba dei ban thung da ka Expert Committe ha kaba ki dkhot kin dei na ki nongïalam jong baroh ar tylli ki jaidbynriew trai muluk ka jylla bad ki riewshemphang khnang ba da ka jingdon kane ka komiti yn lah ban ïatai bad shim ïa ka rai kaba bhatam," ong u Bah Ardent.
“Lada ha ki snem ba mynhuwa ki nongïalam na ki ar kynhun jaidbynriew ki lah ban ïashong pyrkhat lang bad ban ïatreilang na bynta ban pynkhlaiñ ïa ka jingdawa jylla pura bad ngam ïohi ba lada don mon kam don jingeh ruh ban ïashong pyrkhat lang na bynta ban shim rai halor ka jingpynbeit ïa kiba bun bah ki jingduna kiba don ha ka Policy bhah kam ka sorkar," u la bynrap.
U la ong ba ka jingdawa ka VPP ban pynkylla ïa ka Reservation Policy kam dei na kano kano ka daw ban wanrah ïa ka jingsngewpher jaidbynriew hapdeng u Khasi bad Garo hynrei ba kano ki jaidbynriew trai muluk kin ïoh ïa ka bhah kaba shongnia.
“Ka jingïakhun jong ngi mynta kam dei hapdeng u Khasi bad Garo hynrei ka dei hapdeng u paidbah nongshong shnong ka jylla pyrshah ïa ka sorkar bad kane ka polisi ba bun ki jingdkoh," la ong u Bah Ardent.
“Ki para (Garo) jong ngi kim dei ban sngewthuh bakla kumba don ba pyrshang ïalam bakla namar ka VPP kam kwah ban shim ïa ka hok jong phi hynrei ngi kwah ba kaba bhatam na bynta ka jylla kan dei ka lynti shakhmat,"U la ong ba ka jingdon kiba kynnoh ba ka jingdawa ka VPP ban pynkylla ïa kane ka polisi bhah kam kan pynlong pynban ïa ka kashari ban tuklar ïa kane ka mat ‘hynrei nga kwah ban pynshai ba kiba ong ba namar ba ka polisi bhah kam ka la palat ïa ka 50% kan shah pynduh syndon ha ka kashari, nga kwah ban ong ba kane ka dei ka jingïalam bakla phi mut ka Kashari kam tip seh ba ka bhah kam ha ka jylla ka la palat 50% namar ïa ka Roster ruh dei ka kashari ba shim sou Moto,’ ong u Bah Ardent.
U la ong ruh ba ka jingkyrshan kaba ka VPP ka ïoh na u paidbah ka long kaba khlaiñ na kata ka daw ka sorkar kam dei ban shim sting ïa kane ka jingdawa kaba ka party ka buh.
“Nga kwah ban kren da kaba shai ba lada ngi kren lut ïa ki jingduna kane ka polisi bhah kam ha khmat u paidbah kan wanrah ïa ka jingbitar kaba khraw ïa u paidbah hynrei namar ba kum ki nongïalam ngim kwah ban ai ding ngi la ai jingmut ïa ka sorkar ba kan leh ïa kaba dei da ka lynti kaba jaijai," u la ong.
Shuh shuh u Bah Ardent u la ong ba ka jingpynshai paidbah jong ka VPP ïa ki nongrim jong ka ha ka Wat kaba nyngkong kan dei shuwa tang ha ki lai tylli ki jingïalang bad “lada ka sorkar ka mynti ïa ka jingdawa jong ngi ngin leit biang sha u paidbah ban pynshai ïa kane bad ngam artatien ba lada ka sorkar kam sngap ïa kaba ngi ai jingmut ki surok kin shlei da u paidbah uban ïakhih ryngkat bad ka party.
"U la ong ba na ka liang ka VPP ka buh tang ar tylli ki jingdawa ha ka sorkar kata ba ka dei ban thung noh da ka Expert Committee bad ban pynhsahngeh noh shuwa ïa ka jingpyntreikam ïa ka roster katba ym pat lah pynbeit ïa ka jingdkhoh kiba don ka ka Reservation Policy.
Lah ruh ban sakhi ba ha kane ka sngi u Bah Ardent u la pan ïa ka rai na ki paidbah la ka VPP kan ïaid shakhmat ha ka jingïakhun ïa kane ka mat ne kan sahngeh noh bad la ïohi ba baroh na ki paidbah kiba wan sha kane ka jingïalang ki la ïeng ban rahkti kum ka dak ban kyrshan ïa ka VPP ba kan ïaid shakhmat ban ïakhun na ka bynta kane ka kam.
H a kane ka jylla Meghalaya ïa kaba la tip kum ka matrilineal society lane ka jaitbynriew ha kaba ki khun ki shim jait na ka kmie, ha man ba pynlong kino kino ki jingïalang paidbah (lait noh kito kiba pynlong da ki seng kynthei), ym ju kham ïohi bad ïohsngew ba ki kynthei kin kren bad pynsngew paidbah ïa kaei kaei kaba ki don ha ka jingmut jingpyrkhat jong ki.
Tip balei ba ki kynthei kim shlan ban kren ïa kaei kaba ki sngew.
Lehse ka jingkren ki riew hyndai ba, “ynda lah kynih ka ‘iar kynthei ka pyrthei ruh ka la jan wai.
" Kane ka jingkren pharshi ka thew sha kiba bun ki bynta kiba dei ban ïatai bha.
Kane kam dei shuh ka juk hyndai ha kaba ïa ki kynthei bad longkmie la shu rai beit ba ki dei ban don ha ïing shet ja bad ban pynbiang ka bam ka dih na ka bynta ka ïing ka sem baroh kawei, nalor ka khlieng ka sait; ka saitjaiñ sait nep bad ka sumar khun.
Ka kam u rangbah la rai beit ba ka dei ka kam ban kamai na ka bynta ban pynbit pynbiang ïa ki jingdonkam ha ïing ka sem.
Mynta ngi don ha ka spah snem kaba arphew wei (21st century) ha kaba ki kynthei ki ïakot ka bor pyrkhat bad u rangbah; ki trei ïa ki kam engineer, doktor, ki nos, ki nonghikai skul bad kolej; ki ophisar ha ki ophis sorkar bad ha ki kompeni bapher bapher.
Ki kynthei ki ïashim bynta ruh ha ka kam saiñ pyrthei bad ki long ruh ki myntri sorkar.
Namarkata ki kynthei ha kane ka juk ki don la ka jong ka bor bad ka iktiar.
Hynrei haba phai sha ki seng bapher bapher kum ka seng ki samla pule ne kiwei pat ki seng trei mon sngewbha ym ju kham ïohsngew ba ki kynthei kin long ki nongkitkam kum ki President ne ki Secretary.
Hato ki kynthei kim long kiba bit ne kiba tbit ban long nongïalam ïa kiwei pat ki seng khleh lait noh tang ïa ki seng kynthei? Mano ba bsuh ïa kum kine ki jingsngew ha ngi?Sa kawei ruh ngi ngeit skhem lada shimti bad ïalam ki kynthei ïaka synshar khadar khlem pep kan kham duna ka jingbamsap namar ha ki kynthei ka dang don ka jingïatip lem hynrei kumba long mynta te ha ki rangbah te imat kata ka mynsiem ïatip lem ruh ka la jah noh.
Balei ba ong kumta, lada phi phai ha ka jylla ne ha ka ri hi baroh kawei bunsien kiba ngat ha ki kam bamsap ki dei beit ki rangbah ki kynthei te dang kham niar shisha.
Ym dei tang ha ka synshar ka khadar hynrei lada dei ha kino kino ki kam ruh lada bishar bniah kiba peit bad ïalam da ki kynthei ki kham pher bad ïaid beit ïaid ryntih shisha la ka dei ha ki kam Balang, ki kam imlang sahlang, ki kam trei mon sngewbha bad ter ter.
Bunsien haba don ki jingkhot khamtam lei lei kiba dei na ka liang sorkar la ju ïohi ba ka dap ka kamra tang da ki rangbah suda.
Ka por ka la poi ba lada ngi ki longkmie ngi sngew sarong ban ong ba ngi long kita ki nongrim bakhlaiñ jong ka imlang sahlang te ngi dei ruh ban shim ïa ka jingkitkhlieh bad pynkhuid lem ïa ka mei mariang kaba kynthup ïa ki wah bad ki lynti ki syngkien.
Lehse lada pynkup bor ïa ki longkmie ha man la ki dong ba kin long ki nongpeit pyrman ïoh don ba bret ñiut thurmur bad ban kem ïa kum kita khnang ba kin hap siew da ka phaiñ kan bha shibun eh.
Ki kynthei bad longkmie kim dei shuh ban long tang ki nongsngap kiba shu wan jingïalang hynrei ki bym khlem kren ei ei ruh.
Ki dei ban pyndonkam ïa la ka iktiar ban peit ba kiwei ki para kynthei kin ïashim bynta ha ka ban peitngor ïoh don ki riew shim kabu kiba bret ñiut ha ki wah ha ka jaka ban leit bret ha ki trok kit ñiut.
Lada kawei pa kawei ka longkmie ka phikir bad sdang na la ïing ban ym bret pathar ïa u ñiut, nga ngeit ba kane ka sor Shillong bad ki wah jong ka kin khie-im biang sa shisien.
Nga kyntu ruh ïa ki para longkmie bad ki kynthei ba phin ïa long kiba shimti kam ha shnong ha thaw.
Ngi dei ban ïatrei ryngkat ryngkat bad ki rangbah namar ma mangi ngim dei shuh kita kiba tang shibor.
Hooid kam mut ban ong ba ki kynthei kin ïaid lait na u Rangbah ne ba kin ym kheiñ snep shuh ïa u rangbah hynrei kaba kongsan ka long ban burom ïa ka iktiar jong u Rangbah hynrei ha kajuh pat ka por ban ïatrei lang ruh ha kino kino ki kam na ka bynta ban tei ïa ka imlang ka sahlang bad ïa ka ri bad ka jaidbynriew.
Kum mynta ba jur bha kane ka jingïa kynad halor ka jingpyntreikam ïa ka Roster System ha ka jylla lehse ka donkam ïa ki longkmie ban wan shakhmat bad ïatrei lang namar ka jingai jingmut jong ki kruh ka long kaba donkam bha namar kane ka kam ka long kaba khia haduh katta katta lada bakla shim rai tang tiak tang katta ka la ktah ïa ka jingsngew jong ki jaidbynriew ha ka jylla.
Ban da dei ba ka ïing bishar ka pdiang naduh kaba sdang ïa ka jingtyrwa ka sorkar ban pyntreikam naduh nangne shakhmat katta ym don jingpher hynrei namar ba khlem ailad ka ïing bishar bad ba ka sorkar ka pyntreikam naduh u snem 1972 mynta sa mih kine ki kynrum kynram bad jyrwit jyrwat bad ha kum kane ka por donkam ruh ïa ki longkmie ban ïa ai jingmut lem halor kane kakam.
Bengaluru, Ïaiong 18 : U kapten jong ka kynhun ïalehkai hockey ka Ri, u Harmanpreet Singh ha ka sngi Ba-ar u la ong ba ka Asian Champions Trophy kaban long shen ha Chennai kan long kum ka jingtynjuh ïa ka kynhun ïalehkai ka Ri kaba pynkhreh pat na bynta ka lympung kaba kham heh, kata ka Asian Games kaban long ha u Nailur – Risaw jong une u snem.
Katei ka lympung ïalehkai kaba 7 jong ka Asian Champions Trophy la buh ba kan long naduh ka 03tarik Nailar haduh 12tarik Nailar kaba long artad kum ka lympung sdang na ka bynta ka lympung kaba kham heh kaban long ha Hangzhou ïa kaba la tip kum ka Asian Games ha u Nailur.
Kane kadei ka lympung kaba baroh ki kynhun kin ïa knieh ban ïoh khur ïa ki takma ksiar khnang ba kin ïoh pat ban mihkhmat ha ka Paris Olympic Games.
“Na ka bynta kiba bun nangi, kan dei kasien kaba nyngkong eh ba ngin ïoh ban ïalehkai ha Chennai.
Nga kynmaw kumno ki nongïalehkai kiba la kham rim kiba ju ïathuh shaphang ka Asian Cup kaba long ha u snem 2007 ha Chennai namar ka long ka lympung ïalehkai kaba khraw bha na bynta ka India ha kaba ka la ïoh ban khur ïa ka nam lahduh," ong u Singh ha ka kyrwoh.
Shuh shuh u ong ba katei ka lympung ka long ruh ka jingtynjuh ïa ka kynhun baroh kawei ban ïohi haei ki don kum ka kynhun namar ki hap ban kynduh biang ïa kijuh ki kynhun kiba ka kynhun ka hap ban aireng ha ka Asian Games.
“Kane kan ailad ruh ïangi ba ngin sngewthuh khambha ïa ka jingkhlain jong ka Liang Pyrshah bad ruh ba ngin ïoh pat ban pynkhreh khambha ïalade na ka bynta ka Asian Games kaba ngi buh thong ba ngin ïoh ban khur ïa ka takma ksiar bad ïoh rung beit beit sha ka Paris 2024 Olympic.
"Ka India ka la khur ïa ka nam lahduh jong ka Asian Champions Trophy ha ka snem sdang, kata ha u snem 2011 bad ruh ha u snem 2016.
Katba ha u 2018 pat ki la ïoh ban ïa sam lang ïa ka khusnam jingjop bad ka Pakistan hadien ba u slap u la pynthut noh ïa ka jingïakhun ha Muscat.
Shillong, Iaiong 17: U Myntri Rangbah ka jylla u Conrad K Sangma ula ong, ba ka Space Technology ka la leh ïa ka bynta kaba khraw ha kaba ïadei bad ka jingshim rai jong ka Sorkar Jylla halor ki kam jong ka imlang sahlang bad ka ïoh ka kot.
Haba kren haka jingplie pyrda ïaka 4th Edition jongka Space Economy Leaders Meeting (SELM) hapoh ka GS Presidency of India kaba la long ha Courtyard Marriot Hotel hynne ka Lah Sngi u Blei, u Conrad Sangma ula ong ba ka sorkar jylla ha ryngkat ka jingïatreilang bad ka NESAC ki la lah ban pyndonkam ïa ka space technology ban ithuh bad ban pynkhreh ïa ki polisi ban ïada bad tehlakam ïa ka jingshlei um ha ka lynti kaba biang bha hapoh ka jylla ha u snem ba la dep.
Ula ong, ka space technology kala ïarap ha kaban tehlakam ïa ka jingshlei um da kaba ïaid katkum ka juk stad saian.
U Myntri Rangbah ula ong ba ka space technology ka la ïarap ïa ka sorkar jylla ban ithuh ïa baroh ki jaka kiba don ia ki khlaw kiba rben bad kumno ban shim ïa ki sienjam ha kaba ïadei bad ka jingkylla ka suinbneng bad lyngba ka space technology ka la long shisha ka jingmyntoi ha kaban ïada ïa ki Catchment Areas bad ïa ki jingthaw kiba har rukom.
Ula ong, ba ka sorkar kala pyrshang katba lah ban pyndonkam ïa ki kor ki bor ban pynthikna ba kan lah ban ai ka jingshakri kaba bha tam ïa ki paidbah.
Nalor kane ula ong, ba ïa ka jingïalang jong ka G20 SELM la pynlong ha kajuh ka por haba ka ri India ka la kiew irat ha ka jingïaid shakhmat ha ka liang jong ka space technology bad ka dei ruh ha ka por ba ki ri hapoh ka G20 ki la bhah tyngka bha ha ki prokram kiba ïadei bad ka haw-haw.
Ula ong ba u ngeit skhem ba ka kyrteng jong ka nongbah Shillong kan ïai paw ha ki pateng ban dang wan, haba ïa kitei ki mawnongrim bad ki polisi ki la sdang treikam na Shillong.
U Myntri Rangbah ula ong, katba ka ri ka dang ïaid shakhmat, hynrei ka thaiñ shaatei lam mihngi kum ka jylla Meghalaya ka bym pat ju sakhi ïa ka jingkiew irat jong ka ïoh ka kot ka la lah ban ïadon bynta ha ka jingkyntiew pat ïa ka ïoh ka kot bad ka jingjop jong ka ri bad mynta ka thaiñ shatei lam mihngi ruh ka la kiew shaphrang.
Nongstoiñ, Ïaïong, 18: Halor ka jingpynbna jong ka sorkar lyngba ki lad pathai khubor da kaba ka la kyntu ruh ba ki paidbah kin pynkhlaiñ ïa ka kam ri jingri kum ka ri syiar, sniang, dohkha bad kiwei kiwei, na ka liang ki paidbah ka West Khasi Hills, ki la khmih lynti ba katei ka jingpynbna jong ka sorkar, kan sa treikam bad kan long ka jingmyntoi kaba khraw ïa ki paidbah nongshong shnong.
Ki paidbah nongshong shnong na ki nongkyndong ki la pynpaw ba ka jingpynshlur jong ka sorkar ban ri syiar ka long beit tang na ka bynta jong kito kiba ri ïa ki syiar khlem kpa kata ïa ki syiar Kuroiler bad ki syiar Broiler, hynrei na ka bynta ki ba ri ïa ki syiar Khasi kam ju tip.
Ki la ong ruh ba kumba ka long mynta kawei pa kawei ka longïing ha ki nongkyndong ki dei kiba ri ïa ki syiar Khasi bad kim kwah ban ri da ki syiar Kuroiler ne Broiler, namar ka jur palat ka jinglut ha kaba ai bam.
Ki la ong ba ki don shibun ki longïing kiba la pyrshang ban ri ïa kitei ki jait syiar, hynrei kim ju lah ban pynbiang bad tang hadien katto katne por ki sangeh noh.
Kiwei pat ki la ong ba ki syiar Khasi ki ïapher bak ly bak na kitei ki Kuroiler bad Broiler, namar ïa ki syiar Khasi lada ai bam tang malu mala ha ka por mynstep ruh kim lei lei namar ki lah ban shah ïa u slap, ka jngshit bad jingkhriat bad shisien ba la shna bha ïa ka sem kim ju lei lei.
Ki la ong ruh ba don teng teng ba ki ïap khlam hynrei katei ka khlam ka jia tang tengkhat eh.
Ki la ong ba ha nongkyndong ki ïing ki ïa jngai bha kawei na kawei pat kumta ka jaka ka kylluid bha bad ki syiar Khasi ki pahuh ka bam.
Nongstoiñ, Ïaïong, 18: Shuwa ba ka election ban jied ïa ki nongmihkhmat sha ka Khasi Hills Autonomous District Council, ki paitbah jong ki san tylli ki polling station jong ka Mawthadraishan ba kynthup ïa ka Upper Laitkseh, Lower Lasitkseh, Langlew, Marngor bad Phyllut, ki la dawa ba shuwa ka MDC Election ban wan ba ka sorkar ka dei ban pynhap lang noh ha ka Nongstoiñ constituency.
Namar lada ha ka MDC Election ka hap kawei ka constituency bad ha ka MLA ka hap ha ka wei pat ka constituency, ki paitbah ki shem jingeh haduh katta katta ha kiba bun ki liang khamtam eh ha kaba ïadei bad ka jingpyntrei ïa ki skhim sorkar ha ki shnong ki thaw.
U bah Sherman Sohshang sordar barim ka shnong Marngor haba ïakren bad u nongthoh khubor u la ong ba ki paitbah jong kitei ki san tylli ki polling station, ki la angnud haduh katta katta ba kitei ki polling staion ki dei ban hap lang ha Nongstoiñ kumba ka long ha ka MLA.
U la ong ruh ba la arsnem kynthih haduh mynta bun bah ki skhim sorkar ba ki paitbah jong kitei ki shnong ki dei ban ïoh kim shym poi satia namar ba u MLA bad u MDC kim ïa dei lang na kajuh ka constituency.
U la ong ruh ba wat ka jingpyntrei ïïa ki skhim shispah sngi kaba dei ka pisa ba la mang kyrpang da ka sorkar pdeng ruh ym shym la ïoh shuh ban pyntrei.
U bah Sohshang u la ong ruh ba na ka liang ki paitbah ki la kyntu ruh ïa u bah Gabriel Wahlang u MLA ka Nongstoiñ u ba dang dei ruh u MDC, u bah Sahakliar Warjri MLA ka Mawthadraishan bad u bah Jambor War MDC ka Mawthadraishan, ba kin ïa kynduh lang ban ïa pyrkhat sani halor katei ka jingkwah jong ki paitbah jong kitei ki san tylli ki polling station kiba don haduh khyndai tylli ki shnong.
Namar lada kitei ki MLA bad ki MDC kin pynsngew sha ka sorkar ïa ka jingeh ki paitbah khlem artatien ka sorkar kan sngap bad kan leh ïa kaba donkam.
Nalor kata la ïoh jingtip ruh ba ki katto katne tylli ki shnong kiba hap ha ka Mawlangsu area kum ka Nongriat, Nginïong Mawlangsu, Nongbodum, ba ha ka MDC Election ki lah ban ngat noh ha ka Rambrai Jyrngam.
Tangba ym pat lah ban pynthikna la ka lah ne em ban long kumta.
Nongstoiñ, Ïaiong, 18: Ka District Disaster Management Authority (DDMA), West Khasi Hills District, Nongstoiñ hynne ka sngi ka la ïoh ban sam sha ki shispah ngut ki Volunteer Aapna Mitra ïa ki Emergency Response Kits, kiba long ki tiar ba lah ban pyndonkam haba don kino kino ki jingjia shah pynjulor ha ki bor mariang.
Kane ka la long hynne ka sngi, ha ka prokram ba la pynlong hapoh Conference Hall jong ka Nongstoiñ College ha Nongpyndeng, Nongstoiñ.
U Additional Deputy Commissioner ka West Khasi Hills District u ba long ruh u CEO jong ka DDMA ka distrik, u Bah H.
K Thabah u la leit sha kane ka prokram kum u kongsan ha ka jingsakhi lang jong u District Disaster Management Officer (DDMO) jong ka District, u Bah J.
Mawthoh, u Deputy Controller Civil Defense u ba dei ruh u ophisar ba dei peit ïa ka prokram AAPDA MITRA hapoh West Khasi Hills District, u Bah W.
Nonglang, u Sub-Inspector Civil Defense & Home Guards, Nongstoiñ, u Bah T.
Tynsong, ki volunteer Aapda Mitra bad kiwei kiwei.
Ha ka jingkren ka jong u kum u kongsan, u Additional Deputy Commissioner, u Bah H.
K Thabah u la pynpaw ïa ka jingkhublei ïa ka ophis jong u District Disaster Management Officer (DDMO), West Khasi Hills District, Nongstoiñ na ka bynta ka jingpynlong ïa kane ka prokram jong ka jingsam ïa kine ki tiar, ki ban ïarap shikatdei eh ïa ki volunteer ba la ïoh jinghikai ba kin ïoh pyndonkam, haba don kano kano ka jingjia shah pynjulor da ki bor mariang ne kino kino ki jingjia ba sngewsih.
U la kyntu ruh ïa ki Volunteer Aapda Mitra, ba kin sam lem ïa ka jingtip ba ki ïoh lum lyngba ki training sha la ki baieid bathoiñ bad hapdeng ka imlang sahlang kaba ki shong ki sah.
Kumjuh ruh ban pyndonkam ruh ïa ki tiar bad ki buit kumba la shah hikai ha ki lyngba ki prokram hikai ka DDMA jong ka distrik.
U Bah Thabah u la ong ruh ba ki tiar ïa kiba la ïoh ban sam ha kane ka sngi, ki long kiba kordor shikatdei eh.
U la kyntu jur ïa ki volunteer ba kin long kiba husiar ha baroh ki por bad ba kin ri sumar bha ïa ki tiar kiba ki la ïoh pdiang, kiba kynthup ïa ki life jacket, ki emergency light, ki tyllai, ki tari, ki tiar first aid, ki but, ki musari, ki pla bad kiwei kiwei.
Lah ban kdew hangne ba kiba bun na ki volunteer kiba la ïoh pdiang ïa kine ki Emergency Response Kits, ki kynthup ïa ki khynnah NCC bad NSS bad katto katne pat kidei kiwei pat ki khynnah samla jong ki dong bad ki shnong ka thaiñ.
Kiwei kiwei pat kiba la kren ha kane ka sngi ki kynthup ïa u District Disaster Management Officer (DDMO), DDMA, West Khasi Hills District, Nongstoiñ, u Bah J.
Mawthoh, u Deputy Controller Civil Defence u ba dei ruh u ophisar ba dei peit ïa ka prokram AAPDA MITRA ha West Khasi Hills District, u Bah W.
Nonglang bad u Sub- Inspector, Civil Defense & Home Guards, Nongstoiñ, u Bah T.
Tynsong.
Mawkyrwat, Ïaïong, 18: Ka Khasi Students’ Union jong ka Rangthong Unit, KSU Rangjadong bad KSU Kynsimphlang Unit mynta ka sngi ka 18 tarik u Ïaiong, 2023 ka la leit jngoh ïa kawei ka longïing jong ka kong Kastina Turnia kaba na ka Shnong Mawlar, South West Khasi Hills District.
Kum ban shu kdew kane ka longïing ka la mad ïa ka jingeh bad ka jingkyrduh hadien ba u kpa jong katei ka ïing u la khlad noh la kumba lai bnai tam ei ei mynta bad u la ieh noh shadien ïa ki phra ngut ki khun bad kawei kaba dang lai bnai tam mynta.
“Ka kmie ka hap ban bsa ban sumar ïa ki phra ngut ki khun kiba dang ia rit suda", ong ka kyrwoh na ka seng.
La ong ruh ba katkum ka jingïathuh ka kmie teng teng ki hap ban shu thiah khlem bam namar bym don khaw shuh bad naduh ba khlad u kpa ym don ba wan ïarap ïa ka.
Ha kaba ïa dei bad ki lad jingïarap na ki bor sorkar la ong ba kane ka longkmie ka la dep applai ïa ka skhim ïap lok.
Kumta hadien ba ka Seng ka la ïoh jingtip mar mar ka la leit ba ai jingïarap ïa kane ka longïing da ki lad jingïarap kiba kum ka seng ka la dep ban pynkhreh.
Ha kajuh ka por ka Seng ka la kyntu jur ïa ki bor Sorkar ba kin ai ka jingïarap ka ba kham kloi ïa kane ka longïing khnang ba kane ka longïing kan nym don hapdeng ki jingeh hadien habud.
Ïa ka kynhun ban leit ai jngoh ryngkat ka jingleit ai jingïarap la lamkhmat da u samla Saiñdur Syiemlieh, President KSU Rangthong Unit, ryngkat ka jingsynran lang u samla Tariastar Thongni, President KSU Rangjadong Unit, u samla Dmingland K.
Dewsaw, General Secretary KSU Kynsimphlang Unit bad kiwei kiwei ki dkhot ryngkat ka jingïadonlang u bah Plosbor Kharjahrin, Secretary Environment & Cultural Cell KSU South West Khasi Hills District.
Mawkyrwat, Ïaïong, 18: Ka long kaei kaei ka jingduhnong kaba khraw ïa ki shnong ki thaw, ka distrik, ka jylla bad ka ri baroh kawei namar tang na ka daw jong ka jingbym don jong ki surok kiba biang ka wanrah shibun ki jingdkoh ha ka jingwan jong ki briew kiba ju im ha ka jngohkai pyrthei la ka long ha ki jaka sor bad khamtam eh ha ki jaka nongkyndong kiba dang bun bah ki jaka jngohkai kiba pyngngad.
Hangne mynta ngin phai ba kawei kaba uwei na ki samla jong ka dong ka thaiñ u kwah ban pynpaw halor kane ka bynta ba tang na ka daw jong ki jingbym don ki surok kiba biang kawei na ki distrik ka South West Khasi Hills District ka la long kawei na ki jaka ba la shah ieh beiñ ha ki lynti ki synkien bad dei na kata ka daw ka kam jngohkai pyrthei ha kane ka distrik ka kham duna bha.
Haba kren ha ki lad pathai khubor, u bah Commander Shangpliang u la ong ba ha ka jingleit jong u ha kawei na ki jaka jngohkai pyrthei kaba la khring bha ïa kiba bun ki nongwan jngohkai ha Mawruduk, Tynrong kaba dei ka jaka kaba hap hapoh ka shnong Mawlangwir, South West Khasi Hills District bad ha kaba dang shen ma u ruh u la ïoh ban wan ïalam ïa ki briew napoh Australia ba kin wan ïuh kjat da lade ha kaba ma ki ruh ki ai ka jingïaroh ïa ka jingitynnad jong kane ka jaka.
“Mynta nga don hangne ban pynpaw ïa ki jingdonkam ba ngin kyntiew ïa ka kam jngohkai pyrthei hapoh jong kane ka dong ka thaiñ jong ka South West Khasi Hills District baroh kawei", ong u bah Commander bad kumjuh ruh kane ka thaiñ ka don ruh ïa shibun bah ki jaka jngohkai jong ki mawbynnad ha shnong Mawlangwir, ka jaka pynneh pynsah ïa ki doh-um doh-wah hapoh shnong Rohbah, u Lum Nongsynrieh, ka Synrang Mawrin, ka Kshaid Urnar, Ka Hor-Spring, ka Mawranglang Viewpoint, bad kiwei de.
Namarkata, u la ong ba ban kyntiew ïa kine ki jaka jngohkai kum ki paidbah ki donkam ïa ki surok kiba biang ha kaba kumba ka long mynta naduh Lad-Mawreng haduh Mawkyrwat ki ïoh tang ïa ka surok kaba sinew kab khoh-ruh khoh-ram.
Ha kajuh ka por u la ong ruh ba kumba la ïoh jingtip ba ka sorkar kan sa shna ïa ka surok Intermediate Road na Lad – Mawreng haduh Weiloi bad kumjuh ruh na Weiloi sha Mawkyrwat lyngba ka Northeast Infrastructure Development Scheme (NIDS), hynrei kum uwei na ki samla rangbah jong ka dong ka thaiñ u sngewdonkam ban pynsngew ba na ka liang ka sorkar India ka dei ban ithuh noh ïa kane ka surok kumba ka National Highway namar ba kine ki state scheme ban shna ïa ki surok kan long tang kumba 5 meter tam katba ka National Highway pat ka don ha ka ïa ka two lane kaba don kumba 10 meter ei ei ha kaba kane ka long ka surok kaba lah ban khring ïa shibun ki nongwan jngohkai pyrthei.
U la pynkynmaw ruh ba ha u snem ba la dep na ka liang u Myntri Rangbah duh ba dei peit ïa ki surok, u Nitin Gadgarry u la dep ban pynbna ba ïa kane ka surok na Lad – Mawreng sha Mawkyrwat haduh Ranikor yn ithuh noh kum na surok bah ne National Highway, hynrei ym lah ban tip na kaei ka daw la pynduh noh ïa ka.
Kumta mynta ka la dei biang ka por ba ki paidbah jong ka South West Khasi Hills District kin dawa biang ban pynïoh da ka National Highway khnang ba ka leit ka wan kan long kaba suk.
Ym tang kata u la buh ruh ka jingkyrpad ïa ki nongmihkhmat ba kynthup na Mawkyrwat, Ranikor, Mawphang bad na Mawsynram Constituencies ba kin don ka jingïatreilang na ka bynta ban pynsngew ha ka sorkar India ba kin bhah biang ban pynïoh ïa ka National Highway.
“Da ka jingdon jong ki surok kiba bha, ki samla jong ka dong ka thaiñ ki don ka jingkyrmen ba ka kam jngohkai pyrthei kan sa kiew bad ka lah ruh ban wanrah ka ïoh ka kot kaba biang", u la ong.
Shilong, Nohprah 12: Khnang ba ki longdien ka jaidbynriew kin ym sngewthuh bakla halor ka Tang Jait bad kin ym shah pynbakla uwei na ki nongthoh ka jaidbynriew u Bah S Shemborlang Rynjah u la pynmih ïa ka kot kaba ar jong u kaba la jer kyrteng Ka Saiñ Pyrtkhat Tang Jait ka kot kaba u la tih bniah halor ki rukom kiba ki longshuwa ki la buh ha kaba ïadei bad ka Tang Jait bad u ong ba khnang ba ki longdien kin ym shah ïalam bakla halor kane ka dustur ka dei ka jingkynto ba narieh ba un durut halor kane ka kot.
Haba kren ha ka jingpyllait paidbah ïa kane ka kot kaba la pynlong ha ka sngi Saitjaiñ ha Synod College u Bah Shemborlang u la ong ba ka jingktik jingmut ba un thoh ïa kane ka kot ka dei hadien ba u Prof.
SS Majaw u la kyntu ïa u ba un pynmih kot halor ka Tang Jait namar ba ym pat shym don satia kawei ruh ka kot kaba la tih bniah bad kaban ai jinghun halor kane ka rukom Tang Jait ba ki men barim ki la seng nongrim.
U la ong ruh ba kane ka kot ka dei kaba u la pyrshang ban wad jingtip kaba bniah bad kaba dei biang ym tang na ki kot ne ki jingthoh ha ki kot khubor ne ki thup sah kynmaw hynrei u la ïakren ruh bad ki riew shemphang, ki nongïalam niam, ki riew tymmen, ki riew paidbah ban sngewthuh kaei ka Tang Jait ha ka jingsngewthuh jong ki.
U la ïathuh ruh ba ha ka jingtih bniah halor ka Tang Jait kaba u sngew noh mynsiem eh ka dei halor ka jingshah pynshad shrieh pynban ha ka District Council ha ka por kaba u leit wad jingtip na ka ophis kaba dei peit ïa ka Tang Jait haduh ba um banse ban pan jingtip da ka RTI namar ka jingbym suidñiew jong ki ïa ka jingkyrpad jong u ban ai jingtip halor ka Tang Jait bad ki jait kiba la tang hadien ba la mynjur ban pyntreikam ïa ka Khasi Social Custom of Lineage Act 1997 kaban peit bad khmih halor ka rukom Tang Jait.
“Kaei kaba pynduh jingkyrmen kum u nongthoh ka long ba hadien ba nga leit mih sha district council ka long ba ki ophisar ba dei peit kim ai jingtip da ki bun bun bnai hadien ba nga la leit kyrpad dei tad ynda ngam banse shuh ban hap pan da ka RTI namar ha nga hi kum u nongthoh ngam sngew dei ban hap pan RTI ban ïoh jingtip na ki ophis haba ki donkam ban pynmih kot," u la ong.
Haba kren kynthoh halor kane ka kot u Dr AW Rani u la ong ba ka jingmih kane ka kot ka long kaba da mih dei por ban ai ksai sha ka jaidbynriew ba kin puson halor kane ka rukom Tang Jait namar kumba long mynta ki bun kiba shim kabu halor kane ka Tang Jait kaba ki bym dei Khasi ruh ki shu tang kulmar khlem da bud wat tang ïa ki kyndon aiñ kiba la buh da ka KHADC na bynta ka jingmyntoi shimet jong ki.
“Kaei kaba u nongthoh u la ai ksai ka long ba donkam ban da bud pyrkhing ne wat ban pynjanai ïa ka aiñ Khasi Social Custom of Lineage khnang ban teh lakam ïa kane ka Tang Jait namar kibym dei Khasi ki don kiba shim kabu da kane ka rukom Tang Jait ban pynkylla Khasi ïa lade ha kaba ki kyndon aiñ ruh kim bud ban ïakren ïa ka niam lei ki la ïaid lait lupa," u la ong bad bynrap de, “Mynta lei na ka Tang Jait la mih sa ka Ting Jait na ka Ting Jait ka mih sha ka Tuh Jait namarkata, donkam ban da pyrkhing bha ïa kane ka rukom ba kiba mut shim kabu kin ym ïohlad shuh bad ba ka kheiñ kur ruh kan ym kulmar".
Haba kren kum u Kongsan u Prof.
SS Majaw u la ong ba ha ka jaidbynriew ki don ki rukom kiba ki longshuwa ki la buh beit buh ryntih hynrei mynta ka jingkylla ka juk ka wallam sha ka jingkulmar wat ha ka kheiñ kur bad ong ba dei namarkata ban long kiba stad kum ka jaidbynriew halor kane ka bynta.
Shuh shuh u la kren u bynñiaw ïa ka jinglong lymmuh ka kheiñ kur ha kine ki sngi ba mynta ha kaba ki kynthei na kawei ka jaidbynriew kiba shongkha bad ki Khasi kim bud shuh ïa ka Tang Jait hynrei ki shu pynkylla Khasi ïa lade bad ïa ki khun ki kti jong ki da kaba long be-riti da kaba ki shim jait na ka liang u kpa.
U la ong ba na ka liang u nongthoh kane ka kot u la pyrshang ïa kaba bha tam ban ai sha ka jaidbynriew bad kyntu ba kin pule ïa kane ka kot ba kin ïoh jingshai bad kin pei phang halor kane ka mat bad ban lah ban peit shynna ïa ka lawei ka jaidbynriew halor ka Tang Jait.
Shillong, Nohprah 12: Ka Meghalaya kala ïoh pdiang ïa ka khusnam ha ka National Level na ka bynta ka jingtreikam ha koit ka khiah lyngba ki Health and Wellness Centre.
Katkum ka kyrwoh ba la phah lyngba ka tnad DIPR, la ong ba ha Meghalaya ki don haduh 448 tylli ki Health and Wellness Centre ba la pyntreikam lyngba ka Ayushman Bharat Comprehensive Primary Health Coverage Program.
ïa kane ka khusnam la pdiang da u Mission Director ka National Health Mission (NHM), Meghalaya, u Ramkumar S (IAS) bad i Dr.
Rilynti Lyngdoh, Jt.
Director Health Services (MCH&FW) ha ka jingïalang kaba arsngi halor ka phang “Universal Health Coverage Day (UHC) 2022", kaba la long haVaranasi, Uttar Pradesh ba la pynlong da ka Ministry of Health and Family Welfare jong ka sorkar India.
“Ngi dap da ka jingsngewkmen kaba khraw ba ka jylla ka la ïoh ïa ka jingithuh halor kane ka jingtreikam jong kine ki Centre kiba mynta kiba treikam ki long 425 tylli", la ong i Dr.
Rilynti Lyngdoh.
I la ong ba kane kadei ka jingtrei shitom jong ki Mid-Level Health Providers (MLHP) kiba don ha ki shnong ki thaw.
Lyngba ka Ayushman Bharat Comprehensive Primary Health Coverage Program, 114 tylli ki Public Health Centre bad 318 tylli ki Sub-centre la kyntiew kyrdan sha ki AB-HWCs ha ka jylla Meghalaya.
Shillong, Nohprah 12: Hapdeng ka jingshongshit ka jingïaid u Myntri Rangbah ka jylla na kawei ka jaka sha kawei pat ban sam ïa ka pisa jingarap ba san hajar tyngka lyngba ka FOCUS kaba dei ka skhim na ka bynta ki nongrep, la mih ka jingartatien na kiba bun ki dkhot jong ka Producers Group.
Ki Producers Group kidei ki kynhun jong ki nongrep kiba la la thaw ha ki shnong ha kylleng kylleng ki jaka jong ka jylla bad uwei pa uwei u dkhot u ïoh san hajar tyngka na ka bynta ka kamrep jong u.
Ki dkhot kidei lang ki shynrang bad ki kynthei.
Ka jingmih jong ki jingartatien kadei hadien ba la mh ki nongïalam jong ka Seng BJP da kaba kynnoh ba kane kam dei ka jingïarap, hynrei kadei ka ram ba la shim da ka sorkar jylla.
U Bah Ernest Mawrie, President ka BJP, u la ong ba kane ka skhim FOCUS kadei ka ram ba la shim da ka sorkar jylla ïa kaba dei ban siew hadien.
Kumta ki paidbah kiba ïoh ïa kane ka skhim ruh ki hap ban siew kum ka ram hadien habud ryngkat ka sut.
Hynrei na ka liang ka sorkar khamtam ka Seng NPP ka la kam ba kane ka san hajar tyngka kadei ka jingïarap kaba la ai da ka sorkar na ka bynta ki nongrep, khnang ba kin lah ban pynbha ne pynheh ïa ka kam rep jong ki.
Kaei kaba la pynartatien ïa ki dkhot jong ki Producers Group ka long namar ba ka BJP kadei ka Seng kaba don lang ha ka sorkar MDA ryngkat bad ka NPP bad kiwei de ki Seng.
Nalorkata ki don ruh kiba la pynpaw ka jingartatien ïa kane ka pisa ba ïoh na ka FOCUS bad bun ki la sdang ban kynnoh ba kadei ka skhim elekshon, namar ba ka jingsam ïa kane ka pisa ka long khambun tang ha ki Constituency ba la mihkhmat da ki MLA ka NPP.
Katba ha kiwei pat ki Constituency ba mihkhmat da ki MLA na kiwei pat ki Party ym pat shym la sam satia bad lada sam ruh la sam tang khyndiat khynsoit.
Shuh shuh, la kynnoh da ki dkhot ki Producers Group ba ha ka por ba sdang ka jingpynrung dkhot kam da pyrkhing haduh katta katta, hynrei katba nang slem ka la nang pyrkhing da kaba shim noh tang iwei iwei na kawei ka longïing, wat lada na kajuh ka ïing ki bun ki nongrep.
“Kane ka jingleh ka la wanrah ka jingïaknieh ban ïoh rung kyrteng ha ki Producers Group", la ong ki dkhot.
Na ka liang ki dkhot jong kine ki Group ki la kyntu ïa ka sorkar ba kadei ban pynmih da ka jingpynshai kaba thikna la kane ka pisa san hajar kadei ka ram ne ka jingïarap kaba ki dkhot jong ki Group kin ïoh.
Shillong, Nohprah 12 :Ka Dorbar Shnong Mawïong Rim, Shillong ha u kyrwoh lyngba u Secretary ka pyntip ba kan pynlong ka jingpynkhuid shnong kaba shisien shi snem ha ka 19 tarik mynta u bnai (Sngi Nyngkong) ka ban sdang naduh ka por 8 baje mynstep haduh ban da dep.
Yn pynkhuid tang ïa ki jaka paidbah ym ïa ki phyllaw ne ki compound lajong.
Kumta la kyrpad ïa baroh ki nongshong shnong kiba la kynjoh 18 snem shajrong kumjuh ïa ki trai ïing, dukan bad jaka kiba sah shabar shnong ban wan ïashim bynta lang ha katei ka sngi ha kaba kan don ruh ka jingkhang shnong.
Shillong, Nohprah 12 : Ki nongwan rung krem na kylleng ki ri ka pyrthei kiba la wan rung krem ha kane ka jylla Meghalaya naduh ka 6 tarik Naiwieng haduh ka 1 tarik Nohprah 2022 ki la lap sa kawei ka krem kaba wan ba hynniew ka jingjrong ha India kaba kyrteng ka Krem Rynjang (Ret Dung Khur) ha East Jaintia Hills namar mynta u snem la lah ban pyndep ïa ka jingrung ia kane ka krem bad jingthew jingwoh na ka 11558 m sha ka 16,328m.
Kane ka jingrung krem mynta u snem kaba la tip “ The 2022 ‘Caving in the Abode of the Clouds Expedition’ ka long kaba shongshit bha hadien ka jingpynwit jong ka khlam COVID-19 namar ki la don 19 ngut kiba wan ban ïashim bynta kiba dei na UK, Ireland, Austria, Netherlands, United States, na kiwei ki jylla ka ri India, bad ki dkhot jongka Meghalaya Adventurers’ Association (MAA).
Ka dei ruh ka jingdap 30 snem ka jingrung krem ha kane ka jylla kata 100 snem hadien ka jingwan rung ne lap ïa ka krem Siju Dobhakol ha u snem 1922.
Hashwa kane ki 9 ngut ki dkhot ba wan rung krem ki la leit shwa ban bteng ka jingrung bad jingthew jingwoh ïa ki krem kiba don ha ka shnong Jalaphet, East Jaintia Hills.
Hangne ka kynhun rung krem ka la lah ban rung 5 tylli ki krem bad 3 tylli ki dei kiba dang thymmai kiba kynthup ïa ka Krem Poh Bhang ha ka shong Poh Bhang bad Krem Mo Ryho ha ka shnong Kairang.
ïa ka krem Pohbhang la lah ban rung haduh 220 m bad Krem Mo Ryho la rung haduh 323 m.
Ka kynhun rung krem ka kham pynlut por bha ban pyndep ïa ka jingrung krem ha Muallian, East Jaintia HIlls ha kaba ki la lap ïa kawei ka Krem ba thymmai ka Krem ETB bad bteng ruh ban rung ïa ka Krem Rynjang (Ret Dung Khur bad Krem Pynnoh Um Sngad.
ïa ka krem Pynnoh Um Sngad la lah ban rung bad thew bad woh na ka 4131m ha u 2020 sha ka 5295 mynta u snem.
La lap ba ka don ka jingïasoh ka krem kaba thymmai ka Krem ETB kaba la lah ban pyndep ka jingrung sha ka 7138 m bad mynta kane ka krem Poh Um Sngad ETB ka la wan ha ka kyrdan ba 9 ka jingjrong ha India.
Ka jingrung bad thew ïa ka Krem Pynnoh Umsngad ETB bad ka Krem Rynjang ka dang ïai bteng bad ka don ka jingngeit ba kine kin sa iasnoh lang.
Kumta lada ki iasnoh lang ha kaba kut bad lada ki iasoh lang kine kin long ki krem kiba jrong tam ha India ki ban pynkheiñ noh ïa ka record jongka Krem Liat Prah-Um Im Labit kaba ïoh bat ïa kane ka nam kat haduh mynta.
Ka rukom rung krem mynta u snem ka long kaba kham eh namar kiba bun ki krem ki dei kiba hap hiar beit ha ka jingjylliew kaba 85 m nalor shaduh trai.
Lada kheiñ lang baroh ka jingrung krem mynta u snem 2022 ka la kot sha ka 13.
35 km.
Kat haduh mynta u Naiwieng 2022 ki la don haduh 1700 tylli ki krem kiba la tip bad bna ha ka jylla bad kiba la rung bad dang shu sdang ban rung ki long 1000 tylli.
Da kaba kynthup ïa kaba mynta u snem ka jingthew jingwoh ïa ki krem ha ka jylla ka la kot sha ka 531 Km baroh bad dang bun kiba dang hap ban pyndep.
Kane ka pynpaw ba ka jylla Meghalaya ka dei kawei na ki jylla ba bun ki krem ha ka pyrthei.
Kiba bun ki krem kiba la rung bad thew bad woh ha ka jylla ha kine ki 30 snem ki dei kiba la pynshoh biej da ka jingoh dur bad ohshrong ki bor mariang bad kim don ka jingïapher na kiwei ki krem kiba lalap ha kiwei ki ri ka pyrthei.
Nalor kata ki don ruh ki jingthaw kiba pher bapher kiba im hapoh kine ki krem.
Ka MAA ka ai khublei kyrpang iaka tnad Sport bad Youth Affairs jongka sorkar jylla, ka Meghalayan Age Limited kiba la ai ka jingïarap namar khlem ka jingïarap jongki ka jingrung bad jingthew jingwoh bad jingbuh jingkheiñ ïaki krem kan ym long kaba jop, pynkut ka kyrwoh ba la pyllait da u General Secretary ka MAA bah Brian D Kharpran.
Shillong, Nohprah 12: U Chief Secretary jong ka jylla u Bah DP Wahlang u la ong ba lada peit na kaei kaba mih na pule puthi bad ka jingdon ki kam na bynta kiba la pyndep jingpule kawei na ki laiñ pule kaban kham bun kiba dawa kan dei kiba pyndep ïa ka jingpule ha ki laiñ commerce.
Haba kren kum u kongsan ha ka jingplie ïa ka kamra ba dang shu pynkha thymmai jong ka Jaïaw Presbyterian Higher Secondary School, Jaïaw (JPHSS), U bah DP Wahlang u la ai jingmut ïa ka skul ba kan pylleit jingmut ban ai jingshakri ïa ki samla ha ki laiñ commerce bad marketing namar kine ki laiñ pule ki dei kiba ha ki kam kompeni ne ban seng kam lajong ki dei kiba donkam bha bad kiba ïadei ruh kat kum ka jingkwah jong ka kam ba kin trei.
“Kumba ka laiñ science ka long kaba donkam kane ka laiñ commerce lei ka long kaba donkam bha namar ki jingpule jong ki kin dei beit ha ka laiñ ka ïew ka hat bad ka die ka thied, ka seng kam lajong namar lada phi pynleit jingmut ban ai jinghikai tang ba kin ïoh kam sorkar ka long kaba la bakla lupa namar wat tang na bynta san tylli ki kam kiba lait ruh da ki bun bun hajar ngut ki samla kiba wan aplai, namarkata kaba donkam hi ka long ha ka seng kam lajong bad ban ai jinghikai ruh ïa ki samla halor kane ka bynta," u la ong.
Ha kane ka sngi u Bah DP Wahlang u la khap ribon ïa ka kamra ba dang shu dep shna bad ka jingplie ïa u maw sahkynmaw jong ka jingïoh kamra klas ba thymmai kane ka skul ha ka jingsynran lang u Rev WC Khongwir, Rev D Sun, u Principal ka skul u Babu S Mawblei ha ryngkat ka jingïadonlang ruh ki nonghikai, ki samla pule bad ki nongshah khot sngewbha.
Shillong, Nohprah 12 : Ka khlieh duh ne ka Chairperson jongka All India Trinamool Congress (AITC) ka Mamata Banerjee mynta ka sngi ka la wan poi ha kane ka nongbah Shillong bad ka long ka sien ba nyngkong eh ba ka la wan ban ïuhkjat ha kane ka nongbah shwa ka election MLA 2023.
La pdiang sngewbha ïa ka da ki nongkyrshan ka AITC ha ka por ba ka wan poi ha kad liengsuiñ ha Umroi ha ryngkat ka ksing ka dhah.
La synran ïa ka da u General Secretary ka AITC u Abhishek Banerjee uba la wan ïuh kjat mynta la lai sien lai wan sha kane ka jylla.
Ha kine ki ar sngi ba kan don ha kane ka nongbah kan leit sha ki prokram bapher bapher ha ka jingsynran lang ki nongïalam ka AITC ha ka jylla ba kynthup naduh u Dr Mukul Sangma, Myntri Rangbah ba rim ka jylla, u President bad Lamphang ba rim ka jylla u bah Charles Pyngrope bad kiwei kiwei ki nongïalam.
Ha ka 13 tarik kan don ka prokram ban ïa kynduh bad ïamir jingmut bad ki nongïalam, nongtrei ka party ha Soso Tham Auditorium, State Central Library.
