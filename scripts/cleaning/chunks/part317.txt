U la pyntip ruh ba u heh ka IOA u (L) RK Sachetti, Chairman, barim ka GTCC Committee na ka bynta ka jylla Meghalaya, u la wan iuh kjat ha Shillong ha u bnai Kyllalyngkot 2020, hynrei sngewsih ba u la khlad kyndit ha u bnai Jymmang 2021, bad haduh kine ki sngi na ka liang jong ka IOA ym shym pat la ïoh jingtip mano ban wan mihkhmat na ka IOA ban ïa syllok ban khmih ïa ki kam bad ban ïakynduh bad ka MSOA bad ka sorkar jylla ha ka ba ïadei bad ka National Games.
U President ka IOA u la ong ba ki nongkitkam ba thymmai ki dang shu shimti ïa ka kam jong ka Indian Olympic Association bad hadien ka jingkhmih bniah ïa ki kam kin sa pynlong ïa ka jingïakren bad ka Meghalaya State Olympic Association ban ïa kren halor u snem na ka bynta  National Games hapoh jylla Meghalaya.
Ha shwa kane ka meeting ka President jong ka IOA hapoh kamra treikam jong ka, na ka liang ka MSOA ki la ïashim bynta ha ka special Annual General Meeting(SAGM) kaba la pynïaid da ka Drn PT Usha, ha kaba la ïa kren halor kiba bun ki kam ka IOA SAGM bad la ïoh ruh ïa ka kaiphod na u Amitabh Sharma, Executive Council Member bas Chairman, GTCC – 37th National Games, Indian Olympic Association, uba la pyntip ba ka jingwan jingïalang jong u dang shen sha Goa bad ki jingïakynduh bad ki heh Sorkar ka long kaba sngewshngaiñ namar ka Sorkar Jylla ka la kren skhem bad rai ban pynlong ïa ka National Games kaba 37 mynta u snem ha Goa ha u taiew ba khatduh jong u bnai Risaw 2023.
Ka jingkren ha por ba plie ïa ka SAGM, ka President IOA ka la khot ïa baroh ba ki dei ban ïatylli na ka bynta ka jingmyntoi jong ki nongïalehkai sports kum shibynta ban lah ban poi sha ka thong jong u Narendra Modi, Myntri Rangbah duh ka ri uba la pynbna ba ka Ri India ka dei ban trei shitom ban kylla long kata ka ri kaba radbah ha ka kam ïalehkai (sports super power) ha u snem 2036.
Ha kine ki 70 snem tam ka jingïoh laitluid ka India bad 50 snem ka jingïoh ïa ka jylla Meghalaya, ki sorkar bapher bapher ki wan bad ki leit ba ïalam ki seng saiñ pyrthei bapher bapher.
Man ka por ba ki ïoh ban ïalam ban bat ïa ka bor synshar ïa ka sorkar ha ka ri bad ka jylla, ki pynmih ki thaw ïa ki skhim pynroi bad ki projek bapher bapher na bynta ka roi ka par jong ki paidbah naduh ki skhim shimet, ki skhim kynhun, ki skhim shnong, ki skhim ba lai phew jait bad kumjuh ki projek baheh bad barit kum ki surok, ka koit ka khiah, ka pule puthi bad skhim ïa ki karkhana, bad bun kiwei pat bym lah ñiew shuh.
Dang shen, u myntri khynnah ka sorkar India u John Barla u la kam ba ka sorkar jylla kam ju pyntreikam bha ïa ki skhim ka sorkar pdeng wat kiba ïadei kyrpang ïa ki ritpaid ruh.
Ka jingkren jong u myntri ka lah ban don ka jingshisha namar ba hangne ha jylla ka BJP kam dei ka party kaba khlaiñ kumba long sha kiwei ki jaka.
Lada ka sorkar pdeng ka shem ba ki sorkar jylla kim kitkhia ban pyntreikam ïa ki skhim jongka, kiba la pyntrei na ka bynta ka jingmyntoi ki paidbah, ka la dei ban ai jingsneng ki sorkar jylla kin sngewthuh.
La ju ïohi ba ka sorkar jylla ka ju leit pan jingïarap man ka por sha ka sorkar India haba donkam ban pyntrei ïa kano kano ka skhim ne haba ka donkam ban shna surok, ban shna skul, ban shna hospital, bad kiwei ki jingdonkam.
Hynrei ha kajuh ka por, ka la mih ka jingkylli balei pat, ka sorkar jylla kam ju pyntreikam thikna ïa ki skhim ka sorkar pdeng kiba la pynbiang nadong shadong ïa ka pisa, ïa ki jingdonkam baroh.
Ka jingtreikam ki skhim jong ka sorkar pdeng, ka kham paw kham poi sha ki nongkyndong ha kine ki snem naduh ba la wan ka sorkar ba ïalam u Narendra Modi ka BJP.
Ki nongkyndong naduh ki bym nang ban thoh ban tar ruh, ki tip ïa u Modi kum u Myntri Rangbahduh ka ri bad ki skhim shna ïing kum ka PMAY, ka skhim bai bam tymmen, ka skhim khaw, ka skhim rep bad kiwei ki poi sha ki nongkyndong.
Kumba ju ïohi bunsien haba ka sorkar ka pyntreikam ne pyllait ïa kano kano ka skhim ka jingïashongshit ka bym lah shuh ban ong hynrei tang hadien katto katne por, kata ka skhim ka jah bad ym tip mano ba ïoh jingmyntoi, katno ka ai jingmyntoi, kumno ka la treikam.
Kane ka jingbym don ka met ban buddien, ban pynïaid ka la long ka jingbijai ei ia ka pisa u paidbah da ki lak klur tyngka.
Tang ka ophis na Block kam lah ban buddien ïa kane, tang ka DC ophis kam lah ban buddien ïa ki jingpyntreikam ia ki skhim, hynrei ka donkam ïa ka jingbuddien kaba thikna kaba paka ban kan ai jingmyntoi shisha ïa kiba dei hok, ba kan poi thikna bad kan long kaba larkam.
Kumta, la donkam ïa ka sorkar India kumba ka ju thung ïa ka Third Party ne ka kynhun balai ban bishar, ban pynshong dor ïa kano kano ka kam kaba pyntrei, ka la donkam ruh ba kan thung ïa ka Third Party ba kan buddien, ba kan pynshong dor, bad ba kan peitngor haduh katno ki skhim (welfare schemes) ka sorkar pdeng kila long kiba ai jingmyntoi shisha ïa ki paidbah kiba dei hok shaduh kyndong kynshrot.
U President ka UDP uba dei ruh u MLA ka Mairang u bah Metbah Lyngdoh u la ong ba lada ka Mairang konstiwensi ka synshar ka pisa, kata ka dei ka jingsdang ka jingjot.
Haba kren ha ka jingialang ha Manai ha kane ka Sngi Saitjain u bah Metbah u la ong, “Lada ka Mairang ka la donkam noh da ka pisa ban synshar, kata ka dei ka jingsdang jong ka jingjot ha ka konstitwensi ha baroh kawei.
Nga ieh noh ha phi".
U la bynrap, “Na ka liang jong nga, ngan da ngan ker ïaphi lada wan ka bor pisa katto katne ruh, ngan don ryngkat bad phi, ban ym ailad ïa ka bor jong ka pisa".
U la ong ba ha kane ka elekshon ba dang shu dep shen, ka jingioh vote ka UDP ka la kiew sha ka 8 hajar shiteng na kaba mynshwa bad kane ka wan lyngba ka jingtrei shitom jong baroh.
U President ka UDP u la ong ba naduh 2008, u sngew skhem ban ïakhun ïa ka elekshon bad kaba nyngkong ka long ba lada u don ka jingartatien ki paidbah ruh ki artatien.
Ha kine ki saw tylli ki elekshon, um dei ba kwah rhah ïa ka bor, kam dei ba u kwah ban kamai na kane ka kam, kam dei ba u kwah kum ka jingbishni iano iano ruh bad kam dei ia kano kano hynrei ka shong ha kaei kaba u Blei ia ka bynta.
“Shwa ban shim ia ka rai ha 2008 ban iakhun elekshon, kam shym la pynkohnguh ia nga wut wut hynrei nga ap kumba 2 bnai shwa ban shim ia ka rai, ban don ka rukom sngewthuh kaba kham shai ba ka dei ne em ka bynta kaba dei ban wan sha nga bad lada kam long nga, ngeit skhem ba ngan ym rai ha kata ka por", u la ong.
U la ong ruh ba um kwah ban kren pyrshah ne ban bein iano iano hynrei ka Mairang ka donkam ia kaei kaba ki nongialam ban shah shkor.
Ha kine ki saw tylli ki elekshon, la mad ia ki result elekshon kiba pher bapher bad ha ki elekshon kiban wan kin khampher.
“Ha ka elekshon MDC 2019 ngi la mad ia ka jingshah rem bad ngi la mad ia ka jingjop.
Ngam tip kaei kaba phi sngewthuh ia ka jingshah rem ha 2019", u la ong.
U la ong ba ka 2019 ka long ka jinghikai ba dei ban wad ia ka daw ka jingshah rem.
Halor kane ka elekshon ba dang shu dep, u la ong, “Ngi dei ban pyrkhat ia kane ka jingtam 155 vote, hato ka dei ka jingtheh umpjah ne ka jingai mynsiem iaphi.
Nga sngew kum u nongialam ba kane kam dei ka jingtheh umpjah hynrei kan ai mynsiem ba ngin trei ar shah lai shah.
Ka jingjop kan ym wan khlem ka jingtrei shitom", u la bynrap.
Ki paidbah ka shnong Umthlong ka Dong Lummawnei, ha ka 10 tarik Kyllalyngkot kila sngew kmen ban ïoh ïa ka surok dewbilat kaba la pynshna na ka bhah u MDC u Bah Teiborlang Pathaw, hadien ba kila bam pum pum la bun snem mynta.
Ïa kane ka surok dewbilat kaba jrong kumba 3 km eiei, la mang na ka bhah u MDC kumba 17 lak eiei kynthup kaba u la ïarap ha ka por bym pat long MDC.
Haba kren ha kane ka jingplie ïa kane ka surok, u Bah Teiborlang u la ong ba lada u Blei u ibit bad ki paidbah ki jied ïa u ban long u MLA ka Mawlai ha 2023, un ïakhun tyngeh ban pynkhreh ïa ka jingtyrwa sha ka sorkar jylla ban shna surok 30 Km ha baroh ban pynïasoh da ka surok ïa ka Mawlai baroh kawei.
“Kum u riew shimet nga la ïadon bynta ban noh synñiang naduh bym long MDC.
Hadien ba la jop kum u MDC nga la wanrah ka skhim ban bteng ban shna ïa ka surok shnong ryngkat ka jingïatreilang ka Balang, bad ka shnong", la ong u Bah Teiborlang.
U la ong ba ka Mawlai ka donkam shibun ki surok bad mynta kum u MDC u la shim ban pyntreikam tang ïa kiba kham donkam kyrkieh, ym ba pynhun ïano ïano.
“Don ki shnong ba ki paidbah ki la angnud la 20-30 snem hynrei nga khlem pynhun ïano ïano, nga pyndep", u la ong.
Khnang ba ka sorkar kan kham shim khia, u Bah Teibor u la ong ba haba u leit ban ïakynduh ïa ki myntri sorkar, ki ophisar, u ju ïalam lang ïa ki nongkitkam shnong namar ba lada leit hi marwei ka shu sahkut bad kam don ka jingshim khia na ka sorkar.
“Lada u Blei u ibit ban poi sha ka thong ban long MLA, ngan buh ka jingtyrwa 30 Km ki surok ban pynpoi surok sha ki shnong ha Mawlai baroh kawei, ngan leit rah ïa ka jingtyrwa sha ka sorkar ba kan pynlong kam ïa ka surok", la ong u Bah Teibor.
Ha kane ka sngi, la sakhi lang u Rangbah Shnong Bah Tyllilang Mylliemumlong, ki nongïalam Balang Presbyterian bad ki longkmie ki samla ka shnong.
Ka long kaei kaei kaba sngewsynei ïa kawei ka longïing kaba la julor ei ha ka jingbam duh jong ka ding kaba la klang bha ha ka step jong ka 10 tarik Kyllalyngkot ha Mawlai Umjaiur, Block 5 Mawthohrew ha ka por kumba 9 baje eiei mynstep.
Kaba sngewphylla namar ka jingda bad jingsumar U Blei nongbuh nongthaw kam shym la don kano kano ka jingjia kaba sngewsih bad baroh 5 kynrad kiba sah wai ha katei ka ïing naduh khunlung khynnah bad rangbah ki la lait na katei ka ding kaba la klang bha.
Ha ka jinghiar jong u nonglum khubor la ïohi tang ïa kaba sah na ka jingbam ka ding kaba la ïoh pynjulor lut ha kaba ki khaw ki jaiñ ki nep, ki jingdonkam ha ïing, ka jingthiah, ki TV bad kiwei kiwei baroh ki la ingkhong lut bad kylla dpei ha ka jingbam shngiam jong ka ding.
Haba pyrshang ban kylli, u khun jong ka trai ïing Bah Dines Nonglang uba long uwei na kiba shong wai lang bad ka ïing ka sem jong u ha katei ka ïing, u la ong ba ka jingsdang jong ka ding ka dei namar ka jingbthei jong u meter ilektrik bad namar ba ki buh ïa ka synduk thep jaiñ ha syndah bad utei u meter ka la lah ban long ka daw bah ba pynïoh jaka ïa ka ding ban kem.
Kawei na kiba shong wai ha katei ka ïing ka Kong Imanosha Ryndem ka la ong ba ka don ïa ki khun rit ha ïing bad ïalade ka la leit bylla die sha ha ïew naduh mynstep bad hamar ba ïoh jingtip ba ka ïing sah jong ki ka la pluh ding, ka la lamwir bad wan phai kyrkieh namar ba khuslai ïa ki khun rit, “Nga sngewnguh ïa U Blei ba ki khun jong nga ki dang lait na kane ka jingjia kaba shyrkhei", ka la ong.
Ha katei ka jingjia kaba sngewsih, la wan ban ai mynsiem bad noh jingïarap da ki katto katne tylli ki kynhun katba lah ei kum ka jingkyrshan bad ka jingsngewlem ïa katei ka jingjia.
Ka Working President ka Deborah Marak, ha ka 10 tarik Kyllalyngkot ka la pyntip ba shen ki nongïalam jong ka All India Congress Committee (AICC) kin sa wan sha ka jylla Meghalaya ban shim rai khadduh halor ka thup kyrteng jong ki kyrtong ban ïakhun ïa ka elekshon 2023.
Haba kren sha ki lad pathai khubor ka Deborah ka la ong ba ha ka 14  lane 15  tarik u Kyllalyngkot ki nongïalam ka AICC kin wan sha Shillong ban shim rai khadduh ïa ka thup kyrteng jong ki kyrteng ki ban ïa khun ïa ka election 2023.
Lah ban kdew hangne, ka Congress ka la dep ban pynbna ïa ka thup kyrteng jong ki 40 ngut ki kyrtong ki ban ïa khun ïa ka election 2023.
“Ïa ki kyrteng ym sa shim rai khudduh bad ïa ki tiket yn sa aiti tang hadien ba la ïoh jingbit na ki bor ba halor na ka party," la ong ka Marak.
Ka la ong ruh ka Congress ka dei ka party ka ba la rim tam ha ka jylla hynrei mynta ka kynti kan sa shim ïa ki buit thymmai ban pynthikna ïa ka jingjop ha ka elekshon 2023.
Ka la bynrap, “Ka Congress ka la long ka ba pynkhreh bad ngin dang ïaid trei shitom shuh shuh, ngin sa ïakhun na baroh 24 ngut na Rilum Garo, bad nga kyrmen ba ngin sa leh bah ha kane ka election 2023".
Haba kylli ka la ong, “ka Congress mynta ka don da ki kyrtong kiba thymmai suda hynrei ki dei kiba la biang la bit bha ban long kum ki nongmihkhmat kiba lah ban wanrah ïa ka jingkylla ha ka jylla".
U Symbud Myntri Rangbah ka jylla u Bah Prestone Tyngsong ha ka 9 tarik Kyllalyngkot u la ïakynduh ïa ki Pastor bad ki Tymmen Basan jong ka Balang Presbyterian Sakwang, South West Khasi Hills District kum shi bynta ka jingpynkhreh ïa ka jingïaseng K.
J.
P Synod Sepngi kaban sa long ha u snem 2025 ha Sakwang.
Ha kane ka jingïakynduh, u Bah Prestone u la pynbna ban ai kumba T.
7 klur tam na ka bynta ka 3 Km tam bad ïa kane ka skhim shen yn sa pynmih noh ïa ka mang tyngka ban khot ïa ka tender ha kine ki bnai ban sa wan jong u snem 2023 ynda la dep ka Elekshon ha ka jylla Meghalaya, khnang ba shwa ban long ka jingïaseng KJP Synod ha u snem 2025, yn pyndep noh ïa ka surok.
U la kyrpad ïa ki nongïalam jong ka Balang Presbyterian ba kim dei shuh ban khuslai nangne shakhmat bad ki dei ban ïathiah suk jai mynmiet na ka bynta ka jingdonkam ïa ka surok.
Ha kane ka sngi la ïoh ka jingïalang ba lyngkot ba la pynïaid da u Pastor B.
K.
Syiemlieh ha ka jingdon lang u Bah H.
S.
Diengdoh uba dei u kyrtong ka NPP na Mawkyrwat, u TBn B.
Wartde ryngkat ki rangbah shnong, ki dkhot jong ka Balang Presbyterian Sakwang, ki Pastor bad ki Tymmen Basan bad ki paidbah kiba la wan sakhi lang ha kane ka sngi.
Ki nongïalam jong ka Congress ha ka 10 tarik Kyllalyngkot ki la pdiang ïa u khun ksiew jong u Myntri barim ka sorkar jylla u Clement Marak, u Reynold Marak, u ba la pynïasoh ïalade sha kane ka party.
Ïa u Reynold Marak la pdiang da ka Kong Wansuk Syiem ka MP barim ka  Rajya Sabha bad ka Working President ka MPCC ka Deborah Marak ha ka jingïalang ba la pynlong ha ophis jong ka Congress ha kane ka sngi.
U Reynold Marak u dei u khun ksiew jong u Clement Marak u myntri barim bad un sa aireng ïa ka elekshon 2023 na Selsella konstitwensi na ka Congress.
Haba kren bad ki lad pathai khubor u Marak u la ong, “Nga dap da ka jingkmen ban don ha ka party kaba la rim bad nga jied ïa kane ka party namar u mama jong nga u dei u MLA ka Congress na Selsella Konstitwensi".
Ka Deborah haba kren ha kane ka sngi ka la pynpaw ïa ka jingsngewkmen ïa ka jingpynïasoh u Marak sha kane ka party bad ka la ong, “U Reynold um dei u ba dang thymmai ha ka party, u dei u khun ksiew jong u myntri barim jong ka sorkar jylla bad yn sa ïakhun ïa ka elekshon 2023 na Selsella konstitwensi".
Ka jylla Meghalaya ka dei kaba rit, kaba dang suk ban leit ban wan na kiwei ki district sha sor Shillong, kaba dei ka jaka treikam baheh duh ha ka jylla lait noh na Garo Hills hynrei lada ka biang ka leit ka wan, ka surok, ka metro, ne ka rel, ka liengsuiñ kumba long sha kiwei ki jaka, kam dei kaba jngai khamtam ha kane ka juk mynta.
Dang shen ka sorkar Assam ka la pynduh noh ïa saw tylli ki district na ka 35 sha ka 31 tylli khnang ban pynduna ïa ka jingpynlut phut, ki jinglut bym donkam eiei, ki bym ïahap ban pynïaid ïa ki kam sorkar.
Ha ka jingshisha lada ïanujor ïa ka Assam bad ka Meghalaya ha ki kam pynroi, ka Meghalaya ka dang sha trai duh.
Katba ha kane ka jylla Meghalaya, ka jylla kaba rit kam don jingeh ban pyntyllun ïa ki kam pynroi hynrei ka jingsuki ka dei namar ba ki nongsynshar ki bym tip lait noh tang ïa ka phyllaw lajong jongki.
Lada ïanujor ïa ka jingheh ka Meghalaya bad ka ri Israel ka la jan ïaryngkat.
Lada khlaiñ ki kam pynroi sha nongkyndong ka biang ka leit ka wan, ka koit ka khiah, ka pule puthi, ka kamai kajih, ym donkam ban thaw ïa kita ki district, ki sub-division.
Haduh mynta ka jylla Meghalaya ka la don 11 tylli ki district bad sa ka Sohra kan mih sa 12 tylli ki district ha kaba ka jingheh ka jylla ka long 24 hajar sq km bad lada her da ka hilikopter na Rilum Garo sha Khasi Hills, ka shim por tang hapoh shi kynta.
U Myntri Rangbah u plie maw nongrim mynstep ha Garo Hills, u wan plie sa shiteng sngi sha Khasi Hills bad kumta ter ter.
Ka jingïakwah ka jingpyrkhat ban plie maw nongrim, ban thaw Block, ban thaw district, ban thaw Division tang ha ka por elekshon ka dei ka kam tamasa suda, ka bym don jingmut satia.
Ha jaka ba ka sorkar kan thaw ïa kine, ka dei ban pynbha ïa ki surok kiba biang, ki lad jingsumar kiba biang, ki lad pule puthi kiba biang, ki lad kamai kajih kiba biang hynrei kam don jingmut ban leit trei sha kita ki district thymmai, ïa ki Block, ki Division haba tang ka surok ban ïaid ruh kam long bha, ka internet ruh kam don, ka network mobile ruh kam long, ka koit ka khiah ruh kaba lyngkrang, ka pule puthi ruh kaba syrtok, ka kamai kajih ruh kaba tyrkhong, bad kam don kano kano ka lad.
Uei ne mano uba sngew juh ban leit trei sha district thymmai, sha Block sha ki jaka sumar haba kiei kiei ki jingdonkam kim don satia.
Na ki district thymmai, ki civil sub-division kiba la thaw mynshwa, ha ka por jong u Dr.
Mukul Sangma katno tylli kiba la treikam shisha kum ki district, kiba bun ki shu thung tang ka nam Deputy Commissioner hynrei ki kam ki dang trei tang kum ki Block, ki Civil Sub-Division bad kumta ter ter.
Ka jingpynbna, ka jingbuh maw nongrim tang ha ka por elekshon kam donkam jingmut satia, bad ka la dei ka por ba ki myntri sorkar kim dei shuh ban buh mawnongrim shi snem shwa ka elekshon bad lada donkam, dei ban plie maw nongrim u rangbah shnong, u ophisar, ne kino kino ki riew rangbah namar ba ka pisa sorkar ka dei ka pisa jong u paidbah, ym jong kita kiba don ha ka bor.
Ar ngut ki khynnah ki dang jah ha ka jingpluh ding ha Them Mawbah ha ka miet jong ka 10 tarik Kyllalyngkot hadien ba san tylli ki ïing kila kem ding bad la suba jur ba ka lah ban dei na ka jingbthei ka tyndong lyer shet (LPG) kaba la pyllong ban kem ding ki ïing ha katei ka jaka.
U SP ka East Khasi Hills u Raghavendra Kumar u la ïathuh ba hadien ba la pynlip ïa ka ding, la phah ïa ki stad Forensic ban eksamin ïa ki jnit ki jnat ha kaba 2 ngut ki khynnah ki dang jah.
U MLA ka Mawhati uba la pynkhreh ban ïakhun ïa ka elekshon MLA 2023 na Nongkrem u Bah Dasakhiat Lamare ha ka 10 tarik Kyllalyngkot u la aiti ïa ka kali kit ñiut sha ka Dorbar Shnong Smit, khnang ban pynkhuid ïa ki jaboh ki jabaiñ khamtam na ki ïew ki hat.
Ïa kane ka kali la aiti ha ka dorbar shnong haka jingdonlang u Sordar ka Smit, u Syiem ka Hima Khyrim ba la sakhi lang ki paidbah nongshong shnong ka Smit bad kumjuh u kpa jong u Bah Dasakhiat, u Bah Ngaitlang Dhar, ka kmie jong u bad kiwei kaba la long ha madan Smit.
Haba kren ha kane ka sngi, u Bah Dasakhiat u la ong ba u sngew kmen ba u la lah ban ai jingïarap ïa ka dorbar shnong Smit watla ka dei ka jingsdang.
“U ba kmen tam mynta ka sngi dei ma nga uba la ïoh ban ai ïa kane ka jingïarap, watla ka pyrthei ka kren kumno kumno ruh kampher haba ïoh ïa ka lad ban ïarap ïa ki para briew", la ong u Bah Dasakhiat.
U la ong ba ki don shibun kiba la kren bym lah shuh ban batai, ki jingkynthoh ïa u khamtam ka jingpyndonkam ïa ka ktien heh spah.
“Ngam tip na kaei ka daw ba haduh ba nga ïoh ïa ka lad ban thied ïa kane ka kali, ka dei na ka spah hynrei kam dei ka spah kaba tuh, kaba bam na kiwei, kam dei kaba khrong nangno nangno, hynrei ka dei ka spah kaba U Blei ula kyrkhu kyrpang ïa ka longïing jong nga", la ong u Bah Dasakhiat.
U la ong ba kiba bun bah ki longïing longsem kiba shem jynjar, kiba u la ïarap katba lah ka bor kum u nongïaleh hynrei kane kam dei kaba u sngew sarong sngew heh hynrei u sngew ba ka dei ka jingsngew jong u ban ïarap haba u don ka lad kaba plie U Blei trai kynrad.
“Haba don uba wan ud lada u dei nangno nangno ruh, ngam lah ban set ïa ki shkor, ban khaprip ki khmat jong nga khlem ïarap katba lah", la ong u Bah Dasakhiat.
Hynrei kampher namar ba hapdeng ka jingleh bha, ki don kiba kynthoh, kiba sakhi lamler ruh “Ki don kiba ong ba mynta u snem ka jingïaleh ka dei hapdeng uba don pisa bad u bym don pisa.
Hooid, ka pisa ka dei kaba donkam ha ka jingim jong ngi hynrei ban ong ba ka jingïaleh hapdeng u bym don pisa bad uba don, ka dei ka jingkren bym lah ban pdiang".
U la bynrap, “Ngin ïapeit, ka jingïaleh uba don pisa bad uba don ka mynsiem ban ïarap, ka pher bad uba don ka pisa bad u bymdon ka mynsiem ban ïarap.
Ngim lah ban pynlong ïaryngkat ïa u heh baroh ba u dei u juh, wat kata ka spah kam dei kaba shu tuh shu bam hynrei ka dei kaba kyrkhu U Blei na ka jingtrei shitom".
U la ong ba haba u ïarap ïa u briew shano shano ne kano kano ka longïing, ka dei ka jingpyrshang jong u ban sam lem ïa kaba U Blei u ai ka jingkyrkhu ïa ka longïing jong u.
“Hato haba leh kumta ban ïarap ïa kiba donkam, nga leh bakla mo, haba nga leh ïa kita, phin pynkem ïa nga, nga bakla mo?", u la buh jingkylli.
U la ong ba ka dei ka spah mynsiem ruh kaba U Blei u la ai kaba u la lah ban kner lem ïa ka jingïarap sha kiba donkam.
U la ong ba ha kine ki sngi, don kiba pynsngewthuh bakla lyngba kita ki riew stad, ki riew nang.
“Lada duk ruh shah ibeiñ, lada ïoh ruh shah ibeiñ, lada ïarap ruh shan kren beiñ, lada ym ïarap ruh shah kren beiñ.
Hynrei ki jingkren kim lah ban khang lad namar ba ka dei ka jingkwah ka mynsiem jong nga ban ïarap", la ong u Bah Dasakhiat.
U la kynthah ïa kiwei ba lehse, kin sa don ki ban kynnoh ba u la pynbiej sa ka kali kit ñiut khlem pep kin sa ong beit hynrei ka shong ha u paidbah ban bishar namar ba u khlem wan da kano kano ka jingsniew.
“Ki ong ba hana u Dasakhiat u leit thied ïa ka vote ka Nongkrem, phi tip haba ong thied ïano ïano, phi rah sha ïing ïa kata ka mar, don kiba ong ba phi pynryngkat bor bad ki blang ki masi, hynrei ki blang ki masi haba phi thied, phi rah sha ïing hynrei ïa ki nong Smit, nong-Umphrup, nong-Mawthoh haba nga ïarap nga ïoh seh ban rah ïaphi sha ïing, ngam ïoh ban rah sha ïing.
Ngam mut ban thied ïano ïano, ngam ju ong ïa u paidbah ban ong ba namar ba nga ïarap, ïarap beit mo ïa nga.
Nga tip mano mano ym don ka hok ban pyntieng ban pynbor, ka shong beit ha u paidbah ban jied haba u rung ha kyndong ban ñoin ïa ka vote", u la ong.
U la ong ba ki don kiba ong ba u nongïaleh elekshon tang uba don pisa bad u sngew ïahap ïa kata hynrei lada ïoh ïa u nongïaleh uba don pisa bad uba don ka mynsiem ban ïarap, ka la kham plus point shuh bad um kwah ban kdew ïano ïano ne kynnoh ïano ïano ne ban wanrah ka jingsngewthuh bakla.
“Kaba ai suk mynsiem ka bynta ka dei jong u paidbah ban bishar, nga wan ban ïaleh elekshon ym na bynta kano kano ka jingthmu da kumwei ban ïoh jingmyntoi, namar ïa nga, ïa ka ïing U Blei u la kyrkhu ïa nga, ym ba sngew sarong hynrei ka dei ka kamram kaba nga dei ban shim ban ïarap kylliang para briew kum ka jingsiew kylla ïa kaei kaba U Blei u la kyrkhu", u la ong.
Shwa ïa kane, la ïoh ruh ïa ka jingkren na u Sordar Smit, u Paiem Balajied Syiem ka Hima Khyriem bad kiwei.
Ka sienjam ban seng ïa ki kam ki jam ka ba donkam tam hakum kine ki por ba duna ki kam sorkar, bad lada kane ka kam kan long artad kum ka wei ka lad ban ïarap ïa ka mei mariang katno ka long ka ba sngewtynnad ban wanrah ïa kane ka khubor.
Ki kynhun jong umynta ka taïew ka la hiar sha ka shnong Phlang Mawsyrpat ka ba don ha Mawsynram Konstitwensi, ban ïakynduh ïa ki nongïalam bad ki dkhot jong ka Lamlynti Border Farm Society kaba la ai kam ïa ki 11 ngut ki samla ha kane ka thaiñ.
Ïa ka Lamlynti Border Farm Society la seng ha u snem 2009, ka dei ka society ka ba ïarap ban pynïaid ïew ïa ki marrep,  ki ba kynthup ïa ki slatyrpat bad kiwei kiwei hynrei ka jingïakynduh jong ka kynhun uka long ban sakhi ïa ka rukom shna pliang da ka dopkwai.
Haba ïakren bad u Bah Embhah Rymbai u President ka Lamlynti Border Farm Society, u la ïathuh ba la seng ïa kane ka society na duh u snem 2009 bad ka jingsdang ban shna pliang da ka dopkwai ka la long mynat la shisnem.
“Ha ka por ba la pyntreikam ïa ka jingpakhang, baroh kawei ka jylla na ka daw ka jingwan ka khlam Covid-19, nga la ïoh ban leit sha ki thain war bad shem ba ki briew ki bret kai ïa ki dopwai, ki ba hap kai bad kumta nga la pyrkhat ban shim ïa ka sienjam ban pynwandur ïa kine ki dopwai sha ki pliang" u la ong u Bah Embhah Rymbai.
U la bynrap shuh shuh “Hadien kane u la ïakren haing ha sem ban seng ïa kane ka kam , bad da ka jingïarap na ing na sem ban bei pisa na ka bynta ban thied ïa ka machine ban sain pliang ïa kine ki dopkwai bad ïa ki dopwai la thied na ki thain Riwar ha ka dor T.
2 tyngka kawei bad nga la ïaid shakhmat ban sdang ai kine ki kam".
U Bah Embhah u la ong ruh ba hapdeng ka shisnem ba la sdang ai kane ka kam, ka don ka jingïohi ba kane ka kam kan dang lah ban kiew shaphrang, bad lada ka sorkar kan ai ka kti ka diang ka kti ka mon ban dang kyntiew ïa kane ka kam.
Ïa kine ki pliang dopwai ka society ka ju pynïaid ïew ha ka Shillong ha ka dor ka ba long ka dor kan long T.
190 ki pliang rit  ki ba don 25 tylli bad T.
180 ki  pliang baheh ki ba don 20 tylli.
U la buh ruh ka jingkyrpat ba kin ïarap ban thied ïa kine da ka ba phone ïa u number 84180252 bad  kyrpat ruh ïa ka sorkar ban phai ki khmat ban ïarap ban ïarap ban pynïaid ïew ïa kine.
Haba phai sha ka bynta ban kdew ïa ka jingïarap ïa ka mei mariang ngi lah ban sakhi ïa ki pliang kum kine ba la shna da ki kot lane ki plastic ,ki ba ymda la dep ban pyndonkam katno ka long ka ba eh ban  pynkhuid ïa ki.
Hynrei kane ka pliang dopwai ka dei ka ba suk ban pynkhuid namar ymda la dep ban pyndonkam lah ban shu thang bad pyndonkam kum ka sboh na ka bynat ki jingthung jingtep.
U la pynpaw ruh, ba kum ka society ka dang shem ka jingeh ban pynïaid ïew ïa ki ne bad u la pyrshang ruh ban pynïaid ïew lyngba  ki tnad sorkar bapher bapher bad register hynrei haduh mynta kam pat lah bad ka Society ka dang ïaid shakhmat ban  pynïaid ïew hi kat ba lah.
Ka Sorkar Meghalaya hadien ka jingai jingmut jong ka Civil Services Board ïa ka tnad pulit, ka la pynkynriah kam ïa kiba bun ki heh pulit jong ka jylla ba kin nang lah ban ai ïa ka jingshakri kaba kham bha ïa ki paidbah.
Ïa kane ka jingpynkynriah kam ïa ki heh pulit la pynbna paidbah hadien ba u Lat ka Meghalaya u la ai ïa ka jingmynjur jong u ïa ki kyrteng ba la phah da ka Sorkar jylla.
Kine ki jingpynkynriah kam ki long –U Dr.
Raghavendra Kumar M.
G, IPS, Commandant, 4 MLP Batallion, Sohplan la pynkynriah bad thung kum u Superintendent of Police, East Khasi Hills, Shillong ha ka jaka jong u Bah Sylvester Nongtnger, IPS.
U Bah Sylvester Nongtnger, IPS, Superintendent of Police East Khasi Hills, Shillong u la shah pynkynriah bad shah thung noh kum u Superintendent of Police, F&ES, Shillong ha ka jaka jong u Spill Thamar, MPS.
U Bah Herbert G.
Lyngdoh, IPS, Superintendent of Police, West Khasi Hills, Nongstoiñ u la shah pynkynriah bad shah thung kum u Superintendent of Police, Anti- loliation Directorate, Meghalaya, Shillong ban pyndap ïa katei ka kam kaba thylli.
U Bah Vivek Syiem, IPS, Superintendent of Police (City), Shillong u la shah pynkynriah bad shah thung kum u Assistant Inspector General of Police (L&D), Meghalaya, Shillong ban pyndap ïa katei ka kam kaba thylli.
U Bah Nangkiew K.
Syiem, IPS, Chief Security Officer, MEPDCI, Meghalaya, Shillong u la shah pynkynriah bad shah thung kum u Assistant Inspector General of Police (R), Meghalaya, Shillong ha ka jaka jong u Darwin M.
Sangma, MPS.
U Darwin M.
Sangron, MPS, Assistant Inspector General of Police (R), Meghalaya, Shillong u la shah pynkynriah bad shah thung kum u Superintendent of Police, West Khasi Hills District, Nongstoiñ ha ka jaka jong u Bah  Herbert G.
Lyngdoh, IPS.
Ïa u Spill Thamar, MPS, Superintendent of Police, F&ES, Shillong u la shah pynkynriah bad shah thung kum u Chief Security Officer, MePDCL Meghalaya, Shillong ha ka jaka jong u Bah Nangkiew K Siem, IPS.
U Ringring TG Momin, MPS, Superintendent of Police, Anti-Infiltration Directorate, Tura u la shah pynkynriah bad shah thung kum u Superintendent of Police (City), Meghalaya, Shillong ha ka jaka jong u BahVivek Syiem, IPS.
U Pherbak Singh Marwein, MPS, Assistant Commandant, 1 MLP Bn.
Mawiong u la shah pynkynriah bad shah thung kum  Sub-Divisional Police Officer, Mawshynrut, West Khasi Hills ban pyndap ïa katei ka kam kaba thylli.
U Bah Pynhunlang Manik Syiem, MPS, Deputy Superintendent of Police (Security Wing), SB, Shillong u la shah pynkynriah bad shah thung kum Sub- Divisional Police Officer, Sohra, East Khasi Hills ban pyndap ïa ka tei ka kam kaba thylli.
Ka United Democratic Party (UDP) ha ka 9 tarik Kyllalyngkot ka la pynbna sa ar ngut ki kyrtong ban ïa aireng ïa ka elekshon 2023.
Kine ki kyrteng jong ki kyrtong ki kynthup ïa u John Leslee Sangma u ban ïakhun na ka South Tura Konstitwensi pyrshah ïa u Myntri Rangbah u Conrad K Sangma ka NPP bad u Bernard R Marak na ka BJP, bad ka Dr Pilne A Sangma ka ban ïa aireng na North Tura Konstitwensi.
U John Leslee u dei u MLA bad MDC barim na ka South Tura Konstitwensi ha u snem 2013 uba la jop kum u kyrtong shimet bad u la shah rem noh ha u snem 2018, bad pynïasoh ruh sha ka BJP ha ka 29 Jylliew 2022 bad iehnoh ïa ka BJP ha ka 26 Nohprah 2022 bad pynïasoh noh sha ka UDP.
Ka Dr.
Pilne A Sangma ka dei ka longkmie kaba nyngkong kaba la ïoh ïa ka tiket ban ïakhun na ka UDP, ka Dr.
Sangma ka dei kaba la ïakhun kum ka kyrtong shimet ïa ka MLA ha u snem 2018 na Rangsakona bad ruh ïa ka MDC na ka bynta ka GHADC hynrei ka khlem ïoh jingjop.
Ïa ka thup kyrteng baar jong ki kyrtong na ka UDP la pynbna da u General Secretary ka UDP u Bah Jemino Mawthoh ha ka jingïalang kaba la long ha ophis treikam ka UDP.
Haduh mynta ka UDP ka la dep ban pynbna ïa ki thup kyrteng jong ki 34 tylli ki konstitwensi ki ban aireng ïa ka election 2023.
Haba kren ha kane ka sngi u Bah Jemino u la ong ba hadien ka jingbishar jong ka State Election Committee jong ka UDP ka la rai ban pynbna ïa ki kyrteng jong ki kyrtong na Rilum Garo bad dang shen, ka UDP ka la dep ban pynbna ïa ki kyrteng jong ki kyrtong jong ki 32 ngut.
U Bah Pius Marweiñ uba dei u nongmihkhmat jong ka Ranikor Constituency myn ha ka sngi saitjaiñ jong ka taïew u la ïoh ban plie ïa ki ar tylli ki mawnongrim ban shna bad pynbha ïa ki ar tylli ki madan ïalehkai hapoh jong ka thaiñ Nongnah kata ïa ka madan Mawkyndeng kaba dei jong ka Kur Lyngkhoi Sports & Cultural Welfare Organisation bad ka madan Mawjongjaka Nongnah Nongkdiat-Nongtwah, South West Khasi Hills District.
Lah ban kdew ba ïa ka jingshna pynbha ïa ka madan ha Mawkyndeng ka dei lyngba ka Chief Minister’s Special Development Fund (CMSDF) kaba ha ka jingmang pisa kaba T.
30/- lak tyngka katba ïa ka madan ha Mawjongjaka Nongnah Nongkdiat-Nongtwah ka dei lyngba ka State Sports Council jong ka Jylla Meghalaya ha ka jingmang pisa kaba T.
50 lak.
U Bah Pius Marweiñ haba kren ha ka jingïalang u la pynpaw ba ka jingïoh ban buh ïa kum kitei ki kam pynroi ha kaba ïadei bad ki madan ïalehkai kan long kawei na ki lad ban ai mynsiem ïa ki samla jong ka dong ka thaiñ ba kin nang kiew ha kane ka kam, namar la sakhi ba kiba bun ki samla jong ka dong ka thaiñ ki ju mlien bha ha kane ka kam, kumta da ka jingïasngewthuh jingmut ryngkat ka jing-i-donkam ban leh ïa kata mynta ka sngi ka 7 tarik u Kyllalyngkot, 2023 la ïoh ban plie ïa ki ar tylli ki mawnongrim ïa kaba nangne shakhmat yn sa ïoh ban pyntrei noh.
Namarkata, u la kyntu ïa ka Kur Lyngkhoi paidbah nongshong shnong, ki samla ba haba ki ïoh ïa kum kine ki lad jingïarap kim dei ban pynlehnohei hynrei ki dei ban pyndonkam hok ïa ki khnang ba kin long ki jingïarap ym tang ha kane ka pateng kaba mynta hynrei wat ha ka pateng ka ban sa wan ruh.
“Ban wanrah ïa ka roi ka par kam shong eh ha u nongmihkhmat marwei hynrei ka donkam eh ïa ka jingïatreilang na baroh ki liang khnang ba ki jingthmu kin urlong", ong u bah Pius.
Katba ha ka jingkren jong u Bah Khranglin Lyngkhoi, Manager jong ka Kur Lyngkhoi pat u la pynkynmaw ïa ka jingïaid lynti naduh ba sdang ban tih ïa ka madan Mawkyndeng namar ym tang ba na kane ka madan kin ïoh jingmyntoi tang ki katto katne ki briew hynrei baroh ki khun ki hajar, ki samla, ki hep kiba rit bad kham kyrpang ki samla kiba don ka sap ha ki kam ïalehkai bapher bapher.
“Ngin ïaid ha kane ka pyrthei ym kum ki briew ki bym stad, hynrei ki briew kiba stad", kyntu u Bah Khrang.
Kiwei pat kiba la ai jingkren ha kane ka sngi ki long u Bah Emeral Langte, u Bah Thanbor, u Bah Cornilius Nongbri, Working President ka UDP Ranikor Circle, u Bah C.
Syiemlieh na ka ophis u BDO Ranikor C&RD Block, u Bah Alfon Kharryja bad na u Myntri Shnong Nongnah Nongkdiat-Nongtwah, u Bah Iktiar Langte.
Ïa ka jingïalang la pynïaid da u Bah Mulding Kharbani bad ka jingkren khublei na u Bah Bikromlin Lyngkhoi, Chairman jong ka Sur u Paidbah jong ka Dong Nongnah.
U kyrtong ka Voice of People’s Party (VPP) uba dei ruh u President u Bah Ardent M Basaiawmoit u la byrngrem ba lada ka VPP kan ïoh synshar ha u 2023 da ka jingïalam lynti u paidbah un sa tohkit lut ïa ka jingpynlut pynsep jong kane ka sorkar ïa ka pisa jong u paidbah.
U la kren siat ruh ba katto katne por u la don uta u khun riewspah, ba u ong ba u kwah ban leh bha ïa ki briew kiba duk namar ba u Blei u la kyrkhu ïa ka ïing jong u, “Hynrei mynta nga ïohsngew ba kita ki nongïalam ki ong ba haba la ïarap u briew te hap ban kyrshan em, haba la leh bha u briew te hap pyrkhat em".
“Nga la ïohsngew ba ula sdang ban ai bad sam ruh ki jait jingai sngewbha sha ki paidbah hynrei mynta pat nga la ïohsngew ruh ba kita ki nongbud jong u kila leit rung sha kito ki longïing ba u sam jingïarap ban pan ka jingkyrshan" la ong u Bah Ardent.
U la buh jingkylli hato ka dei shisha ka jingai sngewbha ne ka jingthied vote, lada dang don sa uwei pat u briew nadien uba wan kyntur hadien ka jingnoh sngewbha.
“Haba phi ong ban ai sngewbha te ki paidbah ki hap ban leit shim ïa ka jingïoh sngewbha hynrei mynta kumno kine ki briew jong u khun riewspah ki nud ban leit rung thliew ïing ban pan jingkyrshan na ki paidbah" la buh jingkylli u Bah Ardent.
U Bah Ardent ula ong ba une u khun riew spah udei ban pynshai lyngba ki lad pathai khubor, la kadei ka jingai sngewbha ne kadei ka jingthied naka bynta ka Vote.
Ïa kane u la kren ha ka jingïalang paidbah kaba la pynlong ha Smit mynta ka sngi.
U la ong ba watla ka VPP kam lah ban pynieng kyrtong lut hynrei u la kop ba lada ka UDP kaba don 7 ngut ki MLA ka lah ban khyrwait shabi ïa ka sorkar, ka VPP lada kan jop baroh 15 kan eh aiu.
U la kynthoh ïa u MLA ka Mawhati konstitwensi u Bah Dasakhiat Lamare da kaba kren biria ba u long thik kum u lok ba mar shu dep ïathoh, ka lok ka dang pun khun 2- 3 bnai, une u la leit ïaluh samla shawei.
U la ong ba ki paidbah ka Mawhati ki la kwah ïa u Bah Ardent ba un wan pynlong jingïalang sha katei ka thaiñ bad ki la maham ba lada ka Nongkrem ka dang ngop ha u, kin sa wan ba nyngkong ha ka jingbiej.
U Bah Ardent u la bynrap ba ki briew ka Nongkrem ki dei kiba la shai ka jingpyrkhat bad kan long ruh ka nuksa kaba bha ïa kiwei pat ki konstitwensi.
U la kynthoh ruh ïa kane ka sorkar mynta ba ka jingthied vote ka la long thamula  ha kaba ka jingai jingïarap jong ka sorkar ïa ki nongrep wat ha sor ruh ka noh jingïarap nongrep, bad u la buh jingkylli haei kita ki nongrep ha sor.
U la kop ruh don ar jait ka politik kaba jakhlia bad kaba khuid.
U la kam ba ka VPP ka kren bad kan ïaid da ki kam kiba dei bad kiba bha ym ha ka thok ka shukor bad ka jingpynbiej paidbah.
“Kumba kren uwei na ki nongïalam jong ngi, ba ong ba ngi pynbiej man ka 5 snem u paidbah ruh u ngop man ka 5 snem", u la ong.
“Nga kop ïa kiba ong ba ym lah ban pynkhuid ïa ka politik, mynta ngin sa ïa peit mano ban jop, ngin pynkhuid ïa ka politik namar ba ka VPP ka leit sha u paidbah tang da ka jingpyrta ym ka pisa" la ong u Bah Ardent.
U Assistant Inspector General (Administration) barim ka tnad pulit u Bah Gabriel K Iangrai uba shah wengkam shipor halor ka  jingkynnoh bamsap, ha ka 9 tarik Kyllalyngkot u la leit ban mudui sha ïingkashari Supreme Court ban ioh  jamin.
Ïa kane la pyntip da u nongïasaid Aiñ jong u Bah Gabriel K Iangrai, u Phuyosa Yobin u ba la ïathuh ba ka Supreme Court, ha ka 9 tarik Kyllalyngkot ka la phah ka jingbthah halor ka jingpan  jamin jong u Bah Iangrai.
Lah ban kdew hangne, ba u Bah Gabriel K Iangrai, u ba bat ïa ka kam kum u Commandant ka SF-10 battalion, ula shah kem noh ha ki bor pulit ha ka ha ka 2 tarik Naiwieng 2022 halor ka jingkynnoh donkti ban pyndonkam bakla ïa ka pisa ba la mang ban pyntrei ïa ka National Emergency Response System (NERS) building ha Sadar police station, Shillong.
U nongïasaid aiñ jong u Bah Ïangrai u Yobin, ula pyntip ba ka iingkashari Supreme Court ka la pynmih ïa ka jingpynbna bad buh ruh ïa ka tarik ban shong bishar halor kane ka bynta.
U Yobin u la ong, “Shuwa kane, ïa ka jingpan jamin na ka bynta u Bah Iangrai la kyntait haduh arsien da u Special Judge bad kumjuh da ka ïingkashari Meghalaya High Court, kaba la pynbor ban leit pan  jamin na ïingkashari Supreme Court".
Ka Hynñiewtrep National Youths Front jong ka South West Khasi Hills District mynta ka sngi ki la ïoh pynlong ïaka jingïakop Mareh Marathon ha shnong Mawkyrwat South West Khasi Hills District, kane ka long kum shi bynta ban ban rakhe ïaka jingdap 10 snem jong ka seng HNYF jong ka South west Khasi Hills District  ha kaba u Bah Benjohnson Lyngdoh u la long kum u  kongsan ha ryngkat da ka jingïadonlang u Bah Shiningstar Wan-niang Vice president ka HNYF SWKHD  ki riew rangbah bad ki wei de ki nong kitkam ba ha khmat jong ka seng HNYF South West Khasi Hills District.
Ha kane ka sngi la ïoh ban ïashim bynta naduh ki khynnah rit ha duh kiba la heh kiba kynthup ïaki shynrang bad kynthei.
Ha kane ka sngi  naka liang ka seng kala ïoh ruh ban ai khusnam da ka song pisa ïa ki nongjop ha ka jingïamareh Marathon, ha juh ka sngi ki la ïoh ruh ban pynkup  burom ïa u Bah Maitshaphrang K.
Wan-niang u ba la leit ïa shim bynta ha Ladak, ha ka jing ïakop ñiah Saikil ha ka International U.
C.
I Climinator World Cup 2022, u ba la ïoh ïaka Takma Rupa ha kane ka jing ïakop ñiah saikil ha Ladak ha une u snem ba la dep.
Ka Congress ha Williamnagar konstitwensi ka la ïoh mynsiem hadien ba ki nongïalam ka BJP ki la leit ban ïasoh sha ka parti ban kyrshan ïa ka kyrtong ka Deborah C Marak.
Lai ngut ki nongïalam ka BJP kaba kynthup ïa u kyrtong ha ka elekshon MDC, ha ka 7 tarik Kyllalyngkot kila pynïasoh noh sha ka Congress hapoh ka jingïalam ka Deborah Marak.
“Ki nongialam kiba wan rung sha ka Congress kila sngewsih ïa ka rukom treikam ka BJP bad ki mat jong ka bad dei tang ka Congress kaba lah ban rah shajrong ïa ka jylla", la ong ka Deborah Marak.
Kiba ïasoh ki dei u kyrtong MDC ka BJP na Simsanggre (Williamnagar) u Greatwell R Sangma, u joint secretary ka BJP Mandal u Gerald Marak bad u secretary ka tnat samla u Denybirth Momin.
Ka Deborah kaba la jop MLA la bunsien na Williamnagar ka la ong ba kan ïakhun satar pyrshah ïa ka NPP ha kane ka elekshon ban wan bad ka kyrmen ba ka jingjop kan wan sha ka Congress ha kane ka kynti pyrshah ïa u MLA ka NPP u Marcuise Marak.
U Myntri Rangbah ka jylla u Conrad Sangma u la ong ba ka sorkar kan bteng ban ïakren halor ka jingpynbeit ïa u pud u sam haduh bakut.
U la ong kaei kaba la jia ha ka Shnong Mukroh, ka la long u maw jynthud bad kam mut pat ba ngin pynkut noh ïa ka jingïakren.
Ka Supreme Court ka la pynsangeh ïa ka jingbthah jong ka High Court haba ïa dei bad ka jingpyntrei kam ïa ka Memorandum of Understanding (MoU) hapdeng ka jylla Assam bad Meghalaya haba ïa dei bad ka  jingphiah bad ban pynïeng ïa ki païa hapdeng kine ki artylli ki jylla.
U la pynkynmaw ba u la dep ong ba ka sorkar kan sa leit sha Supreme Court bad kumba ki pyrkhat ka Supreme Court ka la pynsangeh ïa ka.
Ha kawei pat ka liang haba ïa dei bad ka Uniform Civil Code na ka liang u Sangma u la ong ba ka National People’s Party kan ym pdiang, lada ka don ka jingpynkylla ïa ka kolshor kaba kum ka jylla ka dang pynneh pynsah.
“Ma ngi kum ka seng, ngi kren shai ba ka Uniform Civil Code ngin ym pdiang, ka dei ban don ka jingpyllait kyrpang, khamtam haba ïadei bad ka kolshor, bad ruh ka rukom im jong ki briew ha ka jylla Meghalaya," u la ong.
U la bynrap da kaba ong ba ka Uniform Civil Code kan ktah haba ïadei bad ka kolshor bad ka rukom im jong ki riewlum jong ka thaiñ shatei lamihngi khamtam ïa kito kiba shim jait sha ka kmie kum ka jylla Meghalaya.
Ka Sei la -i-sap Organization Mawlangwir, South West Khasi Hills District ha ka 7 tarik Kyllalyngkot ka la pyllong ïa ka tamasa lehkmen snem thymmai 2023.
Ha kane ka tamasa la pynlong ha phyllaw jong ka Balang Mawlangwir Higher Secondary school ha kaba u Bah Sounder Strong Cajee u kyrtong ka TMC na ka Mawkyrwat konstitwensi u la long kum u kongsan.
Shwa ban plie ïa kane ka tamasa la pynlong ka jingïalang ba lyngkot ba la pynïaid u Bah Refulgen Wanniang u President ka Sei la-i-sap organization Mawlangwir bad la don lang u Bah Lambokstar Marweiñ u President ka HANM SWKHD kum u symbud kongsan, kiwei de ki riew rangbah ki long kmie bad da ka jingïashim bynta jong ki Village Organization kiba don hapoh jong ka shnong Mawlangwir.
La pynlong shibun ki jingïalehkai kiba pynbyrngia ïa ki paidbah bad kumjuh ruh ïa ki jingdie ïa ki jingbam bapher bapher na ki kynhun jong ki VO bad kumjuh ruh na ka kynhun jong ka Sei la-i-sap organization bad la pynshit pynshngaiñ shuh shuh da ki jingshad bad ki jingrwai na ki samla na kane ka shnong Mawlangwir, South West Khasi Hills District.
U Bah Cajee u la ong ba kum ki samla na kane ka dong ka thaiñ ki long shisha kiba don bun ki sap ki phong kiba long shisha ka nuksa ïa kiwei pat.
Haba kren ha ki kam ïoh kam ïoh jam kam dei eh ban ïohi tang ïa ki kam sorkar hynrei ka dei ruh ka kam ban seng kam lajong ban long kynrad da lade ïalade.
U la ong ruh mano ban ai mynsiem ïa kiwei pat ki samla kiba im hapoh sor dei ki khynnah na Maram kiba leit ban seng ki kam lajong da kaba leit bylla kit nong daju sha sor Shillong ban buh ki dukan khapshniuh, ban leit bylla pynkhuid niud sha sor, shibun ki khynnah samla kiba leit pule sha nongbah Shillong kiba leit bylla kit daju, bylla ïing briew seng dukan kiba ki la don ïa ka kyrdan degree sha jrong kim lehraiñ bad ki kheiñ ba la da ki don ki trei ha kano kano ka kam ka burom ka don.
Namarkata kum kine ki kam ba ki maram ki don iaka sap ngim donkam ban beh bar jylla da ka bor ban shoh ban dat hynrei leh da kine ki kam kin sa duhjait kin phet hi la jong da kaba knieh noh ïa kiei kiei ba ki bar jylla ki ju wan kamai spah napoh jong kane ka jylla jong ngi.
Kane ka Sei la-i-sap na Mawlangwir kin sei ïa kita ki sap bad kan long ka nuksa ïa kiwei pat ki briew hapoh ka jylla.
U la ong ruh ba dei ban don ka sap ban thaw ki lad ki lynti bad ban don ha la ki jong ki kam, ym ban long ki nongkhrong hapoh ka ri lajong hynrei dei ban long ki kynrad hala ka jong ka ri.
“Ngim don por shuh ban wad ïa kita ki kam sorkar hynrei ka la dei ka por ba ngin ïeng ha la ki jong ki kjat ha la ki jong ki sap ki phong bad dei hangta ngin sa long kynrad ha la ka jong ka kam bad ngin sa ïa kiew bad ïa ïoh kam ban ïa kyntiew para doh para snam ym ban ïa ailad ïa kiwei pat ki jaitbynriew ba kin wan ban kamai spah na kane ka ri ka ieid eh ka jong ngi, khlem lehraiñ la ha kano kano ka kam’, la ong u Bah Sounder.
Ka kynhun ba lai ngut jong ka Election Commision jong ka Ri India kin wan poi sha Shillong ha ka 12 bad 13 tarik mynta u bnai.
Kane ka jingwan jong ki ka long ban pynkhreh ïa ka elekshon sha ka iing dorbar thawaiñ ka jylla.
U Chief Electoral Officer jong ka jylla Meghalaya u bah Frederick R Kharkong or u la ïathuh ba ki dkhot jong ka ECI kin poi sha Shillong ha 12 tarik bad kin leit phai ha ka 13 tarik mynta u bnai.
Kane ka jingwan jong ki ka long kum ka jingwan jngoh ïa ka jingpynkhreh ïa ka elekshon sha ïing dorbar thawaiñ ka jylla.
Na kiwei ki lat jingtip la sngewthuh ba hadien kane ka jingleit phai ka Election Commission sha Delhi la khmih lynti ba iï ka elekshon sha ka ïing dorbar thawaiñ ka jylla yn sa pynbna noh ïa ka sngi thep vote ha kane ka jylla Meghalaya.
Kumba ka long mynta na ka liang jong ka tnad elekshon jong ka jylla Meghalaya kala pynkhreh na ka bynta ka elekshon, ka jinghikai ïa ki ophisar kiba dei ban pynïaid ha ki jaka thep vote kala dang ïaid sha khmat.
Ka jingtrei shitom bun sien ka wanrah ïa u soh uba thiang, ha kine ki khyndiat bnai ki nongïalam jong ki saw tylli ki shnong katta ka Mawïong rim, Mawïong umjapung, ka Lummawnei bad ka  Mawlai Nongkwar Block 13 ha ryngkat bad u MDC u Bah Teibor Pathaw ki la tur ïa ka maw ka dieng ban pyntikna ba kane ka skhim um kaba dei kyrpang na ka bynta kine ki shnong kan urlong.
U Myntri Rangbah ka jylla u Conrad Sangma u la plie paidbah ïa ka skhim um ha Mawlai ha ka jingïadonlang jong u Symbud Myntri Rangbah u Bah Prestone Tynsong, u Myntri ka tnat PHE u Bah Renikton Lyngdoh Tongkhar, ki ophisar, ki riew Rangbah bad kiwei kiwei.
Haba kren ha kane ka jingïalang na ka liang u Bah Teiborlang Pathaw u la pynpaw ïa ka jingkmen ba ka jingtrei shitom ka jong u bad ki nongïalam shnong mynta ka la urlong bad la wan buh ïa u mawnongrim na ka bynta ka Um Shillong Lummawnei, Umthlong, Mawiong & Block 13 Water Supply Scheme.
“Kane ka skhim kan long ka jingkyrkhu ïa ki paidbah nongshong shnong ki ba ïakynduh shibun ki jingeh namar ka umbam umdih kam biang bad hap ban pynlut da ka pisa ban thied," u la ong.
Na ka liang u Myntri ka tnat PHE u Bah Renikton Lyngdoh Tongkhar u la ai khublei kyrpang ïa u Bah Teiborlang Pathaw uba na ka por sha ka por u wan ban ïakynduh ban buddien ïa kane ka skhim ban ïoh jingmyntoi ki paidbah.
“U Bah Pathaw ha ryngkat ki nongïalam shnong ki la wan ban ïa kynduh ïa nga haba ïa dei bad kane ka skhim, u la ïalam ruh haduh ka tyllong um ban pynshisha ba ka um ka long ka ba bit ba biang," u la ong.
U la bynrap ruh da kaba ong ba ka daw ba u mih noh na Mawïong ka dei ba kyrduh um, hynrei da ka jingwan kane ka skhim, ha ki snem ban wan u lah ban wan sah biang sha kane ka shnong.
Na ka liang u Symbud Myntri Rangbah u Bah Prestone Tynsong haba kren ha kane ka sngi u la ong, u Bah Pathaw u dei u briew uba trei shitom bad na ka por sha ka por u ju phun sha u ban wad jingtip la kane ka skhim ka la rung ne em bad la ïoh ne em ïa ka mang pisa“Ngam pat lap kumne u nongïalam uba shim khia ïa ka kam bad thrang ba kaei kaba u leh kan urlong," u la ong.
Haba kren ha kane ka sngi u Myntri Rangbah ka jylla u Conrad K Sangma, u la ong ba ka Jal Jeevan Mission ka dei ka skhim kaba donkam bha kaba dei na ka sorkar pdeng bad ruh na ka sorkar jylla ka ban pynbiang ïa ka umbam umdih ha ki ïing ki sem jong kito kiba dei na ki thaiñ nongkyndong bad da ka jingtrei shitom jong u Myntri ka tnat PHE u Bah Renikton ki la lah ruh ban pyntrei kam ïa kane ka skhim ha ki Census Town.
U la ka jingïaroh ïa u MDC u Bah Teiborlang Pathaw bad ruh ïa u Myntri ka tnat PHE ki ba la trei shitom ban pynurlong ïa kane ka skhim.
“Ïa kane ka skhim um la mang pisa kumba 95,38,22,518.
00 klur tyngka bad ïa ka tender ruh ki la khot bad u don jingkyrmen ba shen kin sa lah ban sdang noh ban pyntrei ïa ka," ong u Myntri Rangbah.
“Ha u Snem 2019 haba ka Jal Jeevan ka la sdang ha ka jylla, ka Meghalaya ka don ha ka kyrdan kaba hadien duh haba ïadei bad ka jingai um, ha kaba tang 75 percent ki long ïing kiba ïoh um ha ki ïing ki sem jong ki bad mynta ka Meghalaya ka dei ka wei na ki ba leh bha tam ïa kane la ong da u Myntri  ka Jal Shakti da la de," u la ong.
U la ai khublei kyrpang ïa ki nongtrei ka tnat PHE kiba trei shitom khlem shong thait.
U la ïathuh ruh ba ka jylla ka ju ïoh ka mang pisa ba kyrpang na ka daw ba ki trei bha ha kine ki ar snem ba la dep bad mynta ka kynti ruh ka jylla ka lah ban ïoh biang ha ka sien kaba lai.
Na ka liang U Myntri Rangbah u la ong ba ka jylla Meghalaya kan dei kawei na ki jylla kiba leh bha tam bad kan dei kawei na ki jylla ki ban lah ban pyndep kumba la buh katta ha u Snem 2024, wat la na ka liang ka jylla la buh ïa ka thong ban pyndep hapoh u Snem 2022 hynrei ki jingeh kiba ka jylla ka mat kim shym la lah ban pynurlong.
U la kular ba la jylla kan pyndep ïa katkum ka thong ba ka sorkar pdeng ka la buh.
Ka India National Congress (INC) Mawkyrwat block Congress Committee ha ka 6 tarik Kyllalyngkot 2023 ka la pynlong ïa ka jingïakynduh lang ïa baroh ki nongkitkam ba ha khmat na ki unit bapher bapher kiba hap hapoh jong ka Mawkyrwat konstitwensi ha ophis ka parti ha phyllaw ka ïing sah jong u Bah Carnes Shohshang, MDC ka Mawkyrwat konstitwensi.
U Bah Carnes un ïakhun ïa ka MLA elekshon na ka Congress ha kane ka kynti.
Kane ka jingïakynduh lang ki nongïalam bad ki nongkyrshan ka Congress ka dei ban pynkhreh ban pynkhlaiñ shuh shuh ïa ki shnat trei kam jong ka parti ha man la ki shnong hapoh jong kane ka Mawkyrwat konstitwensi ïa ka MLA elekshon 2023.
Ha kane ka sngi jong ka jingïakynduh lang ki nongkyrshan ka parti Congress la ïoh ruh ki jingkren na ki riew rangbah ki rishot ba ratbah jong ka parti bad ruh na u Bah Carnes kum u kyrtong ban pynshai ïa ki paibah ïa ka nongrim ïa shibun ki mat ki jura ban ïatai ïathir ban pynwan dur ha ka shynshar ka khaddar hapoh jong ka districk ka jylla bad ha ka ri India hi baroh kawei.
U Bah Carnes haba pynshai paidbah ha kane ka sngi, u la ong ba ka jingïaleh bad ka jingïaineh jong u ha ka congress ka dei ba u ieid ïa ki paidbah ym ïa ka pisa bad lada u jied ïa ka pisa, ym dei shuh ban don ha ka Congress namar shibun kiwei ki parti kiba la wan ban tyrwa ïa u da ki klur tyngka ban un ïaleh elekshon MLA ha une u snem ba mynta.
:Ka seng Federation of Riwar Mihngi Local Dorbars (FORMLD) ha ka 7 tarik Kyllalyngkot ka la rakhe ïa ka jingdap ba 27 snem ba la pyllong ha Community Nenggate, Pynursla.
Ïa kane ka seng, la seng naduh u snem 1995 kaba tehsong ïa ki khlieh nongsynshar jong ka thain Riwar Mihngi baroh kawei, hynrei haduh mynta kam don satia ïa ka ophis trei kam kaba biang.
Ha ka dorkhas ba la buh ha khmat u Symbud Myntri Rangbah u Bah Prestone Tynsong uba dei ruh u MLA kane ka thaiñ, ka seng ka la dawa ban pynïoh pisa na ka tnad sorkar jylla lane na ka sorkar pdeng ban tei ïa ka ïing 4 mala ha kane ka thaiñ bad kan don ruh ka ophis treikam, ka jaka shong jingïalang, ka ophis ki Sordar lane ki Sirdar, Rangbah Shnong bad kiwei de ki jingdawa.
U Bah Prestone uba long u kongsan haba kren ha kane ka sngi u la ong ba hapoh kane ka lama ka FORMLD hapdeng ka jingiaïakhun la bun tylli ki snem bad ha u 2017 la ïoh ïa ka Civil Sub-Division ha kane ka thaiñ.
Halor ka jingdawa ka seng ban don la ka jong ka ophis treikam pura jong kane ka Civil Sub Division u Bah Prestone u la ong ba na ka liang ka sorkar ka la dep ban plie ïa u Mawnongrim ha ka 13 tarik u Nohprah, 2022 bad la dep ai work order bad shen yn sa sdang noh ban trei ïa ka Mini Secretariat.
Ha kaba ïadei bad ka ophis treikam jong ka FORMLD u Bah Prestone u la ong ba ka donkam bha ban don la ka jong ka ophis treikam namar ka Pynursla kadei ka pdeng namar baroh ki sordar kin ïoh ban wan lada don kano ka jingdonkam khnang ban pynsuk pynsaiñ ïa ki paidbah bad na ka liang jong u, un wad ki lad ki lynti ban pynïoh ïa ka mang tyngka ban tei ïa kane ka ophis.
Ha kaba ïadei bad ka surok highway Shillong – Dawki u la ong ba ki don ki jingeh bad jingdkoh khamtam ka jingeh ba ka sorkar ka ïakynduh wat ha ka liang ka shnong ka thaw, ki hima bad kiwei ka long ba ka Land Acquisition ka pher.
U la ai ka nuksa ba lada 100 ngut ki ai ka jaka bad uwei um ai kamut ba kato ka projek ka kut lane duh noh.
U la ong ba bun bha ki projek hap ban weng bad kane kadei kawei na ki jingeh kaba khraw tam.
U la ong ba ka kham suk sha Garo Hills namar ka rukom ai jaka la pynïaid da ki Nokma hynrei hangne ha Ri Khasi-Jaiñtia ka shong ha ki longtrai, ka shong ha ki shimet, ka shong ha ki kur bad lada kim kohnguh lane kim ai, kumta na ka liang ka sorkar kam lah ban leh ei ei.
U Bah Prestone u la ong ba kano kano ka projek hashwa ban pyntrei donkam nyngkong eh ban ïoh ïa ka jingïatreilang bad ki trai jaka khnang ba ka kam ka jam kan ïaid beit ïaid ryntih.
“Ka National Highway na Shillong ha Dawki ngi don ki jingeh, kawei ba ki ong ka Pynursla Bye-Pass  ngi dang ïasdang biang ban ïa sorbe namar ka don ka jingkhanglad, ka Mawshun shiteng la ai jaka bad shiteng kim pat ai.
Kum kita kiei kiei ba kum ki nongsynshar shnong, ki nongsynshar raid dei ban don ka jingkitkhlieh lang namar nang tang ban ong ba ka sorkar kam leh ei ei kata kaba sngewsih, ban kynnoh bad pynsniew.
Haba mih kum kine kaba bha tam ban leh, te nga ong ba ka long lehnohei ban kdew kti iwei ïa iwei.
Nga kynmaw ha kawei ka shnong ngi dang thmu ban ring bording hynrei tang ban thung uwei u post kim treh ki trai wat lada ai makna T.
5 lak ruh kim treh, kumta ka sorkar ka shem jingeh bha.
Ban kren ban kynnoh kaba suk hynrei ha ka kam ba shisha ka long kaba eh haduh katta katta".
Ha kaba ïadei bad ka jingdawa ka FORMLD ban pynïoh sa artylli ki CHC, artylli ki PHC bad ki Sub-Centre u Bah Prestone u la ong ba ïa mynta la rai lem bad ki rangbah shnong bad kiwei ba yn pynlong noh ïa ka CHC kum ka Hospital ba pura.
U Bah Prestone u la ong kaba donkam bha mynta ka dei kumno ban pyllang ïa ka um namar ka um ka dei kaba kongsan tam ha ka jingim u briew.
U la ong ba u sheptieng lada ym pyrkhat ïa kane mynta shen ka thaiñ Pynursla kan kyrduh um.
Ha kane ka sngi, ka FORMLD ka la pynkup burom ïa ki nongïalam barim bad kiba thymmai ba la sakhi lang u Syiem barim u Paiem Laborius Syiem bad ki rangbah shnong jong ka thain Riwar.
Haba kut noh ka lympung ïalehkai phutbol kaba la tip kum ka 1st FKJGP Christmas Cup Football Tournament, kaba la pynlong da ka FKJGP Tyrso Circle ha madan Tyrso, ka Moses United, ka la ïoh khur ïa ka nam lahduh hadien ba ka la lah ban pynliem Brotherhood Bhoirymbong ha ka jingïakhun kaba la poi sha ka jingïashut Tie Breaker.
Ha katei ka sngi kaba la pynkut noh ïa katei ka lympung ïalehkai, la sakhi da ka jingdon u Bah Dundee C.
Khongsit, President rangbah ka FKJGP, ha ryngkat ka jingdon u Bah Luistar Lyngdoh, President ka FKJGP ha Ri Bhoi lem bad shibun ki nongïalam bad ki dkhot ka FKJGP.
Ka jingïakhun ha katei ka sngi, ka long ba ha baroh ki arkylla jong ka jingïakhun ki la pynkut noh da ka jingïakhaid kaba 1-1, kumta na ka bynta ban rai ïa ka namjop bad rem, ki nongpynïaid ki la rah noh sha ka jingïashut Tie Breaker bad dei hangtei ba ka Moses United ki la lah ban pynliem noh ïa ka Brotherhood Bhoirymbong bad khur syndon ïa ka namjop ha katei ka lympung ïalehkai, kaba la khur ruh ïa ka song pisa kaba T.
40 hajar lem bad ka Trophy, katba katei ka kynhun kaba la shah rem, ka la khur ïa ka song pisa kaba T.
20 hajar lem bad ka Trophy.
Lyngba jong katei ka sngi, na ka liang ka FKJGP ka la ïoh ruh ban sam blanket sha ki katto katne ki longïing baduk kiba don ha katei ka thaiñ, kaba long ruh kum ka jingai sngewbha snem thymmai sha kitei ki longïing.
Ki pulit jong ka South Garo Hills ryngkat bad ki shipai BSF ha ka 8 tarik Kyllalyngkot ki la ïoh kurup 11000 kilo u kwai tyrkhong ba thmu ban shalan tuh sha ri Bangladesh.
La ïoh kurup ïa kine ha ka jingkhynra ha ka thaiñ Dampukaphal kaba hap ha Rongra Police Station, South Garo hills.
Ia kine ki kwai la pynkit ha ki lai tylli ki trok.
Ha ka por ba ki pulit bad BSF ki la bat, ki nongniah bad ki nongbud kila ïoh ban her krad noh.
La jan baroh ki kam ba ju pynïaid ka sorkar na ka bynta ban pynmih pisa kim ju poi shaei shaei ruh bad ki kut ha ka jingdkut syndon watla kan dei kaba donkam kaba ïarap bha ïa ki paidbah.
Kine ki tnad pynmih jingmyntoi ka sorkar ïa ki paidbah ki la thnem bha ha ki por mynshwa katba katba nang ïaid ki sngi, ki nang ring sdot bad ki la don ruh kiba la khang kdam syndon.
Ka Housing Board kaba la thaw ban ïarap ïa ki briew paid-bah ban shna ïing da ka sur kaba jem, ka Meghalaya Watches Limited ka karkhana shna baje ka sorkar kaba la khang khyrdep, ka Mawmluh Cherra Cement Limited (MCCL) ka karkhana sha dewbilat ka sorkar kaba la nang ring sdot mynta, ka kompeni pynmih bording ka MeECL, ka Meghalaya Bamboo Chips Limited bad kiwei de.
Kine ki kam ba la seng ki sorkar barim kila ai jingmyntoi bha ïa ki paidbah ha kito ki por hynrei katba nang ïaid ki por, kila nang ring sdot, ki kylla hati kit kulai bad shaduh ban kylla hati lieh syndon.
Na ki dak ki shin, lah ban kdew shai hangne ba ki sorkar barim ne ki nongïalam kiba mynshwa ki pher bah bak-ly-bak ban ïa ki nongïalam ha kane ka juk mynta.
Mynshwa ka sorkar ka dang duk bha namar ba ka duna ka jingmih ka duna ki kam ki jam bad ka kham eh ban ïoh pisa pahuh na ka sorkar pdeng kumba la sakhi ha kine ki sngi hynrei watla katta ki lah ban pynïaid thik thik khlem kano kano ka jingeh.
Hynrei kine ki karkhana, ki kompeni, ki board ka sorkar kila nang troiñ ha kine ki sngi, ha kaba ka pisa ka pahuh bha ka jingïarap na ka sorkar pdeng bad ka don ruh bun ka lad ia ka sorkar ban thaw lad ban pynkhlaiñ ïa ki.
Ka jingkylla hati kit kulai bad kylla hati lieh kine ki tnad ba thaw ka sorkar, ka dei namar ba la pynïaid ki lei san snem, kiba pyrkhat ïa ka pla lajong ym na ka bynta u paidbah.
Ha ka jingshisha katno shuh kine ki tnad kila lah ban aikam aijam ïa ki samla lada pynïaid bha ïa ki.
Kumba ka paw ka sorkar ka theh pisa da ki klur ia ka MCCL, ïa MeECL ban pynkhlain hynrei katba nang theh pisa, ki la nang duk nang ring swai pynban bad kane ka dei kaei kaei kaba kito ki briew kiba don ha ka sorkar ka hap ban pyrkhat bha.
Mynta ka sorkar ka la don ruh ka jingpynkhreh ban khang noh ïa ka tnat Housing Board namar kam don jingmih pisa na kane ka tnat bad la sngewthuh ba ka sorkar kan hap ban pynlut kumba T.
1 klur tam man u snem tang na ka bynta ka tulop ki nongtrei kiba don ym duna ïa ka 30 ngut kiba shu shong khlem kam namar ba ka sorkar kam nang ban pynïaid.
Kaba ma ka long ba khlem pep ka sorkar kan khang lut ïa ki karkhana jongka, kumba ka la khang ïa kiwei ruh.
Ka la don ka jingïakren ba ka sorkar kam dei ban leh ïa ka kam kamai (business) namar ba kam nym lah ban pynïaid bad kaba bha tam, ka long ba ka dei ban aiti sha ki riew shimet ne ki kynhun bym dei sorkar ba kin pynïaid khnang ba kan ïaid beit ka kam ka jam.
Kano kano ka kam kaba kamai pisa ka sorkar, kam long kaba bha.
Ha kine ki 70 snem tam ka jingïoh laitluid ka India bad 50 snem ka jingïoh ïa ka jylla Meghalaya, ki sorkar bapher bapher ki wan bad ki leit ba ïalam ki seng saiñ pyrthei bapher bapher.
Man ka por ba ki ïoh ban ïalam ban bat ïa ka bor synshar ïa ka sorkar ha ka ri bad ka jylla, ki pynmih ki thaw ïa ki skhim pynroi bad ki projek bapher bapher na bynta ka roi ka par jong ki paidbah naduh ki skhim shimet, ki skhim kynhun, ki skhim shnong, ki skhim ba lai phew jait bad kumjuh ki projek baheh bad barit kum ki surok, ka koit ka khiah, ka pule puthi bad skhim ïa ki karkhana, bad bun kiwei pat bym lah ñiew shuh.
Dang shen, u myntri khynnah ka sorkar India u John Barla u la kam ba ka sorkar jylla kam ju pyntreikam bha ïa ki skhim ka sorkar pdeng wat kiba ïadei kyrpang ïa ki ritpaid ruh.
Ka jingkren jong u myntri ka lah ban don ka jingshisha namar ba hangne ha jylla ka BJP kam dei ka party kaba khlaiñ kumba long sha kiwei ki jaka.
Lada ka sorkar pdeng ka shem ba ki sorkar jylla kim kitkhia ban pyntreikam ïa ki skhim jongka, kiba la pyntrei na ka bynta ka jingmyntoi ki paidbah, ka la dei ban ai jingsneng ki sorkar jylla kin sngewthuh.
La ju ïohi ba ka sorkar jylla ka ju leit pan jingïarap man ka por sha ka sorkar India haba donkam ban pyntrei ïa kano kano ka skhim ne haba ka donkam ban shna surok, ban shna skul, ban shna hospital, bad kiwei ki jingdonkam.
Hynrei ha kajuh ka por, ka la mih ka jingkylli balei pat, ka sorkar jylla kam ju pyntreikam thikna ïa ki skhim ka sorkar pdeng kiba la pynbiang nadong shadong ïa ka pisa, ïa ki jingdonkam baroh.
Ka jingtreikam ki skhim jong ka sorkar pdeng, ka kham paw kham poi sha ki nongkyndong ha kine ki snem naduh ba la wan ka sorkar ba ïalam u Narendra Modi ka BJP.
Ki nongkyn-dong naduh ki bym nang ban thoh ban tar ruh, ki tip ïa u Modi kum u Myntri Rangbahduh ka ri bad ki skhim shna ïing kum ka PMAY, ka skhim bai bam tymmen, ka skhim khaw, ka skhim rep bad kiwei ki poi sha ki nongkyndong.
Kumba ju ïohi bunsien haba ka sorkar ka pyntreikam ne pyllait ïa kano kano ka skhim ka jingïashongshit ka bym lah shuh ban ong hynrei tang hadien katto katne por, kata ka skhim ka jah bad ym tip mano ba ïoh jingmyn-toi, katno ka ai jingmyntoi, kumno ka la treikam.
Kane ka jingbym don ka met ban buddien, ban pynïaid ka la long ka jingbijai ei ia ka pisa u paidbah da ki lak klur tyngka.
Tang ka ophis na Block kam lah ban buddien ïa kane, tang ka DC ophis kam lah ban buddien ïa ki jingpyntreikam ia ki skhim, hynrei ka donkam ïa ka jingbuddien kaba thikna kaba paka ban kan ai jingmyntoi shisha ïa kiba dei hok, ba kan poi thikna bad kan long kaba larkam.
Kumta, la don-kam ïa ka sorkar India kumba ka ju thung ïa ka Third Party ne ka kynhun balai ban bishar, ban pynshong dor ïa kano kano ka kam kaba pyntrei, ka la donkam ruh ba kan thung ïa ka Third Party ba kan buddien, ba kan pynshong dor, bad ba kan peitngor haduh katno ki skhim (welfare schemes) ka sorkar pdeng kila long kiba ai jingmyntoi shisha ïa ki paidbah kiba dei hok shaduh kyndong kynshrot.
Ka Balang Katholik ha Garo Hills kila pynsngew hakhmat u myntri ka sorkar pdeng ba peit ïa ka tnad rit paid u John Barla, halor ka jingshah thombor ki paid riewngeit ka Balang Khristan ha kiwei ki jylla ha ka ri, bad kila kyntu ïa u myntri ban peit ba kam dei ban jia shuh.
U Barla u wan ban jurip ïa ka thaiñ Garo Hills lai sngi kynthih da kaba leit ban jngoh ïa ki projek bapher bapher ha katei ka thaiñ.
Ha kane ka sngi Saitjaiñ, u John Barla u la leit ïakynduh ïa u Bishop ha Tura House ha kaba u la ïakynduh ïa u Auxiliary Bishop C J Jose bad u la ïakren shibun ki mat.
Watla u John Barla uba dei u Katholik, u la ïaroh ïa ka jingnoh synñiang ka Balang ban kyntiew ïa ka koit ka khiah, ka pule puthi, bad ka imlang sahlang hynrei ha kajuh ka por, u la pynpaw ïa ka jingsngew khia ïa ka jingshah thombor ki Khristan dang shen ha Chhattisgarh.
“Nga pynpaw ïa ka jingsngew khia ïa ka jingshah thombor ki ïingmane ha Narayanpur ha Chhattisgarh bad ka jingpan jingtip ïa ka jingdon ki ïingmane ha Assam.
Ki Balang ki long bym shah liang bad ka jingshah thombor ka dei kaba sngewkhia jur", la ong u Bishop Jose.
U la ong ba u la pynsngew ha u myntri halor ka jingpyrshang ban khang lad ban pynkylla niam, kaba thmu ban khang lad ïa ki Balang.
U Myntri u John Barla u la pynthikna ba un peit ïa kane ka jingpynsngew jong ka Balang bad u la ong ba un leit jngoh ïa ka jylla Chhattisgarh, hadien ba la mih na Garo Hills, khnang ban wad ia ka jingshah thombor ki Balang bad ki rit paid ha katei ka jylla.
Lah ban kdew ba dang shen, ki riew dusmon kila pynpra ïa ka dur mot jong u Jisu bad ka Mary ha Narayanpur kaba la wanrah ka jingpynrem jur na ki Balang bapher bapher ha kane ka jylla.
Ha ka ktien Khasi lehse ki don sa katto katne ki bynta ba hap ban kynthup ha ka bynta jingkren (part of speech) ki ba dawa na ka bynta ban pynbiang ha ka sohktien (grammar), ki ba lehse ym don snap ha ka ktien phareng ne kiwei kiwei ki ktien.
Kita ki long ka ktien kynnoh (binary words), ki ktien shijur (word pair), ktien rapkhmat (prefix) bad ktien synrop (interjoint words).
Khlem pat lah ban shem ne tipthuh ba lada ha ka ktien Khasi don ne em ki ktien rapdien (suffix) ha ka ba lada don mano mano ba poiphang ki lah ban synñiang lang.
Lah ban kdew nuksa kawei-pa-pawei na kita ki ktien kynnoh (binary words), ki ktien shijur (word pair), ktien rapkhmat (prefix) bad ktien synrop (interjoint words) ba la batai hashwa.
Ki don ki tynrai kyntien ki ba dei ban shim khia shisha na ka bynta ban tih sani ha ka ba pynjanai pura bad pynlong paka ia ka ktien Khasi katkum ba dawa ki kyntien bad ki don ruh lehse ki bynta ba ym da donkam than ban mushlia lada ym dei ba don ka nongrim ka ba shongnia ban jurip ne tohkit ha ka ba pynwandur ia ki ktien ki ba la don lypa ha ka kren ka khana, ka pule dangle bad ha ka thoh ka tar.
Kumta ka dei ka bynta jong ki riewtbit ha ka saiñktien bad ha ka thoh ka tar ban tuklar halor kane ka phang khnang ban janai pura ka ktien Khasi kum ka ktien pdeng ba kongsan ha ka imlang sahlang baroh kawei.
Tang katta ruh ym pat biang namar donkam ban jiar shuh shuh lyngba ka iktiar ba dei khmih ia kane ka bynta khnang ban iohlad ban dang tai sani shuh shuh na ka bynta ban kham janai pura nadong shadong haduh ban ym don shuh ban wohnia ne kdewkti da kumwei pat.
Ka ktien kynnoh (binary words) kum ka ktien ‘u tangon u lymban’, ‘ka bha ka miat’, ‘ u jhur u jheb’, ‘u soh u pai’, ‘ka banat ka patu’, ‘ka koit ka khiah’, ‘ka ram ka shah’, ‘u dieng u siej’ ‘u kba u khaw’, ‘u phan u kyrpad’.
Dang don shuh ka rukom bhah ktien katkum ki jingkynnoh namar ba don ki ba syriem kum ka bha ka miat, ka koit ka khiah, u soh u pai, u kba u khaw, ka dieng ka siej, paidknup paidtrap; don ki ba iadei katkum ka bynta jong ka ktien nyngkong ha ka ktien ba marbud kum u tangon u lymban, ka banat ka patu, ka bam ka dih, ka rong ka rup, ka rep ka riang, ka thoh ka tar, ka leit ka wan, ka thiah ka dem, ki kur ki kha, ka ksing ka dhah, khongpong khongdeh, ka jaiñ ka nep, ka thung ka tep, khnong rijied, kper phrah, lynti syngkien, u siej u shken, arti arjat, khnam ryntieh, ka wait ka stieh, ka khoh u star, dohnud dohnam, ka khot ka wer; bad don ki ba khongpong kum ka um ka ding, ka dum ka shai, ka sngi ka miet, pyllup lyndang, ka at ka them, ka shit ka khriat, ka iaid ka ieng, lailum laiwah, ka rngi ka dymmiew, ka liem ka lup.
Ki don ruh ki ktien kynnoh ki ba bud ryngkhi da ki ktien ba ym pat peiphang ia ka jingmut jongki ha ka ba lehse ki lah ban don jingmut ba biang pura, kum ki khñiang ki ksiah, ki mrad ki mreng, rangli juki, ilaka singmana, u tnum u tyndai, ka ding ka theh, raieh raidam, pisa pilaiñ, dkhot dkhai, synñiang bynhei, khor khriam, snier snap, byrta shula.
Kum kine ki ktien kynnoh ki don ki ba la tip ruh ia ka jingmut jong kito ki ktien ba bud ryngkhi kum ka ktien ka rep ka riang- riang ka dei ba syang symbai ha tyngyier; madan madiah- madiah dei ka thaw baïar palat ka lynter bad kynian bad ba beit ryntih khlem at ne them baroh shi lynter; u khah u nor- nor dei u kynja thied jyrmi ba kham kynrei ha phud wah; ka riat ka ram- ram ka dei ka rsham ba kham padun, u klong u skaw- skaw dei u kynja klong ba kham rit bad sieb na baroh ar tduh.
Ka ktien shijur (word pair): Don arjait kyntien ki ba kajuh ka ktien(identical word) bad ki ba pher ktien (separate word).
Ki ba kajuh ka ktien dei kum ka ktien ei ei, teng teng, mian mian, ter ter, suki suki, lap lap, khah khah, lei lei, dar dar, kloi kloi, bak bak, khum khum, jar jar, tiak tiak, doi doi, dik dik, ler ler, laiñ laiñ, khliak khliak, khlir khlir, ram ram; ki ktien ki ba pher ka ba shwa na ka ba hadien dei kum ka ktien huri hura, lap lah, laki laka, luri lura, patung pateng, buk bak, tari tara, luk liak, khim khait, Kine ki ktien ki don ki ba shikyntien ki don jingmut ha baroh ar kyntien bad don ruh ki ba ym don jingmut ei ei.
Ki don ki ba don jingmut ha baroh ar, hynrei ka ba ha shwa ka mut da kumwei bad ka ba ar ka mut da kumwei, katba ka ktien synrop jong kita ar ka mut pat sa da kumwei; nuksa kum ha ka tari tara- tari dei ka tiar ot ba don syrti shiliang, tara dei ka ba pynbiang jur; katba tari tara ka mut pat ban pynkhreh ia kaei kaei.
Ka ktien huri hura ka mut ba kulmar, katba huri ha la marwei bad hura ha la marwei kim don jingmut eiei.
Kine ki ktien baroh, wat la ki don ar kyntien ha ka shi kynnoh, hynrei la sngewthuh ba ki dei shikyntien; kumta ha ka thoh ka tar donkam ban ieh kumba ka long ne ka dawa ban buh dakïasnoh (hyphen) bad kata ka shong ha ka iktiar ka ba dei ban khmih ia ka ktien Khasi kum ka ktien kren, pule bad thoh.
Ka Ïewduh ka ïew kaba heh duh kaba don ha nongbah Shillong, ka long kawei na ka thymmei halor ka jingbsa jingpjiah ïa u paid Khasi baïar ha shityllup ka ri Khasi Jaiñtia.
Kane ka ïew ka dei kaba la sdang naduh ki por hyndai bad ka dei ka ïew kaba la rim tam napdeng ki ïew baroh.
Katkum ki dak kiba paw ka pyni ba la seng khnang ban pynsuk halor ka ïadie ïapeiñ markylliang hapdeng ki paid Khasi bad ha kaba sdang lehse ka dei ka ïew basa kam dei ka ïew mala kumba ka paw mynta, hapoh ka jingpeit jingkhmih jong u Syiem Hima Mylliem kaba don ka jaka treikam mynta ha Mawkhar markhap bad ka ïewduh.
Ka don ruh la ka jong ka thanat ha khlieh ïewduh kaba la buh la mang khnang ban peit ban khmih ki jingtam jingduna ha kane ka ïew.
Haba phai khmat sha kane ka Ïewduh ha kine ki sngi kiba mynta, ka dei kaba la shonshap lypa halor ka jingsahdien u trai ri u trai  muluk ha ka khaïi ka pateng namar baroh ki jinglum spah  na kane ka ïew bad ka khaïi pateng ka kaba la bat da u dkhar u kling uba shong ha ki dukan mala, u bat ïa ka mar ha ïew ban die pateng- u bat ki dukan thylli ban thep ki mar ki mata- u shalan ki mar ïa ki nongshong ïew kylleng ka jaka.
Katba ki Khasi kiba bun kyrhai ki hap ban shu shong tyngkhap ha kyndong khlem jingker jingda haba peit i kumba ki dang sah hi ka juk shong basa naduh ba dang sdang ka ïew ka hat.
Lada ka neh salonsar kumne ruh ka kham bha ban ïa kaba shu shong habar halait kaba i kulmar jingmut mano ba dei trai bad mano ba dei kliar bad I pangmet lada wan ka slap ka lyer ba la hap ban shu shongrieh shuwa.
Kane ka ktah ïa ka ijot ka jaitbynriew bad ym dei ban kdew kti ïa uta uba nabar hynrei ka jingkylli ka mih mano ba ai jaka te ïa ki, hato la khang lad ka pisa.
Haba phai sha ka jingkhuid jingsuba la isaitmet ban peit ba la shu tuid ryngïeng da ka um ïong, shaei ki nongpynkhuid ki don, ym dei ban kynnoh ka jingbun briew hynrei lada ka jingtip briew ka treikam baroh ki don ka jingkitkhlieh.
Ka jingbha bad ka jingkhuid ka sawdong sawkun ka long kaba donkam nalor ba ki lum khajna ha man ba wanrung ki mar ki don ka jingïoh lada pynlut noh tang san naïa na ka shispah ruh ka la biang ban pynneh ka jingkhuid jingsuba.
Katno ka long ka jingpang met ha kaba ïadei bad ka jingkhuid jingsuba bad ka jinglong ka jingman jong ka Ïewduh, lehse lada ka dang ïaineh kumne katno tam ka jingshah tim ha ka pateng ban sa wan.
Lehse ka la dei ka por ba kum ki trai jaka naduh ki bor ba dei khmih haduh kiba dei ai ia ki jingbit kiba har rukom, ki nongshong ïew ki nongleit ïew kin kyndit bynriew noh khlem da pynleh noh ei shuh ka por ban pyrkhat sani bha kaei ba ki donkam ban leh ne kaei ka jingkitkhlieh kum ki briew ba shimet ki dei ban leh – ne ki  seng bapher bapher ba kin pynshongnia bad pyrkhat aiu ba dang lah ban leh.
U Member ka Parliament (MP) sha Rajya Sabha u Dr WR Kharlukhi u la pynkynmaw ba ka dei ka jingphohsniew jong u nongïalam jong ki u ba la khlad noh u Purno A.
Sangma ban don ka sur kaba jam ka ban mih na ki jylla shatei lamihngi ne North East (NE) ha Parliament.
“Ka dei ka thong ka jong u, u la don ha ka politik bad don bynta lang ha Nongbah Delhi bad u la ïohi , lada ka thaiñ kam ïatylli ngin ym lah ban leh eiei," ong u Dr Kharlukhi.
U Dkhot na ka jylla Meghalaya sha Rajya Sabha u la pynpaw ïa ka jingdonkam ban don ka kynhun kaba khlaiñ Khnang ba ka Nongbah Delhi kam sngap ïa ki jingdawa jong ki paidbah ka thaiñ.
U la ai nuksa da kaba ïathuh ba wat la ki don lai ngut ki MP na ka jylla , khlem da peit na kano ka seng ki dei, ki la thoh sha ka sorkar pdeng ban thung da u ne ka Vice- Chancellor uba dei na ka thaiñ ha Skulbah North Eastern Hill University (NEHU).
“Kim shym la sngap ïa ngi, Ngi la rah ruh ïa kane ka mat sha ka North East MPs Forum ka ba dei jing baroh ki seng ban sngap lem, hynrei ym don mano mano ruh ki ban sngap," u la ong.
Kat kum ka jingsngew jong u Dr Kharlukhi lada ka don ka kynhun kaba khlaiñ na ka thaiñ shatei lamihngi ha ryngkat ki 25 ngut ki MP na ka thaiñ kin sa ïoh sngew ïa ka jingdawa ki jong ngi.
U la ong ruh ba ka jingïapher hapdeng ki kynhun Riewlum ha ka thaiñ ka dei ka kam jing ki  riew kiba nabar ka thaiñ.
“Lada ngi don ka jingïapher ngin ym poi shano shano ruh.
Ngi dei ban ïatylli bad leit sha Parliament bad ki 25 ngut  MP na  northeast na ka juh ka rynsan katta kan sa kylla ," ong u MP ka  Rajya Sabha.
Lah ban kdew ba ïa ka jingmynjur ïa ka Resolutions da ka sorkar jylla ban py treikam ïa ka Inner Line Permit hapoh ka jylla bad ban ithuh noh ïa ka  ktien Khasi and Garo ha ka kyrnit kaba 8 jong ka riti trei kam jong ka ri India, kaba haduh mynta ka dang shah kut bad ka sorkar pdeng.
U MLA ka North Shillong u bah Adelbert Nongrum u la ong ba kan dei ka kamram ba khraw jong ka United Democratic Alliance (UDP)  ba kan phah ban bishar biang ïa ka sorkar MDA-II halor ka MOU  pynbeit ïa u pud u sam hapdeng ka jylla Meghalaya bad Assam,kumba ka la kular ha ka por election.
" Halor ka MOU, ka jingphai khmat kan long sha ka UDP, namar kane ka dei  ka mat treikam ka UDP ka ba la kular ba kan phai dien biang ïa ka MOU bad mynta lei ba ka la don ha ka sorkar kan long ka lad ka ba biang bha ban pynurlong ïa kane" la ong u bah Nongrum ha u Kynjatshai.
“Ha ka ba ïa dei bad VPP,  ngin ïaid pynbor man ka por ïa ka sorkar ba ka dei ban  bishar biang ïa ka MOU wat ba nyngkong ,namar kumba ka long mynta shisien ba ka khyndew ka la duh la duh beit"u la bynrap.
U bah Nongrum u la kynnoh ruh ba “ka MOU ka ba la dep ban soi hapdeng ka jylla Assam bad Meghalaya, ka dei ka jingleh tang jong ki Myntri Rangbah  na ki ar jylla, khlem ka jingmynjur u paidbah , namar ki briew ba don bynta ki la dep ban pyndep ïa la ka kamram hynrei ka rai hi ka long tang hapdeng ki Myntri Rangbah".
“Donkam ban bishar biang ia ka MOU bad  ki jaka ha Khanapara ki dei ban wanphai biang namar kane ka dei ka jaka bym don ka jingiakajia balei ka leit sha Assam, lada kim lah ban pynphai kamut kadon kaei kaei sha lyndet"u la bynrap.
U bah Nongrum u la ong , “kumba nga ong ba donkam ban bishar biang namar ïa ki jaka ba ym don ka jingïakajia balei ka leit sha Assam bad ïa kane ngi kham khmied lynti bha ïa ka UDP namar ba ka don ha Sorkar bad ha ki mat treikam jong ka ruh ka kular ïa kane ki dei ban pyndep bad wat pynbiej ïa u paidbah".
“Halor ka rai ka ba ngi shim ban don marwei ka long namar ba ngin lah ban long laitluid, lada ngi synrop lang ngin ym long laitluid bad ngi lah ban ïa tyngkhuh"u la ong.
U la bynrap “halor ki mattrei kam ki ba ka VPP ka la kular ,ngin trei shitom ban pynurlong, wat la ngim ïoh ïa ka jingkyrshan ba pura ban thaw sorkar hynrei kane  kam mut ba ngin klet noh ia ki jingkular jong ngi , ngin pynbor ïa ki ba don ha ka bor ban pynurlong".
Ka Woodland Hospital Shillong ha ka 9 tarik u Lber, kala ïoh ban wan ai jingpynshai paidbah halor ki jingpang khyllaw ha Nongstoiñ, kum shi bynta ban rakhe ïa ka sngi ka jingpang khyllai ne World Kidney Day.
Ïa katei ka jingïalang ai jingpynshai paidbah la ïoh ban pynlong hapoh ka Market Complex ha ïew Nongstoiñha kaba ka Dr.
Indakiewlin Kharbuli MBBS MD (Medicine), DM (Nephrology) Consultant Nephrologist kala shim ïa ka bynta ban ai jingpynshai.
Ka Dr.
Kharbuli kala ong b aka jingpang khyllai kadei ka jingpang kaba pynïap suki suki ha kaba bun ki nongpang kiba don jingshitom ha u khyllai kim tip ba ki pang khyllai namar ka jingbymdon ka jingpyni dak.
Ka la ong ruh b aka jingpang khyllai kadon haduh 5 bynta kata ka bynta ba 1 haduh 4 lah ban sumar da kaba ai dawai hynrei kaba bynta kaba 5 dei kaba la jur bad hap pynkhuid ïa ka snam lyngba ki kor ne Dialysis bad ruh ban bujli ïa u khyllai.
Kumta kala ong ba ki lad jingïada na ka jingpang khyllai ka long ban dih 2 liter ka um ha ka shi sngi, kiar na ka jingbam doh masi, kiar na ki jingbam mluh sangeh ka dih ki dawai ktha bad sangeh sih sikret lane kyiad.
Ha kane ka sngi kala don ruh ka jingsumar ei ïa ki paidbah kiba la wan ban shah sumar ha ka Woodland Hospital Blood Collection Center kaba don ha ka dong Mawpun jong ka shnong New Nongstoiñ.
Ka Dr.
Amanda A.
Pakyntein, kaba dei ka kurim jong u myntri sorkar barim uba peit ïa ka tnad Sports and Youth Affairs, u Ban Banteidor Lyngdoh, ka la shah jied kum ka ‘Best Woman Guru Award’ ha ka 4th International Inspirational Women Awards (IIWA) 2023.
Kane ka jingai khusnam ka dei kaba la pynïaid da ka GISF Foundation ban ai ka jingithuh bad ai burom ïa ki briew shimet kiba lah ban treikam bha, kiba don ka sap ba kyrpang bad ki nongwad  bniah, ki nongai jinghikai, ki nongbtin lynti, ki nongai jingmut, bad ki nongïalam kiba long ka nuksa babha ïa kiwei pat.
Ïa kane ka jingai khusnam yn pynlong ha ka 6 tarik jong u bnai Jymmang hapoh Delhi.
Hadien ba la ïohi ïa ka jingkyrshan ba pura na ka liang ki paidbah na ka bynta Voice of People Party (VPP), ka ba ïeng ha ka shap jong u Prah, ha ka election ban jied nongmihkhmat hapoh ïingdorbar thawaiñ, u Bah Adelbert Nongrum u MLA ka VPP u la pynpaw ïa ka jingkyrmen ka ba khraw  na ka bynta ka election MDC ba “U Prah un ïoh bha ban peh".
“Na ka bynta ka election  MDC, ngi ngeit skhem ba kumba ngi la ïohi ïa ka lyer ka ba jur ka beh sha ka VPP bad ki paidbah ki la ai ka jingkyrshan ka ba skhem ïa kane ka seng saiñpyrthei ba thymmai ha ka election ban jied nongmihkhmat sha ïingdorbar thawaiñ, kumta kan long na ka bynta ka jingjied ïa ki MDC ruh" u la ong.
Ha ka ba ïadei bad ki kyrtong u Bah Adelbert Nongrum u la ong ba “Ngin  hap ban husiar bha ïoh don ki ba shu kwah ban shim kabu shwa ban rai ban ai tiket namar  ïoh ka wan ka jingduhnong ïa u Prah namar ka jingbym don ka Anti Defection Law ha District Council".
“Ki kyrtong ki ba la dep ban ïa khun ïa ka Election MLA na ka VPP, ngin hap ban peit la ki don ne em ka jingthrang ban ïakhun ïa ka election MDC bad ki paidbah ruh kin lah ne em ban tynrong ka lyngkor ha ki", u la bynrap.
Lah ban kdew hangne ba ka Voice of People Party ka dei ka seng saiñpyrthei ka ba thymmai ka ba la hiar ban ai reng ha ka election MLA ha ka ba ka la ïoh jingjop na ki 4 tylli ki Konstitwensi.
U MLA ka North Shillong u bah Adelbert Nongrum u la ong ba hadien ba ka election ka la dep ka Sorkar Meghalaya Democratic Alliance (MDA-II) ka la dei ban pynkynriah noh mardor ïa ki jaitbynriew Harijan ki basah ha Them Ïew Mawlong.
Ha ba kren bad u Kynjatshai u bah Adelbert Nongrum u la ong ba  ka long ka jinglehrain ka ba khraw man ki kam ki ba hap ban pynïaid ha ka jylla da ka sorkar la hap ban shah tuklar beit da ka Ïingbishar.
“Hap ban batai hap ban pyni bad tuklar beit da ka ingbishar ïa ki kam ki ba ka sorkar kan dei ban leh kane ka paw ïa ka jingtlod  ka sorkar bad ka pynpaw ruh ïa ka jingbym kwah jong ka ban trei na ka bynta u paidbah"U la bynrap ba “ka long ka ba  sngewlehraiñ namar ba ka Ïingbishar kan hap ban bthah ba hadien ka election la dei ban pynkynriah noh ïa ki jaitbynriew Harijan sha ki jaka ki ba bha".
U bah Nongrum u la ong , mynta ka kynti ka ladei ban pynkynriah noh mardor ïa la ki nongtrei lade bad ban pyni ba ki kwah ban trei na ka bynta u paidbah, lem kumta  kan dei tang ka sorkar ka ba shu pyrkhat tang na ka bynta lade.
U la kyntu ruh ïa ka sorkar ba ka dei ban weng noh ruh ïa ki jingker ki ba don ha them Ïew Mawlong ban  ban pynlait ïa ka jingkhapngiah ha  sor Shillong.
U la buh ruh ka jingkylli halor ka jingbymtreh jong ka sorkar ban kynthup ïa u MLA kane ka thain hapoh ka High Level Committee, da ka ba ong ruh ba kane ka lah ban don eiei sha lyndet.
:Ka kynhun ba la tip kum ki ‘Shi Paralok’ kan pynlong ïa ka jingïakob shut penalty ha ka 18 tarik Lber 2023 bad kane ka jingïalehkai kan long na ka bynta baroh ki nongshong shnong ha kane ka jylla.
Kane ka jingïalehkai penalty shootout kan long hapoh Mawiong Mawpdang bad kan sdang naduh ka por 9 baje mynstep.
Ka bai rung na bynta kino kino ki kynhun kiba kwah ban wan ïa shim bynta ha kane ka jingïalehkai penalty shootout kan long 1,000 tyngka kawei ka kynhun.
Na ka bynta ki nongjop, ka song pisa pisa kan long 15,000 tyngka ïa ka kynhun kaba wan ba nyngkong bad 7,000 tyngka ïa ka kynhun ïalehkai kaba wan ha ka kyrdan kaba ar.
Ka dor ban siew bai moina (advance) ka long 500 tyngka kawei ka kynhun, bad ka tarik kaba khatduh na bynta ban pynpoi ïa ka bai moina kan long ha ka 18 tarik Lber 2023.
Kane ka jingïalehkai penalty shootout kan long ha ka round system bad ki nongïalehkai ki lah ban ïashim bynta hapoh 5 ngut kawei ka kynhun.
Na bynta ki jingtip ba kham bniah lah ban phone ha kine ki nombar 8974801386, 6009748905, 8258956678.
U Myntri Rangbah ka jylla u Conrad K Sangma na ka NPP, u la sam doh kyndang sha baroh ki 11 ngut ki myntri sorkar kynthup ki paralok na kiwei ki parti kiba ïadon lang ha kane ka sorkar.
Kaba duh nong bha ka dei ka PDF kaba khlem ïoh kam myntri bad ki MLA shimet hynrei ka HSPDP lah ban ong ba ka don bok ban ïoh myntri namar ba sted ban leit nyngkong ban ïathaw sorkar.
Na bynta ka HSPDP ka la biang ka jingkheiñ, bad kam don than kano kano kaban ong ba ka la leh shiliang ne bym kheiñ snep.
Hynrei kaba kham duh nong na kane ka jingbate kam jong u Myntri Rangbah ka dei ïa ka BJP bad khamtam ïa ka UDP.
Ki tnad kiba ka UDP ka ïoh bad ka BJP ki dei ki bym lerkam than namar baroh ki tnad ba kongsan la bat hi ka NPP kaba ïalam ïa ka sorkar.
Ka tnad pla tyngka, pynroi sor, ka PWD, ka Mining, ka Industries, ka Transports, ka Education, ka tnat ka koit ka khiah bad ka tnad kam pohïing kiba dei ki tnad sorkar kiba kham kongsan la bat lut ka NPP.
Katba ka UDP ka ïoh tang ka kam jngohkai, social welfare, arts bad culture, ka Excise, Revenue and Disaster Management, legal metrology.
Kine ki tnad ki dei kiba kham rit bad kiba rit kiba ria ha ka jingtreikam ka sorkar jylla.
Katba ka BJP ka ïoh ïa ka tnad ri jingri, SAD, Printing and Stationery.
Lada shu peit ïa ka jingbhah ïa ki tnad sorkar, ka UDP kam don jingmut ban kmen bad kumjuh ka BJP.
Ka la don ka jingïakren ba ka jingshah leh sat ka UDP ban ïoh tang ki tnat kiba rit kiba ria, ka dei na ka jingleh jongka hi, kaba la leit ban pyndem ha ka NPP hadien ba kam lah ban thaw sorkar ïalade na ka jingphet noh ki 2 ngut ki MLA ka HSPDP sha ka sem ka NPP.
Ka jingleit pyndem ka UDP ka la long lehse ka daw, ba ka NPP kan ym kheiñ snep shuh bad ka pynsting ïa ka jingmut jingpyrkhat jongka, ba ka UDP ka dei ka parti ka bym lah ban shaniah khamtam hadien ba kila ïather ha ka rynsan ïalap elekshon.
Ka jingleit thaw sorkar lang ka UDP bad ka NPP, kan ktah shibun ïa kane ka seng riewlum namar ba ki paidbah ha ri Khasi-Jaiñtia kim kwah shuh ba kan thaw sorkar lang bad ka NPP kaba don lang ruh ka BJP hynrei ka UDP ka la leit tur ruma tang ban ïoh jingmyntoi khlem shwa ba ka jingsngew jong u paidbah kan jem bad ka la long kumba leit tynruh ding tyllaw ha ka ding ïa ka jingsngew jong ki paidbah.
Hynrei ka la don sa kawei pat ka bynta ha kaba ka UDP ka lah ban leh eiei lada ka kwah ha ka por kaba biang, bad kata ka long ban pynkhih ne ban pynkhyllem ïa ka sorkar.
Kane ka jinglong jingman na ka rukom ai bhah ïa ki tnad ha kane ka sorkar, kan pynsuk ïa ka UDP ban wad daw ha kine ki sngi ban wan lada don kano kano ka jingïakhih kaba lah ban ïalam sha ka jingkhyllem syndon ka sorkar.
Khlem pep, lada ka UDP ka don ka mon, ka lah ban pynkhyllem ïa kane ka sorkar ka NPP da kaba thaw sorkar lang bad kiwei pat ki parti hadien katto katne por.
Tangba kawei kaba kham eh ïa ka UDP ka long ba ka dur ka dar jongka, ka la ktah na ka jingleit ban ïathaw sorkar lang bad ka NPP ha kane ka kynti hadien ba ka la dep ïashong lang la san snem bad ïakynther ha ka elekshon.
Ka MDC elekshon kan pyni haduh katno ki paidbah kin ai ïa ka jubab ïa ka UDP bad kiwei ki seng riewlum.
Ka Shillong Sports Association kaba dei ruh kaba pynïaid ïa kane ka lympung, sa shisien pat la pynlong ïa ka lympung ïalehkai phutbol jong ki hep barit jong ka lympung Football League 2023 na ka bynta ki khynnah kiba hapoh 14 snem jong ki shynrang (U-14 Boys)  kaba la long hapoh madan MFA Turf Polo Ground Shillong mynta ka sngi ka 11 tarik Nohprah.
Ka long ka khubor kaba ai jingkmen kaba khraw ïa baroh hadien ba ka Shillong Sports Association ka la lah ban pynlong biang ïa kane ka lympung ïalehkai phutbol jong ki hep barit hadien ar snem naduh ba la pynsangeh noh ïa kane ka lympung naduh ba wan lyngshop ka khlam Covid-19 ha u snem 2020.
Ha kane ka lympung ïalehkai ki don khatsaw tylli ki kynhun ïalehkai kiba na kylleng sawdong jong ka jylla kiba la wan ban ïa shim bynta ha kane ka jingïalehkai phutbol jong ki hep barit.
La phiah ïa kine ki 19 tylli ki kynhun ïalehkai ha ki saw tylli ki group ha kaba ha man ka ki group la kynthup lang san tylli ki kynhun ïalehkai bad lait noh tang ka Group A  ka don tang saw tylli ki kynhun ïalehkai.
Ka Group-A ka kynthup ïa ka  Summit Academy, Madanryting Sc, Sohryngkham Sc bad Nangkiew Irat Sc, ka Group-B ka kynthup ïa ka Mylliem Grass Root, Kick Start Ft.
Academy, Mawlai SS&CC, Umphyrnai Sc bad Laitkroh Sc, ka Group-C ka don ïa ka kynhun  Kynton U Mon, Challenger Ft Academy, Mawreng SS, Pay For Right Ft.
academy bad ka Mile Kick Start Ft.
Academy katba ka Group-D ki kynthup ïa ka Mawkriah SC, Them Rangshken A.
C.
C.
, Mawpat SC, Rangdajeid United FC bad ka Mylliem Sc.
Ka jingïalehkai kaba nyngkong ba la pynïalehkai ha katei ka sngi, ka 11 Lber la long hapdeng ka Summit Academy pyrshah ïa ka Madanryting Sports Club.
Ha kane ka jingïakhun kine ki ar kynhun ka Madanryting SC ka la pynliem noh ïa ka Sumit Academy da 5 la 0.
Ki nongïalehkai jong ka Madanryting SC kiba la ïoh ban thep ïa ki 5 kol ki long u Jefferson Kharmawphlang uba la thep ïa ka kol kaba nyngkong ha ka minit kaba 18, u Medonborlang Mawrie uba la thep ïa ka kol kaba ar ha ka minit kaba 20, u Kitboklang Mawrie uba la thep ïa ka kol kaba lai ha ka minit kaba 24, bad u Wanlamkupar Kharsahnoh uba la thep ïa ka kol kaba saw ha ka minit kaba 37 bad ïa ka kol kaba san ha ka minit kaba 53.
Haba phai pat sha ka jingïalehkai kaba ar ha kane kajuh he ka sngi ka Mylliem Grass Root ka la ïalehkai pyrshah ïa ka Kick Start Football Academy bad ha kane ka jingïakhun kine ki ar kynhun ka Kick Start Football Academy ka la lah ban pynliem noh ïa ka Mylliem Grass Root da 4 la 1.
Ki nongïalehkai jong ka Kick Start Football Academy kiba la ïoh ban thep ïa ki saw kol ki long u Iaisynroplang Syiemlieh uba la thep ïa ka kol kaba nyngkong ha ka minit kaba 23, u John W Nongsiej uba la thep ïa ka kol kaba ar ha ka minit kaba 31, u Aitenjoy Nongkhlaw uba la thep ïa ka kol kaba lai ha ka minit kaba 42 bad u Wanbhalang Kharmawlong uba la thep ïa ka kol kaba saw ha ka minit kaba 60.
Katba ïa ka kol na ka bynta ka Mylliem Grass Root la ïoh ban thep ïa ka shi kol lyngba u long u John Janai Khardewsaw uba la thep ïa ka kol ha ka minit kaba 55 jong ka kylla miet.
Ka Madanryting SC bad ka Kick Start Football Academy hadien ba ki la jop ïa ka jingïakhun ka jong ki ha kane ka sngi ki la khur ïa ki lai poiñ ha kane ka lympung Football League 2023.
Ka Lamare Sports Club ka la lah ban pynliem noh ïa ka United Sports Club Kolkata ha ka jingïalehkai semi phainal, 2nd Leg mynta ka sngi ka 11 tarik Lber ha ka lympung ïalehkai Invitation Knock out football tournament 2022-23 ïa kaba la pynlong da ka New Nongstoiñ Sports Social & cultural club.
Ha kane ka sngi ka jingïalehkai hapdeng kine ki ar kynhun ka la long shisha kaba itynnad bad kaba da i shongkun bha ban ïohi namar kine ki ar kynhun ki long shisha ki Kynhun ïalehkai ki ïa ryngkat bor bad ha kane ka jingïakhun kaba mynta ka sngi kine ki ar kynhun ki la ïakhun dohïap na bynta ban ïoh ban jam shakhmat bad ïoh rung sha ka phainal ban ïaknieh ïa ka nam lahduh jong kane ka lympung ïalehkai.
Ha kane ka jingïalehkai semi phainal ka Lamare Sports Club ka la ïoh ban khur jingjop bad ïoh rung sha ka phainal da kaba pynliem noh ïa ka United Sports Club Kolkata da 2 la 1.
Ha kane ka jingïakhun kaba la long hapoh madan New Nongstoiñ, ki nongïalehkai jong ka Lamare Sports Club kiba la ïoh ban thep kol na ka bynta kane ka kynhun ki long lyngba u Donbor Nongkynrih uba la ïoh ban thep ïa ka kol kaba nyngkong ha ka minit kaba 27 jong ka kylla step bad ïa ka kol kaba ar la ïoh ban thep da u Everbright Mylliem-ngap uba la thep ha ka minit kaba 77 jong ka kylla miet.
Katba u nongïalehkai jong ka United Sports Club Kolkata uba ka ïoh ban pynphai ïa ka shi kol lyngba u Sahil Harijan uba la thep ïa ka kol ha ka minit kaba 45+5 jong ka kylla step.
Ha kane ka jingïalehkai mynta ka sngi u Brolington Warlarpih uba long u rangïalehkai jong ka Lamare Sports Club u la ïoh ban khur ïa ka nam Man of the match.
Ka jingïakhun phainal jong kane ka lympung kan long hapdeng ka Lamare Sports Club pyrshah ïa ka Ri Bhoi United ki ban ïakhun ha ka 15 tarik Lber 2023 ha ka por 1:30 mynsngi hapoh madan madan New Nongstoiñ.
U Secretary, ka NEC, u K.
Moses Chalai, IAS mynta ka sngi u la plie ïa ka project kaba kyrteng ka ‘Digital Design Labs for Livelihood Generation’ ha Don Bosco Technical School, Shillong.
Ha kane  ka sngi la don lang ruh ka Sherry Lalthangzo, Economic Adviser (E&M), NEC, u S.
Sundar, MD, AMTRON, Guwahati, u Fr.
Sagi Stephan jong ka Don Bosco Technical School, Shillong, u Tanung Jamon, Director (S&T), NEC, ki ophisar ka ALIMCO bad kiwei pat ki heh ophisar jong ka NEC.
Ïa kane ka projek la bei pisa da ka NEC ha ka dor kaba T.
5 klur kynthup lang bad ka ACC Institute, Senapati, Manipur.
Kine ki centre ai jinghikai kin ai ruh ka jinghikai da kaba pyndonkam da ki teknoloji kum ka Graphic Designing bad Animation da ki software kiba remdor bha.
Hadien kane, kin ïaid shaphrang ban hikai ruh ha ka 3D printing, 5G application, ka digital designing ha kaba ai jinghikai/instructional videos/3D Animations ha ki jait ktien bapher bapher kynthup ïa ki jait ktien ba kren ha kane ka thain shatei lammihngi.
Ha kane ka sngi la ïoh ruh ka jingkren na u Leihaothabam Johnson Sharma, uba la don bynta lang ha kaba ai jinghikai.
U dei uwei na ki Digital Designer ba pawnam bha uba la ïashim bynta ha ki projek bapher bapher ka Hollywood, Bollywood bad ki TV Programme ba pawnam.
Ïa mynta hi u dang pynlut ïa ka por ha kaba nangïoh jinghikai shuh shuh shaphang ka digital bad ki jaka ai jinghikai kiba pawnam na shabar ri.
U la ïathuh ruh shaphang ki kabu kiba bun ba kane ka projek kan wanrah na ka bynta ki samla jong kane ka thaiñ shatei lammihngi.
Kane ka sngi ka long ruh ka sngi ban sah kynmaw ha ka thain shatei lammingih halor ka jingïaid lynti ka Digital bad 4.
0 Industry ka ban plie ka lad ka lynti kaba bun bad ki kabu ha ki lain Digital na ka bynta ki samla ha ki sngi ki ban wan.
Ka NEC ryngkat bad ka Ministry of IB ka la sdang ïa ka prokram ai jinghikai ha u Lber mynta u snem 2023 kaba kyrteng ka Animation 3D course na ka bynta ki 100 ngut ki samla kane ka thaiñ shatei lammihngi hapoh Delhi.
Shen, ka NEC ryngkat bad ka ministry jong ka DoNER bad AMTRON kin shim ïa ka 3D Printing project ha ki 8 tylli ki jylla ka thaiñ shatei lammihngi, ka ban long ka jingïaid lynti kaba khraw bad wanrah buh ki jingkylla.
Kumjuh ruh ryngkat bad ka AMTRON, ka NEC kan ai ruh ka jinghikai halor ka 5G Applications ha ki 8 tylli ki jylla kane ka thaiñ, ka ban sdang bad treikam ha ki 2 lane 3 bnai ban wan kumjuh ruh ban plie ïa kiba bun ki lad ki lynti ïohkam namar ka 5G ka la sdang treikam mynta.
Kane ka thaiñ shatei lammihngi ka la ïakynduh jingeh lypa ha kaba ïadei kumno ban pynkylla dur ïa ka ïoh ka kot bad khamtam eh ïa ki lad ïohkam ïohjam na ka bynta ki samla.
Da ka jingdon ki lad ki lynti mynta ka la long ka jingïarap bad ruh da ka jingïoh jngai jong u myntri rangbah ha ka por ba u la kren ha ka NEC Plenary hapoh Shillong ha u snem 2016 bad kdew kyrpang shaphang ka jingdonkam ban pynkylla dur ïa ka ïoh ka kot ha ka thaiñ shatei lammihngi na ka por sha ka por.
U MLA ka Bharatiya Janata Party (BJP) u ba long ruh u myntri sorkar u bah Alexander L Hek u la ong ba ka jingbym lah ka BJP ban jop bun ki MLA ha kane ka election ka long namar ba ki paidbah ha ka jylla kim pat sngewthuh bha ïa ka BJP.
Haba kren sha ki lad pathai khubor u bah Hek u la ong, ha kaba ïadei bad ka jingdawa ILP bad kiwei kiwei ki mat ba dang sah teng, ka BJP kan ap ïa ka sienjam kaba u Myntri rangbah un shim bad kan bud nadien namar ba ka dei ka bynta ka ba rit bha ha ka sorkar MDA-II.
“Ka BJP kan ym lah ban rah ai kine ki mat sahteng, haba u paidbah u  khlem ai ka jingkyrshan ba pura ïa ka BJP, kumno ngin lah ban rah bad lada ki ai ka jingkyrshan pura te ngi la lah ban ong kaei ngin lah bad kaei ba ngim lah ban leh", u la ong.
U la bynrap shuh shuh “Ïa baroh ki jingkular ki ba ngi la kular ha ka por election ngin ym lah ban pyndep lut namar ba ki paidbah kim ai ka jingkyrshan ba pura ïa ka ka BJP, hynrei ngi dei ki dkhot barit tam ha ka sorkar MDA-II, te kaei ka ba ngi lah ngin kyrpad ïa ka sorkar ban pyndep ïa kane namar ka bor hi ka shong ha ki party ki ba jop bun ym ha ka BJP".
U Bah Hek u la kdew ruh ba ka jingbym jop bun ka BJP ha ka election 2023, ka long namar ba ki paidbah kim pat sngewthuh bha ïa ka roi ka par ba ka BJP ka wanrah khamtam ïa ka kam kaba u Myntri rangbahduh ka Ri u Narendra Modi u la leh na ka bynta ka Meghalaya baroh kawei.
Man la ka snem da ki hajar ngut ki samla pule ki pyndep ïa ki jingpule jong ki ha ki kyrdan ki bapher bapher ha ka jylla, bad hadien ba ki la pyndep ïa ki jingpule ki thrang ban ïoh ka kam ka jam kaba biang, bad ka jingkylli ka mih naei yn lah ban pynbiang kam ïa kine ki samla.
U MP ka Rajya Sabha u Dr WR Kharlukhi haba kren ha ka prokram  jong ka ICFAI university Meghalaya, u la ong, “Kan long kaba eh namar da ki hajar ki samla pule ki mih na ki jaka pule man la u snem  bad kim  don kam don jam, wat la ki pyrshang ha la ki jong ki bor ban  wad kam wad jam.
"U la bynrap da kaba ong, “Kum ka sorkar ha kine ki san snem kala sdang ïa ka start up ha kaba bun ki samla ki la mih sha khmat bad  da ka jingïarap ka sorkar jylla kila sdang ban seng kam seng jam da lade.
"U Dr Kharlukhi u la bynrap da kaba ïathuh ba ha ka wei ka jingai jinghikai ïa ki samla halor ka ïoh kam ïohjam, ha kata ka jingai jinghikai, ka phang kaba ki ïa kren ka long ‘Wat long ki samla kiba wat kam hynrei ki samla ki ban ai kam ai jam ïa ki wei pat.
’Na ka liang u Dr Kharlukhi,u la kyntu ïa ki samla ban mih sha khmat ban seng kam sengjam lyngba ka Prime Hub kaba ka sorkar jylla kala sdang.
Na ka liang u Bah RK Vijay Byrsat u ba dei u Managing director jong ka Center  of Learning Knowledge and Service (COLKS) haba kren ha kane ka sngi u la kyntu ïa ki samla pule kane ka skulbah ban mih sha khmat ban sdang ban seng kam seng jam ym ban ap tang ïa ka kam sorkar.
“Ha ka sorkar Meghalaya ki don haduh 55 hajar ngut kiba kren kam sorkar  haba ka jingbun paid jong ngi ka long da ki lak ngut ha kaba 55 hajar ki dei ki nongtrei sorkar, haduh katno ngi hap ban ai kam ai jam biang," u la ong.
U la bynrap da kaba ong ha ka jaka ban long ki nong wat kam balei ngim long kiba ai kam ai jam ïa ki wei pat.
Ka sorkar jylla lyngba ka tnat Sports & Youth Affairs mynta ka sngi ka 10 tarik Lber 2023, ka la pynlong ïa ka jingïalang ban pynkup burom ïa ki rangïalehkai bad ïa ki coach ka kynhun ïalehkai Phutbol ka Meghalaya Football Association, hadien ba kane ka kynhun ka la ïoh ban thaw ïa ka khana pateng (history) na ka bynta ka phutbol ha Meghalaya, kata hadien ba ki la poi haduh ka phainal jong ka lympung ïalehkai phutbol ka 76th National Football Championship Hero Santosh Trophjy 2022-23.
Kum ban shu pynkynmaw ba ha kane ka kynti kaba mynta, ka Meghalaya hadien ba ka la rung sha ka phainal jong kane ka lympung, ka la shah liem noh pat ha ka Karnataka da 3-2, ha nongbah Riyadh, Saudi Arabia.
Ka jingpynkup burom, ïa ki rangïalehkai ka la long ruh da ka pynshong ïa ki ha kawei ka trok kaba pynrïam pynbeit bha ïa ka bad kane ka jingïaid ki rangïalehkai ha ka dur jong kata ka Road Show ba la sdang ïa ka na Mawlai Madan heh Phudmuri, kaba la ïaid terter ki surok  jong ka nongbah ha ryngkat bad ka kynhun jong ka Flash Mob.
Ïa ka jingïalang ban pynkup burom la pynlong pat ïa ka ha madan Iewrynghep, Shillong ha kaba u Bah Shakliar Warjri, Myntri ba dei khmih ïa ka tnat Sports & Youth Affairs ka sorkar jylla u la long kum u kongsan, kynthup ïa u Director ka tnat Sports & Youth Affairs u  Vibhor Aggarwal IAS, u Director ka tnat I&PR u Malthus  S Sangma ( MCS), ki dkhot jong ka Meghalaya State Olympic Association, nangta ki dkhot jong ka MFA bad kiwei kiwei ki synjuk ïalehkai ha ka jylla, ki kmie ki kpa ki rangïalehkai bad ki paidbah.
Ha kane ka kynti, na ka liang ka sorkar jylla ka la wan shakhmat ba kan pynkup burom ryngkat ka song pisa kaba long mar 20 hajar tyngka ïa baroh ki rangïalehkai, coach, manager bad physio bad kumjuh ban ai ïa ka song pisa kaba long 28,91,216 lak tyngka sha ka Meghalaya Football Association.
Haba kren kum u kongsan, u Bah Shakliar, u pynpaw ïa ka jingsngewkmen ba ha kane ka snem kaba mynta, ki rangïalehkai ki la wanrah ïa ka nam bad ka burom ïa ka jylla hi baroh kawei, kampher wat hadien ba kim shym la lah ban rah ïa ka nam lahduh, hynrei u kyrmen ba shisien ka sngi ka trophi kan sa wan lang ryngkat bad ki rangïalehkai ka jylla.
U la ai khublei ïa ka kynhun ïalehkai jong ka jylla hapoh ka jingïalam jong u Bah Khlain Pyrkhat Syiemlieh (coach) ha kaba la lah ban wanrah ïa ka burom ïa ka jylla.
U la ïathuh ruh ba dei mynhynnin ka sngi ba u dang shu don bynta ha kane ka ophis bad u la ïoh jingtip na ka liang u director ba un don ryngkat lang haban pdiang burom ïa ki nongïalehkai ka jylla ka jong ngi bad da ka jingkmen kaba khraw ba tang shisngi un don hapoh ophis un ïoh ban don bynta lem ryngkat lang ha kane ka sngi.
U la ong ruh ba nangne shakhmat un nang ïai ai ki bai bam bad kiwei pat ki jingïarap (scholarship and incentives) bapher bapher sha ki nongïalehkai jong ka jylla.
Bad nalor kata u la ong ruh ba kum u myntri un ïai buddien ïa ki kam ba sah ha kaba ïadei bad ka jingtei ïa ki stadium ba un ïaleh katba lah  ban khmih ban lah ban pyndep kham kloi mynta u snem.
Ïa ki kyntien ai khublei la ïoh na u President ka MFA bah Larsing M Sawyan.
Ki pulit ka Lumdiengjri ryngkat ka kynhun ki Anti-Narcotic Task Force (ANTF) ha ka sngi palei ki la ïoh ban kem ïa ki 5 ngut ki briew ki ba donkti ban khaïi drok na ka thaiñ Mawprem.
Kine ki san ngut ki ba la shah kem ki kynthup ïa ki lai ngut ki shynrang, bad ar ngut ki longkmie kawei na ki ka dei ka ba dang shu ïoh khunrit ki ba shong basah ha Mawprem.
Ïa kine san ngut la ïoh ban kem na ki ar jaka ki ba la pynlong ïa ka jingkhynra.
Ki pulit ki la ïoh shwa ban kem ïa uwei u nongkhaïi drok na jan ka ophis jong ka Khasi Hills Autonomous District Council bad na u la ïoh ban kurup ïa u drug heroin u ba don 66.
46 gram ha ki synduk, 2 tylli ki mobile phone bad kawei ka kali.
Hadien kane ki la ïoh ban kem sa ïa ki 4 ngut ki briew ki ba donkti ban khaïi drok ki ba kynthup ïa 2 ngut ki shynrang bad 2 ngut ki kynthei na ka wei ka ïing ka ba don ha Lumsohphoh, Lower Mawprem.
Na kane ka ïing la ïoh ban kurup, ïa u drug Heroin u ba don 268.
71 gram ha ryngkat ka pisa kaba don T6,87,150,7 tylli ki mobile phone bad 60 tylli ki nar injek bad ki synduk drok ki ba thylli.
U Director General of Police u Dr L R Bishnoi haba kren sha ki lad pathai khubor u la ïathuh ba naduh u bnai Jymmang 2022 haduh mynta ki case kiba ïadei bad ka jingkhaii drok ha ka jylla ka la kiew bun shah ha ba ïa nujor bad ki por ba la dep.
“Tang ha u snem 2022 , haduh haduh mynta haduh 116 tylli ki cases la register hapoh ka Narcotic Drug Psychotropic Substances Act 1985, haduh 234 ngut ki briew ki la shah kem, 60 tylli ki kali la ïoh ban kurup, 187 tylli ki mobile, 7.
5 kg u Heroin, 4000 kg u ganja, ki ar jait ki tablet uwei u don 12,900 tylli bad uwei 29 000 tylli, ka dawai jyrhoh 28,700 tylli ki bitor", u la ïathuh.
U la bynrap “Tang ha kine ki lai bnai jong u snem 2023 ki pulit ki la dep ban register ïa ki 35 tylli ki case 80 ngut ki briew ki la shah kem 31 tylli ki kali ki la ïoh ban kurup,  94 tylli ki mobile, u drok  heroin u ba don 3.
2kg, u ganja u ba don 140 kg, u tablet 60,000 bad 22 bilor ka dawai jyrhoh, bad ka pisa ka ba la kot sha ka T.
65 lak".
Ka Nongthymmai Sports & Cultural Club, Shillong kan sa pynlong ïa ka jingjied ïa ki khynnah ïalehkai phutbol (trial ) na ka bynta ban ïalehkai ha ka lympung ïalehkai jong ka Shillong Premier Football League (SPL) ha ka samoi ïalehkai jong u snem 2023.
Kane ka program kan long ha ka 13 bad 14 tarik Lber hapoh madan Madan Nongthymmai, Shillong.
Na ka liang ka Sports Club ka la pyntip ba lada don ki khynnah kiba don jingmut na ka bynta kane, ki lah ban poi hapoh madan Nongthymmai ha ka por 8:30 mynstep bad kin wanrah ruh la ki jong ki juti (boots) bad ki sopti phong.
Na bynta ki khynnah kiba don jingthmu ban wan sha kane ka program ban ïoh ïa ka jingtip ne ka jingpynshai ba kham bniah, lah ban phone ha kine ki nombar 8787690428, 9863091116.
Ka ophis treikam jong u District Sports Officer, West Jaintia Hills District, Jowai kan pynlong ïa ka jingïalehkai tan tyllai (tug of war) na bynta ki longkmie bad kan long ruh kum shi bynta ka jingrakhe ïa ka sngi International Womens Day 2023.
Ïa kane ka jingïalehkai yn pynlong ha ka 15 tarik Lber 2023 hapoh madan Kiang Nangbah Stadium, Jowai naduh ka por 10baje mynstep.
Ha kane ka jingïalehkai ki nongshim bynta ki dei ban don shiphew ngut baroh ha kaba 7 ngut kin dei ki nongïalehkai bad lai ngut pat kin dei kiba lah ban pynmih bujli (substitute).
Kino kino ki kynhun kiba kwah ban ïashim bynta ha kane ka jingïalehkai ki lah ban leit shim ïa ka phom na ka ophis treikam jong u District Sports officer ka West Jaintia hills district ha lane shuwa ka 13 tarik Lber 2023.
Kan don ka jingsam ïa ki song pisa bad ki trophi sha ki kynhun ïalehkai kiba rah ïa ka nam lahduh bad ïa ka kynhun kaba wan ha ka kyrdan ba-ar.
Baroh ki skul, ki kolej bad ki shnong ki thaw kiba hap hapoh jong ka West Jaintia Hills District, la shah bad la khot sngewbha ban wan ïa shim bynta bad ban wan ban sakhi ïa kane ka jingïalehkai ha katei ka sngi.
SHILLONG:Ka nongseng kam lajong ba pawnam bha ha kane ka jylla bad kumjuh shabar ka nongbah Shillong, ka Dapalei Stacy Warjri ka dei kawei na ki nongseng ka lajong ba la ïoh burom ha kane ka jylla Meghalaya.
Ka la long kawei na ki kynthei ba la ïeng ha la ki jong ki kjat, ha kaba la ithuh ïa ka kum ka nongseng kam ba don bun ki sap.
Ka Dapalei ka dei ka nongseng kam lajong kaba la don bynta ha ki katto katne ki kam shimet, kynthup ïa ka jinghikai kilan met, ka nonghikai ïa ka Zumba, nonghikai shad, hikai skul bad ka nongai jingmut ban sumar ïa ka bam ka dih(dietetics).
Ka la don bun ki sap bad ki kam ba ka trei.
Nalor jong katei ka kam ba ka trei, ka Dapalei ka dei ruh ka khun kynthei bad ka hynmen ba sngewtynnad, ha kaba ka la don ïa ka jinglong ba jemnud na ka bynta ki bahaïing ha sem jong ka.
Katei ka jinglong sngew rit jong ka, ka la pynlong ïa ka kum ka nongpynkhring ïa ka social media, kaba la pynlong ïa kiwei ruh ba kin kwah ban bud ïa ka dienjat jong ka.
Ka jingim jong ka, ka dap da ka jingthrang ban don jingkyrmen ban leh ïa kano kano ka kam khlem ka jingshah khang lad bad ka dei kawei ka briew kaba baroh ki itynnad ïa ka jinglong jong ka.
:Ka nongrwai Khasi kaba pawnam bha, ka Adoryllene Lily Sawian ka la dep pyllait paidbah ïa ka jingrwai ba thymmai jong ka lyngba ka interview bad kawei ka lad pathai khubor la don mynta shi snem.
Ka la dep phla ba ka jingmut jong ka jingpyllait paidbah jong ka ïa kawei ka jingrwai jong ka album “Wai Luti", ha kaba la ïohi bun da ki jingtap jong ki cassette ba la buh hadien jong ka kali.
“Lada ngi peit bniah bha ïa katei ka music video Wai Luti, lah ban ïohi shai ïa kitei ki jingtap cassete hapoh ka kali.
Na kitei, la don ka jingrwai ban wan," la ong ka Sawian ka katei ka lad pathai khubor.
Kumba la kular, katei ka jingrwai ba thymmai jong ka Sawian na ka album EP, ka dei kawei na kitei ki jingtap cassete.
Ïa katei ka jingtap cassete, watla ka don hajan ruh, hynrei, ym shym la don ban ïohi ïa ka, kaba la thoh da ki dak heh HER, ha kaba katei ka dei ka jingrwai ba thymmai jong ka Sawian.
Ïa katei ka jingrwai thymmai, la dep pyllait paidbah ha ka 6 tarik Lber bad kumba ka la kular, ka Sawian ka la dep buh lypa ïa ka kyrteng jong katei ka jingrwai na ka bynta ki nongkyrshan jong ka.
Katei ka jingrwai kaba dei ka jingrwai Pnar, ka HER ka don bun jingmut.
Ïa mynta, ka kyrteng jong katei ka jingrwai ka la pynpaw shai katkum ka jingkynnoh ïa ka da ka “her," kaba mut ‘ma ka’.
Nalor katei, ka jingrwai HER ka ai jingmut halor ka jinghusiar ïa kiei ki jingjia bad ka jinglaitluid, ha kaba ka pynlong ïa ki nongsngap ba kim dei ban shu ngeit katba ïalam lynti kiwei.
“Ka jingïoh jingmut jong katei ka jingrwai ka dei shaphang ka jingdonkam jong ka jingïa tylli para mangi bad ka jingkyrshan iwei ïa iwei.
Ka jingrwai HER ka pynshlur ïa man iwei pa iwei ba ki sngewhun bad sngewtynnad ïa kaei kaba ki ïoh katba ki dang ithuh ïa ka jingkordor jong ka imlang sahlang bad ka jingïatreilang," la ïathuh bniah ka Sawian.
Katei ka nongrwai ka la tih tynrai shaphang katei ka kyntien ‘Her’ ha ka ktien Khasi/Pnar, da kaba pynshai ba ka don jingmut lang ha ka verb bad ka noun, kaba mut ka dei ka jingïoh ïa ka jinglaitluid.
“Katei ka kyntien ka ai ïa ka jingmut jong ka jinglaitluid bad ban lah ban leh ïa kaei kaba ngi kwah ha ka jingim jong ngi, ka don ruh ïa ka jingsngew jong ka jingthrang ka mynsiem bad kaei kaba u briew u dei ban ïoh ïa ka hok jong u," la ong ka Sawian.
Ha katei ka jingrwai, ka Sawian ka la ak bad rwai ruh kumjuh, ha kaba ka la shong da ka ar shaka ba rong lam stem shynrai, ka Opel, kumjuh ruh la shim bynta lang da ki ar ngut ki tyngshop jong ka Khasi ba dei ki rang sha kawei ka disco ba ïashad.
La ring ïa katei ka jingrwai ha ka dur jong u snem ba hyndai hynthai ha ki 70 bad kumjuh ruh ïa ki jaiñphong, ha kaba kitei ki paidbah ba don ha katei ka disco, ki la ap kmang ïa ka ba kan rung hapoh katei ka jaka bad ban rwai halor rynsan.
Mar syn leit ma ka halor rynsan, ki paidbah nongpeitkai ki la ïa kynhoi risa bad ki la shad kmen bad pynkhih met ïa katei ka jingrwai ba rwai ma ka.
Haba kren shaphang ka Sawian, la ju bna ïa ka ha ka jingnud jong ka ban riam ïa ki riam ba thymmai, naduh ka jingriam jong ka ha ka jingrwai Suri haduh kane ka jingrwai ba thymmai kaba ka la buh da u shñuihkhlieh ba kai ba kdor kum ki nong Africa.
Shuh shuh, kawei ka jinglong ba ka don ka long ba ka pynpaw beit ïa ka jingsngew shaniah jong ka bad ka jingshlur ba kan leit rwai halor rynsan bad pynshongshit ïa ki paidbah nongpeitkai.
“Nga itynnad bha ïa ki nongrwai Africa kum ka kynhun ba pawnam, ka Boney M, te kumta, nga la ïoh jingmut ban shim ïa katei ka bynta jong ka jingriam jingbeit ha kane ka jingrwai HER," la batai bniah ka Sawian.
Ha ka jingbuh jingmut bad katei ka jingriam, katei ka jingrwai ka ai jingmut ruh ïa ka jingïai shah ïai ap ha kiba bun kiba la ïaid lyngba ki jingeh bad jingjynjar ha ka jingim jong ki.
“watla bun ki jingïakhun kiba ngi hap mad, hynrei ka mynsiem jong ngi ka pyrshang ban ïakhun pyrshah ïa ki, da kaba ïada ïangi na ka jingtlot ka bor pyrkhat bad ban ran dien.
Ka jingmut ba kongsan jong kane ka jingrwai ka rakhe ïa ka bor ban ïoh ïa kaei kaba ngi kwah ha ka jingim jong ngi, katba ka shon jingmut ruh ïa ka jingdonkam jong ka jingïa tylli bad kum ka jingwanrah lang ïa ka imlang sahlang kaba ryntih, katkum ka jingpynïaid jong u Blei," la bynrap ka Sawian.
Ïa katei ka jingrwai ‘HER’, la shna bad ring da u Kiki Garod bad ka kynhun jong u, ha kaba la ai ïa ka sur jingtem da ka disco-funk ba khring bha lem bad ki nongrwai ba dei ki shynrang ba la shimti da ka kynhun Rowynk.
La dep pynmih ïa katei ka jingrwai da u B4SHAN, uba tbit bad ba don sap, ha kaba la rwai lang bad ka Lily bad u B4SHAN, kaba long ruh kum ka jingnoh synniang na ka bynta ka karkhana rwai jong kane ka jylla.
Ryngkat ka jingpyllait paidbah ïa ka album EP ka ban wan, ka jingrwai “This is Us" ruh mynta ka dang ïaid shakhmat, ha kaba ki nongkyrshan ki la ap kmang ba kitei ki nongrwai kin sa pynmih shuh shuh ïa ki jingrwai thymmai.
Ka khubor jong ka jingshah dung jong u wei u dkhot ka Hynñiewtrep Integrated Territorial Organisation (HITO) ka la pynsmiej bad pynpar ñiangkhriat ïa ki paidbah ka jylla.
Kane ka jingjia ba shyrkhei kala jia ha ka miet jong ka 9 tarik u Lber 2023 ha ka shnong Sohshrieh Mukhla ha kaba la kynnoh ba ar ngut ki briew kiba la tip kyrteng kum u Damut Bang bad u Palmon Sari ki la thmu ban shim ïaka jingim jong u Solomon Rymbai.
Na ka liang u Para jong u bah Solomon, u Pynbiang Rymbai ula leit ban ujor da ka ejahar pyrshah ïa kine ki arngut ki briew ha Ummulong Police Beat house, ha u la ïathuh ba ha 9 tarik u lber 2023  ha ka por kumba 7:30 janmiet u Damut Bang bad u Palmon Sari kiba  dei na ka shnong Ladmukhla  West Jaiñtia hills ki la dung ia u  Solomon Rymbai na ki bynta ka kpoh ha Mukhla Sohshrieh.
Hadein kane ka jingjia la pynkit noh ïa u bah Solomon sha Jowai KJP  Hospital ban ïoh jingsumar.
Na ka liang ki nongïalam jong ka HITO  kila pynrem jur halor kane ka jingshah thombor jong u dkhot ka seng, ha kaba ki la ong kum ki dkhot jong ka jaitbynriew kiba trei na ka bynta ka bha ka miat jong ki khun samla, hynrei lada phai sha ka wei pat ka bynta ki don ki para doh para snam jong ngi kiba la ïaw ka jingmut jingpyrkhat, hynrei ki shim pat da kumwei da kaba kdew kti bad kynnoh ba kiba ïa khih ïa ksar na ka bynta ki daw bah jong ka jaitbynriew ki kylla lang kñia pynban.
Na ka liang ka HITO kala maham ba ym dei ban shim kabu ïa ka jaitbynriew kaba don tang shitroh da kaba kamai spah shimet khlem da pyrkhat ïa ka saw ka sian jong ka ri bad ka jaitbynriew.
Kine ki nongïalam kila ong ruh ba hakum kine ki por kiba ka jaitbynriew ka donkam ïa ki ‘riew len lade ki ban lam lynti, dei ban long kiba stad bad kiba shemphang ban ïaid ha ka lynti jong ka hok bad da ka jingkhuid.
“Ngin wan rah ïaka jingïatylli hapoh ka ri khasi baieid jong ngi, ban lait na ki jingshah thombor bad shah pynïap ïa ki para doh para snam jong ngi," ki la ong.
Ki la bynrap da kaba ong, “ Lada ngi leit bad pynkulmar hapoh ka ïing ka sem  jong une u ba dung,  ïa u dkhot jong ngi kam pynsuk ïa ngi namar kan pynsyier ïa ki khun ki kti jong u.
"Shuh shuh ki la ong ba lada ka aiñ kam shim khia kim ban se ban thom ïaka sang, long katba long jia kat ba jia.
Ki nongïalam ka HITO ki kitbok kitrwiang ïa u Solomon ba un ïoh kloi ïaka jingkoit jingkhiah.
Da kaba bat ïa ka phang jong ka G-20 ‘Recover Together, Recover Stronger’ ha u snem ba kyrpang na ka bynta u krai ha kylleng ka pyrthei (IYoM) 2023, ka India ka la khreh ban wanrah ïa ka jingkoitjingkhiah sha kylleng ka pyrthei da kaba ban kham jur ha ka jingshalan ïa ki krai ba tei met.
Ki nutraceutical cereal kiba tei met ba kiba ju thung hangne ki la kylla sha ka dak jong ka India bad ki dei ki mar kiba lah ban kyrshan.
Bajra, Ragi, Canary, Jawar bad Buckwheat ki dei ki ban pynïaid ïew sha kylleng ka pyrthei.
Ka khlam Covid-19, ka jingkylla ka suiñ bneng, ka jingsngewthuh ïa ka jingrung ki calorie ha ka met ki dei ki jingkylla kiba khraw kiba la khring ïa ka pyrthei sha kine ki mar bam kiba tei met.
Ka India kaba pynmih bun tam ïa ki krai kaba long 19% ka la shim ïa ka jingbahkhlieh ban wanrah ïa ka jingkylla ha kaba ïadei bad ki krai ha ka jingshalan ïa kine ki mar bam bad ban twad jingmut ïa ka jinglah thied ïa kine lyngba ka rukom pynïaid ïew ka APEDA.
Kum shi bynta ka rukom pynïaid ïew ïa ki krai, ki bor ba dei peit ki la pynlong ïa ka Millet Conclave ha India bad ki la pynsaphriang jingtip hapdeng ki 100 tylli ki ri kiba thied mar bha shaphang ki jingmyntoi kiba wan na ki krai bad ki la khot sngewbha ïa ki nongthied ban pyni ïa ki mar ba kyrpang jong ka India bad kumtaki ïohi ïa ka bynta ki krai ka India ha ka rukom bam jong ki briew ha kylleng ka pyrthei.
Ka Agricultural and Processed Food Products Export Development Authority (APEDA), kaba treikam hapoh ka tnat Commerce & Industry ka thmu ban kot sha ka thong USD 100 million shuwa u snem 2025.
Dang pynkhreh ïa ka rukom pynïaid ïew sha kylleng ka pyrthei, da kaba peit ïa ka jinglah treikam ka India.
Kumta la pynkhreh ïa ka e-catalogue jong 30 tylli ki ri kiba thied mar bad 21 tylli ki jylla kiba pynmih ïa ki krai bad la sdang ïa ka rynsan ïadie ïathied ban pynstet ïa ka jingshalan ïa ki krai bad ki mar kiba mih na ki krai.
Katba ka pyrthei ka dang ïaid sha ka jingshngaiñ ha ka jingïoh ïa ki mar bam ba tei, ka la don ka jingkiew ha ka jingthied ïa ki krai kaba long 5.
4 % ha kaba ïadei bad ka dor bad 14 % ha kaba ïadei bad ka jingbun.
Ki krai ki la ktik ïa ka jingmut jingpyrkhat jong ka pyrthei namar ki lait na ka gluten bad ruh ba ki bun protein bad fibre.
Ki lah ban wan bujli ha ka jaka jong u khaw bad ukew, bad ki lah ruh ban tehlakam ïa ka jingpang shini, ki ïarap ha ka jingdunasnam, ka blood pressure bad ki jingpang kiba ïadei bad u klongsnam.
Bun kiba ong ba ki kraiki kham bha ban ïa ki kew, khaw bad riewhadem bad lada ka India ka lah ban ïaid shakhmat ha ka jingthmu ban pynduhjait ïa ki jingpang lyngba ki krai ba tei met, kine ki lah ban wan bujli ïa kawei na ki lai bynta ki cereal jong kito kiba pang shini bad ki longkmie kiba duna snam, kaba wanrah ïa ka lad ban don 100 gram ka jingpyndonkam ïa ki krai per capita ha ka shi sngi bad kane kan pynurlong ïa ka thong “Ki krai, ki bynta ba kongsan ha ka rukom bam jong baroh" ha u snem kyrpang ïa ki krai ha kylleng ka pyrthei.
Ha ka jingkyntiew ïa ka jingshalan ïa ki krai ka India, ka Sorkar Pdeng ka dang plié lad ïa ka jingïashim bynta jong ki nongshalan mar, ki FPO/FPC, ki nongkhaii ha ki rynsan bapher bapher ha kylleng ka pyrthei da kaba pynlong ïa ki jingïakynduh hapdeng ki nongdie bad nongthied ha palat 16 tylli ki International Trade Fair.
Ka India ka la kyntiew lypa ïa ki krai bad ki mar kiba shna na ki krai ha ka prokram ban rakhe ïa ka IYoM, 2023 kaba la pynlong da ka FAO ha Rome, Italy.
Ki jingïakynduh hapdeng ki nongdie nongthied ha Jakarta bad Medan, Indonesia ha ka jingïatreilang bad ki Indian Embassy.
Ki don ki jingpynkhreh ban kyntiew ïa ka jingïashim bynta ha ki International Trade Fair kum ka Gulfood 2023, Dubai, UAE, Foodex, Japan, Fine Food, Australia, Anuga Food Fair, Germany bad kiwei kiwei ban kyntiew ïa ki krai.
Yn khring ïa ki nongshalan mar nabar ri, ki dukan heh, ki super market bad ki kompani lyngba ka Embassy jong ka India ban kyntiew ïa ki krai bad ban mad kai ïa ki krai.
Yn don ka jingpyni ïa ki krai ka India ha ki ri bad ki ïew bapher bapher ha ka jingïatreilang bad ka IBEF, ha ryngkat ka jingkyntiew ïa ki krai lyngba ka social media.
Ki 5 tylli ki jylla ka India kiba khlaiñbha ha ka jingpynmih krai ki dei ka Rajasthan, Maharashtra, Karnataka, Gujarat bad Madhya Pradesh.
Ki don 16 jait ki kew kiba pynmih bad shalan kiba kynthup Sorghum (Jowar), Pearl Millet (Bajra), Finger Millet (Ragi) Minor Millets (Kangani), Proso Millet (Cheena), Kodo Millet (Kodo), Barnyard Millet (Sawa/Sanwa/Jhangora), Little Millet (Kutki), Two Pseudo Millets (BuckWheat/Kuttu), Ameranthus (Chaulai) bad Brown Top Millet.
Ka jingshalan ïa ki krai na India ki kynthup whole grain bad ka jingshalan ïa ki mar ba shna na ki krai na India ka dei kaba duna.
Ka Sorkar ka dang kyntiew ruh ïa ki startup ban kyntiew ïa ka jingshalan ïa ki mar ba shna na ki krai bad ha ki thup Ready-to-Eat (RTE) bad Ready-to-Serve (RTS) kum ki noodle, pasta, breakfast cereals mix, biscuit, cookie, jingbamkai bad kiwei kiwei.
Ki ri ba ka India ka shalan ïa ki krai ki long ka U.
A.
E, Nepal, Saudi Arabia, Libya, Oman, Egypt, Tunisia, Yemen, U.
K bad U.
S.
A.
Ki jaitkrai ba shalan da ka India ki long Bajra, Ragi, Canary, Jawar bad Buckwheat.
Ka USA ka don ha ka kyrdan kaba nyngkong ha kaba ïadei bad ka dor na ka jingshalan ïa ki sorghum, canary, bajra bad ragi katba ka Saudi Arabia ka ai ki dor kiba kham biang ha kaba ïadei bad ki buckwheat bad kiwei kiwei ki krai.
Ki buckwheat ki dei kiba kham ïoh dor haba ïanujor bad ki sorghum bad kiwei kiwei ki krai.
Ki ri kiba kham thied ïa ki krai ki long ka Indonesia, Belgium, Japan, Germany, Mexico, Italy, the U.
S.
A, United Kingdom, Brazil bad Netherlands.
Ka India ka dang ïaidshaphrang ha ka jingkyntiew ïa ki krai ha kylleng ka pyrthei da ka jingthmu ban pynlong ïa ki krai kum shi bynta ka rukom bam jong baroh.
U Chief Executive Member ka Jaiñtia Hills Autonomous District Council (JHADC), u Ma Thombor Shiwat ha ka 9 tarik Lber u la kdew ïa ka jingduna pisa ha ka mang tyngka kaba T.
30,60,14,100/- (laiphew klur hynriewphew lak khadsaw hajar shispah tyngka) bad ong ba ka jingdon baroh ka pisa ba la ïoh lum da ka Council na ka bynta u snem 2023-24 ka long T.
174,59,38,400/- (shispah hynñiewphew  saw klur, sanphew khyndai lak laiphew phra hajar bad sawspah tyngka) katba ka jingkheiñ antad ïa ka jinglut baroh ka long T.
205,19,52,500 (arspah san klur khadkhyndai lak sanphew ar hajar bad sanspah tyngka).
Haba ai jingkren shaphang ka mang tyngka kaba khatduh na ka bynta kane ka snem, u Ma Thombor u la ong ba ka jingkiew ha ka tulop namar ka jingpynkiew ba shisien shisnem bad ka Dearness Allowance jong baroh ki nongtrei, kiba ïoh bai bam tymmen bad ki bahaiing jong kiba ïoh bai bam tymmen jong kito kiba trei ha ka Council bad ka jingpyntreikam ïa ka Jaiñtia Hills Autonomous District Council Members Pension Act, 2019 kidei ki ar tylli ki daw bah halor kane ka jingduna pisa ha ka mang tyngka.
Ka arrear Revised Pay jong ki dkhot, ki nongtrei bad ki nongïoh bai bam tymmen jong ka Council kiba ym pat lah pynkhuid ha kane ka Financial Year ba mynta la rah noh sha ka Financial Year 2023-24 bad ka jingai menial allowance sha ki Class II Officer jong ka Council kidei kiwei pat ki ar tylli ki daw bah halor kane ka jingduna, u la ong.
U Ma Thombor u la ong ruh ba lyngba ka jingtrei shitom jong ka Council ka la ïoh T.
73,18,11,649/- (Hynñiewphew lai klur khadphra lak khadwei hajar hynriewspah sawphew khyndai tyngka) tang na ki mar poh khyndew ba kham heh bad T.
14,65,67,854/- (Khadsaw klur hynriew phew san lak hynriew phew hynñiew hajar phraspah sanphew saw tyngka) tang na ki marpoh khyndew ba kham rit, katba ka khajna halor ki kali ym pat ïohpdiang  haduh mynta.
U la pyntip ruh ba na ka share of revenue ba la ïoh na ka jylla Meghalaya ryngkat kiwei pat ki revenue jong ka Council la lah ban siewdep ïa ka tulop ba dang sahteng jong baroh ki Dkhot, ki nongtrei bad ki nongïoh bai bam tymmen ha kane ka council na ka bynta 13 (khadlai) bnai, kata naduh u Jymmang 2021 haduh u Jymmang 2022, ka jingsiewpat ïa ka ram sha ka Civil Works Department bad kiwei pat ki jingsiew bym lah ban ïaid lait.
Ha u snem 2022-23 u la ïathuh ruh ba ka Council ka la lum thup ïa ka arrear Annual Account na ka bynta u snem 2019-20 bad 2020-21 bad ai sha ka Accountant General (Audit) Meghalaya, Shillong, bad ong ba kaba sah ka Annual Account na ka bynta u snem 2021-2022, kaba dei ban siew yn sap hah hapoh u Lber, 2023.
Ban weng ïa kane ka jingeh pisa jong ki briew ka Jaiñtia Hills, u Ma Thombor u la pyntip ba ka Executive Committee ka la thaw da ar tylli ki iew shimet ba la tip kum ka Ïaw Muchai Mynsngat bad Ïaw hat, Nonglatem  baroh ar kiba don hapoh Elaka Nartiang.
U la ïathuh shuh shuh ba ki jingsiew na ka Judiciary lahdep ban lum katkum ka dor thymmai ba la kdew ha ka Court Fees Rules, 2019 ba lahdep mynjur da u Lat katba u la bynrap ruh ba ka Additional Office Building jong ka JHADC kumba la ïohi mynta ka don hapdeng ka jingtrei sa ban dep noh artad.
Na ka Tied bad Untied Grant ba la ïohpdiang ha u snem ba lahdep, u Ma Thombor u la pyntip ba ka Council ka la thaw 234 tylli  ki skhim/project naduh u Ïaïong 2022 haduh u Kyllalyngkot 2023 kaba kynthup ïa ki pung umbam umdih, ki iing skul, ki iing shnong (community hall), ki paiñkhana paidbah, ki madan ïalehkai, ki lynti ïaid kjat, ki jaka saitjaiñ bad kiwei pat ha ki jaka bapher bapher kiba hap hapoh ki district ka Jaiñtia Hills.
Hadien ba ki 12 ngut ki MLA ki la bamsmai kum ki myntri jong ka sorkar MDA-II, na ka liang u nongthoh khubor u la ïoh ban ïakren bad u Myntri sorkar uba khynnah tam jong kane ka sorkar.
Na ka liang u Bah Shakliar Warjri u la ïathuh ba naduh ki por kiba dang rit u sngewtynnad bha ha ka kam politik, bad hadien ki jingpule u la rung sha ka kam saiñ hima sima.
“Ka thong jong nga ka long ban shakri ïa ki paidbah ka Jylla bad kham tam ïa ka konstitwensi baroh kawei," u la ong.
Haba jubab ïa ka jingkylli halor ka jingbym don jingtbit ha ka kam politik, na ka liang u Bah Warjri u la ong ba kane ka dei ka lad kaba nyngkong bad kaba thymmai ïa u hynrei kan ym don kano kano ka jingdkoh ha ka jingtrei kam jong u.
“Nga ngeit ba ngan lah ban pyndep ïa kaei kaba la bynshet ha nga ban pyndep na ka bynta ka jingmyntoi jong ki paidbah ka jylla," ong u Bah Warjri.
Na ka liang u Myntri Rangbah ka jylla u Conrad Sangma ha ka janmiet jong ka 9 tarik Lber ula bhah kam  sha baroh ki Myntri Sorkar ka jylla bad na ka bynta u Bah Shakliar Warjri u Myntri Rangbah u la ai ïaka tnat Sports & Youth Affairs, ka Labour, bad  ka tnat Registration & Stamps ba un peit.
Shwa ka elekshon ka la don ka jingther kaba jur bha na ka BJP pyrshah ïa ka NPP da kaba kynnoh ba ka dei ka parti kaba bamsap tam.
Wat u Myntri ka tnad kam pohïing ka ri u Amit Shah ruh u la ther ba kane ka sorkar ka dei kaba bamsap tam ha ka ri India.
Kane ka jingkren u Amit Shah ka la pynjah burom khait ïa ka jylla Meghalaya bad ka la shah pynbud nam ba ka dei ka jylla kaba jur tang ki nongtuh ki nonglute khamtam ki briew kiba don ha ka bor sorkar.
Shwa ïa kane, ka BJP ka la thad ïa ka NPP haduh ba ka la thoh sha ka seng kmie New Delhi ban weng noh ïaka jingkyrshan na ka sorkar MDA-1 hynrei haduh ban kut ka samoi san snem ruh, ka shu sah tang ha ka jingbyrngem khlem poi shaei shaei ruh.
Hynrei tang hadien san sngi ba la dep ñiew ïa ka votes, plak ka la ktah mat ïong ïa ka BJP ha kane ka jylla ba ka jingkynnoh, ka jingkynthah jongka ïa ka NPP, ka dei tang ka nia khynnah rit, ka nia kai ban pynbieij ïa ki paidbah ka jylla ha ka por elekshon.
Ka jingkren u nongïalam ka BJP, u Chuba Ao uba peit ïa ka parti BJP ha kane ka jylla, ka la pynking klong syndon ïa ka BJP bad kan nang pynngam ïa kane ka parti sha liewlep nalor ba ka la dei lypa ka parti kaba la ijli jur ki paidbah ha kane ka jylla.
Katkum ka jingkren u Ao sha ki lad pathai khubor, ka jingkynnoh ïa ka NPP ba ka dei kaba bamsap tam, ka dei tang ka nia elekshon ban pynbieij ïa ki paidbah nongthep kane ka jylla bad tang hadien san sngi kila ïathaw sorkar lang.
Ka jingkren jong u, kam dei tang ba ka la pynjah burom ïa ka BJP hynrei ïa ki nongïalam jongka ruh bad ka la pynpaw hakhmat u paidbah ba ka dei tang ka suri kup snieh langbrot jongno re jongno.
Hordit hordang, ki paid-bah ka jylla Meghalaya kin ym ngeit shuh lada ka BJP kan ong eiei namar ba kin shim ba ka dei tang ka jingthok jingthak ïa u paidbah hadien ba kila ïohi bad ïoh sngew ïa ka jingkren jong une u nongïalam ka BJP.
Khlem pep, kane ka jingkren jong une u nongïalam ka BJP kan poi wat shaduh ka tyndong shkor jong ki nongïalam ka parti seng kmie.
Lada ki nongïalam ka BJP seng kmie kim leh eiei ïa kane ka jingkren jong u Ao, ka mut ba kila mynjur lang ïa kane ka jingkren jong u bad kan long ka jingeh kaba khraw ïa kane ka parti ban wan bsuh khlieh ha kane ka jylla nangne shakhmat ha kaba ki paidbah kin ym ngeit shuh ïa kaei kaba ki kren bad kin shim beit ba ka dei tang ka nia elekshon ka bym don nongrim haei haei ruh.
Kumba la ïohi, ka BJP kam ïoh jaka satia ha kane ka jylla Meghalaya naduh ba ka wan ban ïakhun elekshon ha ki snem 1993, ka jingjop jong ka, ka shun eh beit tang 2 ne 3 ngut ki MLA bad lait nangta, kam lah ban thaw pyrthei katba kiwei ki parti kum ka Congress ka la jop bun ngut bad ïalam ruh ïa ka sorkar ha kane ka jylla la bun-sien.
Kumta, ki nongïalam ka BJP ki dei ban pyrkhat shispah sien ïa ka jingïadei ka parti ha kane ka jylla Meghalaya.
Ka jingkren u nongïalam ka BJP ba peit hangne ha Meghalaya kan pynhiar jraiñ ïa kane ka parti kaba dang ïaksaid tyngeh ha kane ka jylla.
Ha ka miet jong ka 9 tarik Lber ha ka por 12 baje ei ei shiteng synïa, kawei ka trok kit marbam bad ki tiar donkam, kaba don ïa u nombar AS-11-DC-3353, ka la kem ding kynsan haba ka la poi ha ki bynta ka shnong Shangbangla ha Ri Bhoi, kata hadien ba ka la mih na Guwahati ban leit sha Shillong.
Ïa kane ka trok la niah da u Somsul Sul Islam Tapadar na Assam bad kaba dei ruh ka trok kaba kit Atta, ki Amul, ki Umphniang Urea lem bad kiwei kiwei.
Kane ka trok ka la kem ding kynsan haba ka la poi ha katei ka jaka bad ïa ka daw jong katei ka jingkem ding la ong ba ka dei na ka jingthut ki wire hapoh ka trok, bad la ong ruh ba nyngkong ka la sdang ban kem ding ha ki bynta jong ka Engine bad hadien kata pat ka ding ka la pur sha baroh ki bynta jong ka trok.
Ha kane ka jingjia, baroh ki tiar kiba la thep hapoh ka trok, ki la ingkhong lut bad ym don shuh wat tang kawei ruh ka tiar kaba dang long ban pyndonkam, namar ba ki la shah bamduh ha ka ding kaba la klang shyrkhei bha.
Hadien ba la ïoh jingtip, ki Pulit pynlip ding ka Nongpoh ki la leit mar mar sha katei ka jaka ban tem ïa ka ding, hynrei kim lah ban pynlait ïa ki tiar hapoh katei ka kali na ka jingingkhong.
Shuh shuh, ym shym la don kano kano ka jingjia ba sngewsih ne mynsaw briew, ha kaba wat u nongniah bad nongbud jong ka trok ki la lait phet khlem da mynsaw.
Hynrei ka jingjulor ha katei ka jingpluh ka trok ka la kot sha ki Lak tyngka, namar katei ka trok ka kit ïa ki tiar kiba kham remdor.
Ïa ka met jong u myntri barim ka jylla u Bah Aubrey H.
Scott Lyngdoh la tep don burom ha ka 9 tarik Lber ha u lum jingtep ka Balang Presbyterian Jaïaw, kaba don ha madan Weiking Shillong.
Lah ban pynkynmaw ba u myntri barim jong ka jylla, u Bah Aubrey H.
Scott Lyngdoh u la khlad noh ha ka janmiet jong ka sngi 7 tarik Lber, 2023 ha la ïing sah kaba don Pohkseh ha ka rta ba 93 snem bad u la iehnoh shadien ïa ka kurim bad saw ngut ki khun.
U Bah A.
H Scott Lyngdoh u dei uba la mih khmat ïa ka Jaïaw konstitwensi la ar sien, kata hapdeng ki snem 1993 haduh 2003, bad ruh u dei u la shongthait na ka kam sorkar ha u snem 1987 kum u Chairman jong ka Delhi Agriculture Marketing Board.
U la bat ruh ïa ka kam kum u Chief Secretary jong ka sorkar Mizoram.
Ha kane ka sngi la ïoh ban leh burom khadduh ïa u Bah A.
H Scott Lyngdoh da ka jingrwai na ka Shillong Chamber Choir (SCC) bad na ka Aroha Choir.
La ïoh ruh ka jingkren lyngkot na kiba haïing, ka Balang bad kiwei.
U Paiem Ainam Manik Syiem ha ka 9 tarik Lber u la shimti ïa ka khet kum u syiem ba pura jong ka Hima Mylliem ha ka jingïadon lang ki bakhraw ba tri jong ka Hima.
Ka Hima Mylliem kam don ïa u Syiem ba pura mynta la 7 snem kynthih, bad u Paiem Ainam Manik Syiem un long u syiem pura uba 13 u ban  shynshar ïa ka Hima Mylliem.
Ha kane ka sngi u CEM ka KHADC u Bah Titosstar W Chyne, u la aiti ïa ka sanat ha u paiem Ainam Manik Syiem ban pynskhem ïa ka jinglong syiem ba pura, da kaba pule ruh ïa ka kyndon (5) jong ka Mylliem Syiemship Act 2007.
Haba kren ha kane ka sngi u Bah Titosstar u la ong, “Kumba phi tip ki kam ki jam ha ka Hima Mylliem la bun bun snem ka long kaba ïaid da ki kynrum kynram, la don ki jingjia sngewsih ki jingjia ki ba la pynhiar kyrdan ïa ka burom jong kane ka Hima".
“Na kata ka daw ngi kum ka EC naduh ba ngi la shimti, ka thong jong ngi ka long ban pynïaid beit ïa ki Hima kiba don hapoh ka KHADC namar ki paidbah ki la duh ïa ka jingshaniah na ka jingpynlong kamkai bad pynhiar kyrdan ïa ka iktiar ba ngi la ïoh", u la bynrap.
U la pynpaw ïa ka jingshaniah ha u Paiem Ainam Manik Syiem, u ba la shimti kum u syiem ba pura ha kane ka sngi.
U Paiem Ainam Manik Syiem u la ong, “Nga dei uwei na ki syiem u ba dang khynnah tam bad ka long ka sngi ka ban sah kynmaw pateng ngin ïa trei ryngkat bad ka KHADC ban ngin ym ïaid lait haba don kano kano ka  jingeh ngin ïatreilang".
U Conrad K.
Sangma, Myntri Rangbah ka sorkar jylla, ha ka 6 tarik Kyllalyngkot u la leit ban plie ïa ka Anganwadi Center kaba don ha Umsning Nongthymmai, Ri Bhoi.
Haba plie ïa katei ka ïing Anganwadi Center, la plie ha ryngkat ka jingdon u Bah Jason S.
Mawlong, Kyrtong ka NPP na Umsning, nangta ka Kong Ampareen Lyngdoh lem bad shibun kiwei pat.
U MLA/MDC ka Ranikor konstitwensi u Bah Pius Marweiñ, ha ka 5 tarik Kyllalyngkot u la plie pyrda ïa u mawnongrim ban tei ïa ka Sub-Centre kaba la mang T.
55 lak tam eiei ha shnong Ngunraw South West Khasi Hills District.
Ka jingplie ïa kane ka Sub-Centre ka dei hadien da ki phew phew snem ba la angnud ki paidbah ka shnong Ngunraw.
Haba kren ha kane ka sngi, u Bah Pius u la pynpaw ka jingkmen ba hadien ki phew snem ka jingphohsniew jong ki paidbah, la lah ban pynlongkam.
Kane kan ïarap ïa shibun ki khun shnong khun thaw naduh kiba duk ba kyrduh bad kiba riewspah kumjuh  khamtam ïa ki khynnah bad ki longkmie ba ar met kan pynsuk ïa ki ba kim don kam shuh ban leit shah sumar  shaduh Ranthong PHC ne haduh Mawkyrwat.
Ha kane ka sngi la ïoh ruh ka jingkren na u Dr.
F.
R.
Lartang, DM&HO South West Khasi Hills District ban pynshai shuh shuh halor kane ka bynta bad kumjuh ruh u la ai ki symboh pyrkhat ha kaba ïa dei bad ka koid ka khiah bad ki jing myntoi naka bynta ka jingim jong u briew ba manla ka sngi.
La sakhi lang ki myntri shnong, ki paidbah bad la pynshit pynshngaiñ shuh shuh da ki jingrwai bad jingshad na ki samla na kane ka shnong Ngunraw.
Ka National People’s Party (NPP) Mawthadraishan circle ha ka 6 tarik Kyllalyngkot ka la pynlong ïa ka jingïalang paidbah ha madan  Kynshi Bangla ha kaba da ki hajar ngut ki paidbah nongkyrshan jong ka seng kiba na ki shnong bapher bapher hapoh ka konstitwensi kila ïa tuid sha kane ka jingïalang paidbah ban sakhi bad ban sngap ïa ki jingkren jong ka kong Biolinda Lyngdoh Nonglait ka kyrtong na katei ka Konstitwensi ka ban ïakhun ha kane ka elekshon 2023.
Ha kane ka jingïalang la wan ban sakhi lang da u president ba rangbah jong ka seng u ba dei ruh u myntri rangbah ka jylla u Conrad k Sangma, ha ryngkat ka jingïasynranlang ka Kong Ampareen Lyngdoh MLA ka Shillong East,u bah Macmillan Byrsat MLA ka Nongstoiñ lem bad kiwei pat ki dkhot jong ka seng.
Ha katei ka sngi haba ai jingkren ka kong Biolinda ka la ong ïa ki paidbah ba mynta hapoh ka Mawthadraishan Konstitwensi ka ïaid iew bha ka 15 hajar bad ka 20 hajar  ban pynbiej ïa ki paidbah shwa ka Elekshon,  ka la ong ruh ba ki liang pyrshah kidei kiba bun pisa kiba  pynbiej ïa ki paidbah da kaba ong  ba ka kong Biolinda kam don pisa ka mih ban ïaleh na ka seng ka bym don pisa.
Ka kong Biolinda ka la ong ruh ba ka ju shah kren bein bad ka  ju shah kynthoh ha  kiba bun hynrei lyngba ka jingkyrshan jong ki paidbah kam shym la duh mynsiem ,bad ka la ong ruh ba la 10 snem mynta ka Konstitwensi ka la shah ïeh bein bad ruh hapoh kane ka Konstitwensi kam pat don ka Hospital kaba 100 jingthiah bad kam pat don ruh ka government College ha kaba ïadei bad ka jingdonkam jong ki paidbah.
Ka la ong ruh ba tang ka NPP kaba tip ïa ka tynrai jingeh kaba sngewthuh ïa ka jingeh ki nongshong shnong bad kaba dei ruh ka seng kaba la heh kaba sdang kiew ym tang ha ka jylla hynrei ha ka ri ruh kumjuh bad ka la kular ruh ba lada ki paidbah ki ai ka jingkyrshan ban pynpoi sha ka thong jong ka jingjop  kan  ïatreilang ban wanrah ïa ka kam pynroi ha ka Konstitwensi bad kane ka dei ka jingthrang bad ka jingthmu jong ka ban ïaleh ïa ka elekshon ha une u snem 2023.
U Nongïalam ka All India Trinamool Congress (AITC) na ka jylla Meghalaya u Dr Mukul Sangma u la ong ki paidbah ki thrang ïaka jingkylla, hynrei ka jingmih shibun ki kyrtong ka pynpra bad kam shym la lah ban urlong.
U Dr Mukul Sangma haba ïakren bad ki nongthoh khubor u la ong, “Ka ilekshon ba dang shu dep bad ka jingmih na ka, ka pynpaw ba ki paidbah na Khasi Hill ki kren shai ba ki kwah ïa ka jingkylla.
"U la bynrap, “Lada phi phai sha Jaiñtia hills phi ïohi kumno kane ka ilekshon ka long, sha west ka politik ka pher, ki paidbah ki pynpaw ba ki kwah ïa ka jingkylla bad ka don shisha.
"“Ka jingdon shibun ki Kyrtong kiba mih ban ïakhun ïaka ilekson na ka juh ka jaka, ka la pyntroiñ ïaka jingkwah jong u paidbah," ong u Dr Mukul Sangma.
U la ther tyngeh ruh ïa ka BJP kaba ha ka jingleit ïalap ilekshon jong ka, ki la kynthoh ïaka sorkar halor shibun ki kam Bamsap, hynrei tang hadein ba la pynbna ïa kiba jop ïaka ilekshon marmar ka leit ban ai jingkyrshan ïaka NPP ban thaw sorkar.
“Ka BJP ka kynthoh ïa ka sorkar wat la ki don ha ka sorkar ruh," u la ong.
U Dr Mukul u la bynrap da kaba ong, “Ki paidbah ki kwah ïa ka jingkylla, hynrei ha ka jingïaid lynti jong ki kum ki briew kiba kwah ïa ka jingkylla ki ïa pra noh bad kumne ka long mynta.
"Ula ong ba mynshuwa ki paidbah ki noh synñiang ban jied ïa ki nongmihkhmat hynrei mynta ki hap ban ai pisa ban ïoh ban shah jied kum ki nongmihkhmat.
U Myntri Rangbah ka jylla u Conrad K Sangma, ha ka 7 tarik Kyllalyngkot u la pynbna ïa u Bah Hamletson Dohling, kum u kyrtong jong ka National People’s Party (NPP) u ban aireng ïa ka election 2023  na Mylliem konstitwensi.
Haba ïakren ha kane ka jingïalang ban pdiang ïa u Bah Hamletson Dohling sha ka party NPP u Conrad K Sangma u la ong ki nong Mylliem ki la leh ïa kaba dei ban jied ïa u Bah Hamletson kum u nongmihkhmat jong ki, bad mynta ka sngi ka jingwanbud jong ki hajar ngut ki nongkyrshan ka PDF ban pynïasoh sha ka NPP ka paw ba ki paidbah ki shaniah ïa ka jingïalam jong u.
“U Bah Hamlet u dei u briew u bym ju khlet ïa la ka jingkular, u ïai buddien ïa ki mat jingeh la ka dei ka ILP, ka jingpynbeit ïa u pud u sam lane ka mat shaphang u  Uranium, kiba dei ki mat ba u ju ïeng naduh ba u dang don ha ka KSU haduh mynta,  bun ki briew ki ju kylla haba ki la ïoh ban rung ha ki kam saiñpyrthei hynrei u Bah Hamlet u long u ba shai ba ka jingwan rung jong u sha ka lyngpung saiñpyrthei ka long ban rah shakhmat ïa kine ki mat bad kane ka dei ka dak ba u dei u nongïalam ba shisha", la ong u Conrad.
U Myntri Rangbah u la ong ruh ba da ka jingwan rung u Bah Hamletson Dohling ha kane ka sngi, ka la nang pynkhlaiñ shuh shuh ïa ka party bad  u don ka jingshaniah ka ba skhem ba ha u snem 2023 ka NPP kan  wan marwei ha ka bor ban shynshar ïa ka jylla.
U Myntri Rangbah u la pdiang  ruh ïa  u  President barim ka PDF u Bah Ivan Marbaniang, u General Secretary barim ka  PDF u Emlang Latang bad u Chief Organizer barim  PDF u Bah D Ryngtathiang ki ba la wanlang ban pynïasoh ïalade ha kane ka sngi sha ka party NPP.
Ki la don kumba 17 tylli ki dukan kiba don hapoh ka Ïew ha Baridua kiba la kylla dpei hadien ba ki la shah bamduh ha ka ding kaba la klang kynsan ha ka 7 tarik Kyllalyngkot ha ka por 3:30 baje ei ei mynstep bad ha katei ka jingjia, ka la wanrah ïa ka jingjulor kaba la palat ïa ka T.
30 lak.
Kitei ki 17 tylli ki dukan, ki kynthup naduh ki dukan die marbam, ki dukan jaiñ lem bad kiwei, ha kaba katei ka jingjia kemding ka la jia ha ka por ba ki briew ki dang ïohthiah lyngngai, hynrei ki la ïohi dei tad haduh ba ka ding ka la klang bha.
Ïa ka daw jong ka jingpluh kine ki dukan ym pat ïoh jingtip haduh mynta.
Haba ki paidbah ki la ïohi ïa katei ka jingkemding, ki la sdang ban ïa pyrta briew khnang ban ïoh ïarap bad ha kaba kum katei ka por, la wanlap da ki pulit ba ju ïaid pahara ha surok bad kiba la pyntip ruh mar mar sha ki pulit pynlip ding ka Meghalaya bad ka Assam.
Kumta da ka jingkloi ki pulit pynlip ding ka Meghalaya bad Assam, la lah ban tem noh ïa ka jingklang jong katei ka ding haduh ka por 6 baje eiei bad kaba la lait na kaba klang sha kiwei pat ki dukan.
Haba ïadei bad katei ka jingjia pluhding, watla kam shym la don kano kano ka jingjia ba sngewsih ne mynsaw briew, hynrei ki pulit ka Khanapara Outpost Ri Bhoi, kin dang pynlong ïa ka jingtohkit khnang ban lap ïa ki jingshisha halor katei ka jingpluh ha katei ka jaka kaba don shibun ki dukan.
Ka  Wahkaji Sports and Cultural Club ka la pynliem noh ïa ka Diwian SC da 3-0  ha ka jingïakhun jong ka lympung 2nd Invitation Tournament ba la pynlong da ka Ïatyllilang Sports & Culture ha Umdohlun South West Khasi Hills District.
Ha kane ka jingïakhun ka Wahkaji ka la ïoh ban shim nyngkong ïa ka kabu da ka jingtbit jong u Firstbornson Thongni ban thep ïa ka kol kaba nyngkong tang ha ka minit kaba 20 uba la ïoh ruh ban thep 1kol ha ka jingïakhun pyrshah ïa ka Myriem S.
C ha ka 21 tarik Naiwieng 2022.
Haba bteng pat ka kylla miet, ka Diwian ruh ka la ïakhun tyngeh ban ïoh pynphai ïa kane ka 1kol hynrei namar ka jingskhem ka nongrim jong ki rangïalehkai ‘dien ka Wahkaji ka la pynduh buit noh ïa ki ban thaw lad ha kane ka sngi.
Katba ka jingïakhun ka dang ïaid, ka Wahkaji ka la ïai wad ïa ki jingkhang ba biang ba kin ïoh pynkhih jar biang sa shisien, bad dei ha ka minit ba 60 u Bapherbak Nonglang u la ïoh ban ïarap 1kol kaba dei ruh ka kol kaba pynskhem ïa ka nonrim jong kane ka kynhun ban khur ïa ka jingjop ha kane ka sngi.
Ha ka jingshisha ka jingïakhun ha kane ka sngi ka long kaba itynnad, hynrei namar ka jingbym ïoh ïa ki lad kiba biang ban thep kol ka Diwian ka khlem ïoh ban pynphai wat tang shi kol ruh haduh ban da kut noh ka minit ïalehkai.
U Baskhem Thongni u la ïoh ban thep sa 1kol na ka bynta ka Wahkaji ha ka minit kaba 80.
Lyngba kine ki 3 kol ka Wahkaji ka la ïoh ban rung sha ka semi phainal kaba yn sa ïakhun ha ka 23 tarik mynta u bnai ha Umdohlun South West Khasi Hills District.
U President ka All Meghalaya Dancer Association (AMDA) u Bah Kitbok Thabah, u la pynpaw ïa ka jingdiaw hadien ba ka tnat jong ka Arts and Culture jong ka sorkar jylla, kala kren shai ba kam lah ban ithuh ïa kane ka seng.
Haba kren bad ki lad pathai khubor u Bah Kitbok Thabah u la ïathuh ba na ka liang u Commissioner Secretary ka tnat Arts and Culture u la kyntait ïa kane ka seng ba kan ïoh ka jingithuh wat hadien ba u Symbud Myntri Rangbah u Bah Prestone Tynsong ula bthah ïa ki nongïalam ka seng ban ïakynduh ïa ki ophisar ka tnat haba ïa dei bad ka jingdawa jong ki.
U Bah Thabah u la ong, “ha ka por ba u la pynlong ka jingshong kyllaiñ mongor ha khmat khyrdop Secretariat, na ka liang u Symbud Myntri Rangbah ula khot ïakren ban sngap ïa ka jingdawa ka seng AMDA bad ha ka jingïakren bad u Bah Prestone, ula bthah ïa nga ban leit kynduh ïa u Commissioner Secretary ka tnat Arts and Culture bad hadien ka jngïakren ba sani bha, une u heh ophisar ula pyntip ba ka tnat kam lah ban ai jingithuh ïa ka seng".
U Bah Thabah u la ïathuh ba katkum ka jingkdew u ophisar ka tnat Arts and Culture ka long ba ka sorkar kam lah ban ai jingithuh ïa ka seng AMDA namar ka sorkar bad ka tnat kam don pisa bad ka sorkar ka lah ban  kyrshan tang ïa ki  nongshad bad nongrwai tynrai.
U  Bah Kitbok Thabah ula buh jingkylli ïa ka sorkar jylla, ka ba la kam ba kam don pisa, kumno ka don ïa ka pisa ban siew sha kiwei pat ki nongrwai bad nongshad na kiwei ki jylla sha jylla Meghalaya.
U Bah Thabah ula ong ba ka seng kan dang  bteng ban pynlong ka jingïakhih na ka bynta ban ïoh jingithuh ïa ka seng AMDA bad kumjuh ruh ban ïoh jingkyrshan ïa la ki para nongshad bad nongrwai.
Ïa kane ka jingïamareh “Northeast Half Marathon" yn pynïaid da ka Northeast Frontier Railway ha ryngkat bad ka Innovations India ha kylleng sawdong ki jaka ba itynnad jong ka thaiñ Shatei Lam Mihngi.
Kane ka jingïamareh marathon yn sdang napoh nongbah Guwahati ha ka 5 tarik Rymphang 2023.
Ka la don ka jingïakynduh ki nong-pynïaid bad ki lad pathai khubor ha kaba ki la pyllait paidbah ïa ka sopti phong jong kane ka jingïakob mareh.
U Anshul Gupta, GM, NFR ha ryngkat u  Rahul Bali, Rajeev Mahajan president jong ka NFR Sports Association, ka aktress Manipuri ba pawnam ka Soma Laishram, u aktor Assamese u Kapil Bora, u nongïalehkai kriket ba paw u Rajesh Borah bad u nongmareh marathon shabar ri u Abdul Barek ki la ïa don lang ha kane ka sngi.
Ki la pyntip ruh sha ki lad pathai khubor ba kane ka Half Marathon yn sdang na ka NFRSA Stadium, kaba don ha Maligaon, ha kaba haduh 3,000 ngut ki nongmareh na kylleng sawdong jong ka ri India bad na shabar ri ruh kumjuh kin sa wan ban ïashim bynta.
Ka song pisa kaba long 11 lak tyngka yn sa sam sha ki nongjop ha ryngkat lang bad ki takma, Trophi, bad ki Syrnod.
Lait na nongbah Guwahati, yn sa pynlong ïa kane ka jingïamareh Northeast Half Marathons ha Darjeeling, Tawang bad ha Gangtok.
Ki shipai jong ka Border Security Force (BSF) Meghalaya Frontier, ki la ïaid peitngor ban tehlakam ïa ki kam sniew ha ki thaiñ khappud Indo-Bangladesh.
Katkum ka kaiphot jong ka BSF Meghalaya, ha u snem 2022 ki shipai BSF Meghalaya ki la ïoh ban tehlakam ïa ka jingpyrshang khaïi beaiñ, ka la ïoh ban kurup ïa shibun ki tiar ki tar, ki masi, ki suloi, ki kuli bad ki drug na ki thaiñ khappud.
Tang ha u snem 2022 ki shipai BSF ki la ïoh ban kurup ïa ki mar ki mata ban khaïi tuh ki ba shongdor haduh T.
281 klur.
Ha u snem 2022, ki shipai BSF ki la ban ïoh kurup haduh 3438 tylli ki jingri ki ba shongdor haduh T.
5,55,90,800.
Ka kyiad kaba shongdor T.
12,66,717, u Yaba Tablets u ba shong dor T.
51,90,280, Phensedyl ka ba shong dor T.
15,17,401, u  Ganja u ba shong dor T.
2,67,000, ki pisa thok (FICN) ka ba long T.
87,0000, ka ksiar ka ba shongdor T.
17,57748, kawei ka Pistol bad 838 tylli ki Kuli bad kiwei kiwei de ki mar ba shongdor haduh T.
21.
41,01,067 klur.
Ki shipai BSF ki la ïoh ruh ban kem ïa ki 132 ngut ki briew ki ba kynthup ïa ki 41 ngut ki nong Bangladesh, 61 ngut ki nong India, 30 ngut ki Rohingyas kiba rung tuh shapoh ki thaiñ khappud ka Meghalaya.
Ki Shipai BSF ki la ju pynlong ruh  bun sien ki jingïalang bad ki shipai ka Bangladesh Border Guarding Force, ban pynneh pynsah ïa ka jingïadei paralok bad ban ïaleh ban pynbeit ïa ki jingeh ki ba ktah ïa ki nongshong shnong ha kine ki thaiñ.
Ka kynhun Border Security Force (BSF) unit ha Kakergora, ha ka 6 tarik Kyllalyngkot 2023, ka la ïoh ban kurup haduh 300 kilogram ki shñiuh briew ba shongdor haduh 30 lak tyngka.
La thmu ban rah ïa kine ki shñiuh briew na Shillong sha Jamador, ka shnong ha South West Khasi Hills, da ka jingthmu ban shalan sha Bangladesh lyngba ka wah ba don ha kine ki thaiñ.
La aiti noh ïa kine ki shñiuh briew sha ki ophisar custom ba don ha Balat, East Khasi Hills, Meghalaya.
Ka jingkhaïi shñiuh ka ju jia khah khah ha ka ri China bad Taiwan, ha kaba dang shen ka la sdang mih ruh wat ha ka ri Bangladesh, kaba la kylla long ka ktem jong ka jingkhaïi beaiñ.
Ha ki por ba la leit ka ri Myanmar ka dei ka jaka pdeng ban hap ïaid lyngba na bynta ka jingpynpoi ïa ki shñiuh briew.
Ka jingdawa ïa ki shñiuh kai (wigs) ba la shna da ki shñiuh briew ka la nang jur khamtam shabar ri.
Ha ka snem ba la dep ki shipai BSF ki la ïoh kurup 225 kilogram ki shñiuh briew na ka International Border marjan bad ka Bangladesh.
Ka seng Hills State People Democratic Party (HSPDP) Mawthadraishan Circle ha ka 6 tarik u Kyllalyngkot 2023 ka la pynlong ïa ka jingïalang paidbah jong ki san tylli ki zone ha madan Nongshillong, ka shnong kaba hap hapoh u pud u sam jong ka Eastern West Khasi Hills District ban nang pynkhlaiñ shuh shuh ïa ka seng bad ban ïoh ruh ïa ka jingpynshai paidbah na u President jong ka HSPDP Mawthadraishan uba dei u kyrtong u ban ïakhun ïa ka elekshon ha une u snem 2023, ha kaba la sakhi ruh ïa ka jingwan jong ki hajar ngut ki paidbah kiba dei na ki shnong bapher bapher jong kane ka konstitwensi.
Ha kane ka jingïalang paidbah la sakhi ïa ka jingïadonlang ka kong Irene Lyngdoh kaba dei ka adviser jong ka seng nangta u bah W Sohlang working President,u bah Kotbor Warjri Assistant Secretary,ka kong Badariti L Nonglait, President jong ka women’s wing Central body, u bah Kitbok kharlyngdoh Secretary ka Nongshillong zone lem bad kiwei pat ki nongkitkam jong ka seng.
Ha kane ka sngi ka seng ka la ïoh ruh ban pdiang burom ïa ki nongkyrshan kiba thymmai kiba wan na kiwei pat ki seng ban pynïasoh sha ka HSPDP bad la pynskhem ruh ïa ki da u President ka Mawthadraishan area u bah Shakliar Warjri shuh shuh la ïoh rub ban thung ïa u bah Mikstar Marngar bad ïa u bah Peter Marweiñ kum ki working President ha ki area unit.
Haba ai ïa ka jingkren ha kane ka jingïalang u bah Shakliar Warjri ula ai khublei na ka bynta ki paidbah kiba la wan ban pynïasoh sha ka seng bad ban ai ruh ïa ka jingkyrshan kaba pura bad ula ong ruh ba ha kane ka jingïalang um shym la wan ban woh nia lane kynthoh ïa kiwei hynrei ki don pat kiwei kiba kynthoh ïa u ba u wan sha Mawthadraishan tang ban leh business ban knieh ïa ka bhah jong ki nong Mawthadraishan ,u bah Shakliar ula pynshai sha ki paidbah ba u wan namar ba u don ka mynsiem ban shakri ïa ki paidbah khamtam ïa ki thaiñ pariong rim bad u ong ba ula ïeh noh ïa ka kam khaïi tang ban shakri ïa ki paidbah.
“Lai snem tam nga la ïaid hapoh kane ka konstitwensi kylleng sawdong ha man ka shnong ban pan ïa ka jingkyrshan ym da ka jingkyrshan da lyndet hynrei ban sngap ïa ka nongrim kaba nga ïeng ngan kren da ka jingshisha ïa kaba nga ïohi ïa ki jingduna jingsahdien kaba pynlong ïa nga ban thrang ban wanrah ïa ka jingkylla bad kane kakKonstitwensi kan lait na ka jingsah dien sah dum bad ka thong kaba nga ïeng elekshon ka long ban shakri ïa ki paidbah bad ynda nga la poi sha ka thong ngan trei shitom met bad mynsiem", ong u bah ShakliarU la ong ruh ba ki paidbah ki la shah ïalam bakla haduh ba kila jied ïa ki nongmihkhmat kiba pynkut tang ha ka jingsam skhim bad ka jingmut ban long ki nongmihkhmat ki nongshakri paidbah kam dei ban kut tang ha ka jingsam skhim hynrei ki dei ban pyrkhat ban kyntiew ïa ka imlang sahlang naduh uba rit shaduh uba la tymmen la san bad ula pynpaw ha kane ka sngi ba ka thong jong ka seng ka long ban pynsuk ban wanrah ïa ka jingkylla hynrei ki skhim pat baroh kin ïoh beit lada jop mano mano ruh namar ba kadei ka bhah jong ki paidbah kaba la mang kyrpang da ka sorkar.
Shuh shuh u bah Shakliar ula buh ruh ka jingkylli ba ka 227 klur kaba u MLA u la wanrah shano ka don , mano ba la ïoh ban trei ïa kita ki 227 klur bad lada u MLA u la wanrah u dei ban ailem ïa ki paidbah ruh, u dei ban ïeng ban kyntiew ïa u paidbah ym ban khyllew ïa kita, ha kaba ki paidbah naduh 10 snem haduh mynta ba la ïoh ka konstitwensi ki sah kumjuh lait na kata ka 7 bad ka 15 hajar.
Ki seng bhalang kiba pher bapher jong ka Mawthadraishan Circle kiba dei hapoh ka shatri jong ka Save Hynñiewtrep Mission (SHM), ha ka 6 tarik u Kyllalyngkot ki la mih sha surok ban pyrta ILP bad ban rah baner hadien ba u Myntri Rangbah ka Sorkar jylla u Conrad K Sangma ula wan ban ïuh kjat ha Mawthadraishan ban leit ïashim bynta ha ka jingïalang paidbah jong ka seng National People’s Party Mawthadraishan konstitwensi ha Madan ïalehkai jong ka Shnong Kynshi Bangla EWKHD.
La ong ba ka jingthmu jong kine ki seng bhalang ban pyrta ILP bad ban rah ïa ki placard ka long ban pynpaw sha u Myntri Rangbah ba un pyntrei kam noh ïa ki 9 tylli ki mat kiba kynthup hapoh ka Save Hynñiewtrep Mission kum ka ban dawa ban pyntrei kam noh ïa ka Inner Line Permit ILP ha ka Jylla, ban pynrung noh ïa ka ktien Khasi ha ka Khyrnit kaba phra jong ka synshar ka Ri India, ban pynbeit biang ïa ka MOU halor u pud u sam, ban pynkynriah noh ïa ki Harijan kiba shong ha Them Ïew Mawlong bad kiwei kiwei.
Haba ai jingkren u General Secretary ka seng HYC Mawthadraishan Circle u Bah Shembor Langrin ula ong ba ka jingthmu jong kine ki seng ka long ban dawa ïa ki 9 tylli ki mat kiba donkam na ka bynta ka jaitbynriew baroh kawei.
Hynrei haduh mynta ym pat don ka dak ka shin bad ki la pynpaw ïa ka jingsngewdiaw ba u Conrad Sangma kum u nongïalam ïa ka jylla bad ïa ka sorkar MDA kim pat lah ban leh eiei halor kine ki mat jingdawa hynrei ka seng kan ym shong thait lane kut lad hynrei kan ïai dawa na ka por sha ka por.
Ki la don da ki hajar ngut ki riew paidbah na ki jaka bapher bapher, ki la leit ban sakhi ïa ka sngi ba u Bah Jason S.
Mawlong, MLA Umsning bad kumjuh ruh u Bah Donkupar Sumer, MDC barim ka Umsning konstitwensi, ki la pynbna ba ki la leit pynïasoh sha ka National People’s Party (NPP).
La pdiang sngewbha ïa u Bah Jason S.
Mawlong bad u Bah Donkupar Sumer sha ka NPP da u Dr.
WR Kharlukhi, President ka NPP ha ka jylla, ha ryngkat ka jingdon u Bah Prestone Tynsong, Vice-President ka NPP, nangta u Ma Sniawbhalang Dhar, Myntri ka sorkar jylla, u Bah Sosthenes Sohtun, MLA Jirang lem bad kiwei ki heh ka NPP na Ri Bhoi bad jylla hi baroh kawei.
Kham hadien haba katei ka jingïalang ka la ïaid la mar shiteng, u Conrad K.
Sangma, Myntri Rangbah ka sorkar jylla bad uba dei ruh u President ba rangbah eh jong ka NPP, u la wan ban sakhi lang ïa katei ka jingïalang bad uba la ïoh ruh ban kren sha ki paidbah, halor ki matti jong ka jingtreikam ka NPP bad kaba la synshar ïa ka jylla ha kine ki 4 snem tam kiba la leit.
Haba ai jingkren ha katei ka sngi, ki heh nongïalam ka NPP, ki la pynpaw ïa ka jingkmen kaba khraw eh ïa katei ka ka jingwan pynïasoh NPP da u Bah Jason S.
Mawlong bad u Bah Donkupar Sumer, kata na ka bynta ban nangtrei bha shuh shuh bad ban wanrah ïa ka roi ka par bad ban nangkyntiew ïa ka Umsning konstitwensi bad Distrik hi baroh kawei.
Nalorkata, lyngba katei ka jingwan pynïasoh NPP u Bah Jason S.
Mawlong bad u Bah Donkupar Sumer, ki heh ka NPP ki la sngewskhem eh ba ha kane ka ilekshon 2023, ka Party ba kan ïoh ban kheit ïa u soh jingjop na Umsning konstitwensi.
:Ha ka jingpynlong ïa ka tamasa jong ka 5th Sailadhar Baruah Film Awards (NE) 2022, la dep pynbna ïa ki nongjop ïa katei ka khusnam.
Na ka bynta katei, ka phlim Khasi, ka Ïewduh ka la ïohrah ïa ka nam kum ka “Best Film".
La shna ïa ka phlim Ïewduh da u Pradip Kurbah uba na ka jylla Meghalaya bad pynmih da u Sankar Lall Goenka.
Sa kiwei pat ki phlim ba la ïohrah ïa katei ka khusnam ki long kine harum:Ïa ka, la ïohrah da ka phlim Ïewduh (Khasi), kaba la pynmih da u Sankar Lall Goenka bad shna da u Pradip Kurbah.
Ïa ka, la ïohrah da u nongshna phlim jong ka Manipur, u Mayanglambam Romi Meitei, uba la shna ïa ka phlim Eikhoigi Yum (Manipuri).
Ïa ka, la ïohrah da ka Paulami Dutta Gupta & Pradip Kurbah, na ka bynta ka phlim Ïewduh.
Ïa ka, la ïohrah da u Pallav Talukdar, na ka bynta ka phlim Assamese ba kyrteng ka Bulu Film.
Ïa ka, la ïohrah da u Johni Meitei & Kangabam Bikram, na ka bynta ka phlim Eikhoigi Yum.
Ïa ka, la ïohrah da u Amrit Pritam, na ka bynta ka phlim Khasi, ka Ïewduh.
Ïa ka, la ïohrah da ka Shweta Rai Chamling, na ka bynta ka phlim Assamese ba kyrteng ka Emuthi Puthi.
Ïa ka, la ïohrah da u Bedanta Bora & Nishad Ranjan Gogoi, na ka bynta ka phlim Assamese ba kyrteng ka Xobdo-Nixobdo-Kolahol.
Ïa ka, la ïohrah da u tyngshop jong ka Khasi, u Albert Mawrie, na ka bynta ka phlim Ïewduh.
Ïa ka, la ïohrah da u Shiva Rani Kalita, na ka bynta ka phlim Assamese, ka Bridge.
Katba ha ka Special Jury Award, la ïohrah da ka puron jong ka Manipur, ka Bishes (Acting), na ka bynta ka phlim Manipuri, ka Apaiba Leichil.
Ha ka kyrdan jong ka Jury Special Mention, la ïohrah da u tyngshop jong ka Manipur, u Master Priyojit (Acting), na ka phlim Manipuri, ka Eikhoigi Yum.
Katba u nongshna bad nongpynmih phlim, u Kangkan Deka, na ka bynta ka phlim Assamese, ba kyrteng ka Upasharga bad u Janardhan Patowary, ba dei u Sound Design, na ka bynta ka phlim Assamese, ka Xobdo-Nixobdo-Kolahol.
U President jong ka  Meghalaya Trinamool Congress (TMC), u Bah Charles Pyngrope, ha ka 6 tarik Kyllalyngkot u la kren shai ba ka party kam pat shim rai eiei ïano ba kan jied ïa u kyrtong ban long kum u Myntri Rangbah ka jylla, lada ka TMC kan jop bun hadien ka election 2023.
Haba kren bad ki lad pathai khubor u Bah Pyngrope u la ong ba haduh mynta ka party kam pat shim rai eiei ïano kin jied ban long u Myntri Rangbah ka jylla, bad ka hap ban ap shwa haduh da dep ka election 2023.
Kumba ka ju long hi ha baroh ki seng saiñ pyrthei, ki MLA ki ban ïoh ïa ka jingjop ha ka election ki ban long MLA, kin sa jied bad ka party kan sa shim ïa ka rai ka ba biang tam ban jied ïano ban long kyrtong Myntri Rangbah ha ka jylla.
Ha kawei ka jingjia shah pynïap briew kaba la jia ha ka 9 tarik Lber ha ka shnong Pahammawlein 20mer, uwei u rangbah ba la 60 snem tam ei ei, u la shah pynïap dusmon ha ki riew runar, kata ha ka por ba utei u rangbah u dang thmu ban leit sha ka jaka rep jong u.
Ka jingshah pynïap ïa utei u rangbah, ka dei ba ki runar ki la tied bad bom beit ha ki bynta ka khlieh, tad haduh ba ka khlieh jong utei u rangbah, ka la pra hi phom.
Utei u rangbah uba la shah pynïap, u dei uba la tip kum u Bah Elius Ryndong, ha kaba katkum ka jingïathuh da kiba haïing, la ong ba utei u rangbah u la mih na ïing ha ka por 7 baje ei ei mynstep, na ka bynta ban leit sha lyngkha bad ïa ka por ba u la shah pynïap, ym shym la tip namar ym don kiba la ïohi.
Katei ka jingjia shah pynïap ïa utei u rangbah, ka dei hapdeng ka lynti ïaid ban leit sha jaka rep ki nongrep, kata lyngba ka surok na Pahammawlein sha ki thaiñ Umdap.
Katkum ka jingïathuh da kiba haïing jong utei u rangbah, la ong ba naduh katei ka por ba u mih, kim tip ei ei shuh, hynrei kaba la pynkyndit eh ïa ki, ka dei hadien ba ha ka por 5:30 baje ei ei janmiet, ki la ïoh jingtip halor ka jingshah pynïap ïa utei u rangbah.
Haba ïadei bad katei ka jingjia, ki Pulit Ri Bhoi lyngba ki Pulit ka Byrnihat Police Outpost, ki la leit mar mar sha katei ka jaka ban shimti ïa katei ka met bad ïa kaba la rah noh sha Nongpoh Civil Hospital, na ka bynta ban leh ïa ka Post Mortem.
Ki dkhot jong ka Khasi Students’ Union (KSU), ha ka 6 tarik Kyllalyngkot ki la leit ban ïakynduh ïa u Myntri ka tnat ïalehkai ha ka jylla u Bah Banteidor Lyngdoh, ban dawa halor ka jingshna ïa u mot dur ba shirynïeng jong u Tirot Sing habar ka ophis treikam jong ka tnat.
