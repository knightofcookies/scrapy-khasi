Kane ka jingïoh rung Phainal sa ka Mookyndur kala wan hadien ba kala lah ban pynliem syndon da 3-1 kol ïa ka West Madan Mustem ha ka jingïakhun kaba la long mynta ka sngi ha madan Kiang Nangbah Stadium Jowai, ïa kitei ki lai kol na ka Mookyndur la thep ar kol da u Jomsing Pariat ha ka minit ba 18 & 78 min bad u Promi Suting ha ka minit ba 46.
Katba ïa ka shikol na ka West Madan Mustem la thep da u Ninecyfull Shylla ha ka minit ba 74.
Lyngba kane ka jingïoh rung Phainal jong ka Mookyndur bad ka Khliehïongriang kila rung syndon sha ka kyrdan 1st Division.
Katba ka Lumpyrtuh Mihmyntdu bad ka Mynsngad kila hiar sha ka 3rd Division.
Ïa ka tarik jong ka jingïakhun phainal 2nd Division yn sa pynbna hadien.
Ka jingïapynbeit ïa u pud u sam ka long ka kam kaba kongsan tam hapdeng ki ar jylla kata ka Meghalaya bad Assam bad donkam ka jingïatrei lang jong baroh ki seng saiñ pyrthei ym ban shu ïalap miet ka jingïakynnoh bad ïa kawang ktieh namar kane kam poi shano shano ruh.
Sanphew tylli ki snem ki la ïaid naduh ba la ïoh ïa ka jylla Meghalaya ba pura, hynrei haduh mynta ym pat lah ban ïa pynbeit ïa u pud u sam.
Ka sorkar Meghalaya ka la pyrshang na ka por sha ka por ban ïakren bad ka Assam hynrei kaba khatduh ka sahkut tang ha ka jingïakren khlem lah ban pyndep da ka kam.
Ngi kynmaw ba ïa kane ka kam la shim khia bha da I Bah E.
K Mawlong (Bam Kwai ha Dwar U Blei) ha ka por ba i long Myntri Rangbah ïa ka jylla Meghalaya bad ïa ka Assam pat da u Prafulla Kumar Mahanta.
Ha katei ka por la ïa leit jurip da ki ar myntri rangbah sha kylleng ki bynta khappud jong ki ar jylla da ka helikopter.
Hynrei sniewbok ba wan poi noh ka election ha Assam bad ba u Prafulla u khlem wan phai shuh ha ka bor kumta kane ka kam ka la sahteng biang noh.
Ban da dei ba u dang jop biang tharai naduh kato ka por la ïa beit u pud u sam namar u Prafulla ruh u kwah bha ban pynbeit ïa u pud u sam kata da kaba ïa ai bad ïashim mar mylliang.
Hadien kane la wan noh ka jingsynshar ka seng Congress ha Assam bad ha Meghalaya ruh.
Hooid ki Myntri Rangbah naduh u S.
C Marak, Dr D.
D Lapang bad u Dr Mukul Sangma ki la leit ïakren halor u pud u sam hynrei ka kut noh tang ha ka jingïakren khlem da lah ban pyntrei da ka kam.
Dei tad ha kane ka sorkar MDA hapoh ka jingïalam u Conrad K Sangma kum u Myntri Rangbah bad une u Myntri Rangbah ka Assam u Himanta Biswa Sarma ba kila shim khia biang ban pynbeit ïa kane ka jingïakajia pud hapdeng ki ar jylla.
Ka bynta kaba nyngkong la dep ïa pynbeit bad kumba la rai naduh ki por ba mynshwa ban pynbeit ïa u pud da kaba ïa ai bad ïashim mar kylliang kumta ruh la ïaleh hi mynta tangba lada kheiñ kaba ïoh jingmyntoi bha ka dei ka Meghalaya namar kumba 90 % ki jaka puta ki la wan phai biang sha Meghalaya bad tang 10 % kiba leit sha ka Assam.
Hynrei ban shu ïa kynnoh khlem nongrim kam long kaba sngew tynnad.
Ki nongïalam ka TMC ki dei ban tyngkan noh ïa ka ktien ka thylliej jongki ban ym pynheh nia hana ba ka sorkar MDA ka la ai lut ïa ki jaka puta sha Assam.
Ym lah ban lait na kata ka jingïa ai bad ïashim mar kylliang hynrei kam long pat kumba la kynnoh bad ïalam bakla ïa ki paidbah.
Ha ka jingshisha kaei kaba donkam ka dei ka jingiatrei lang khlem da buh ïa kata ka saiñ pyrthei ne ka politik hakhmat.
Namar lada ym lah ban pynbeit mynta kane ka kam kan sa sahteng biang sa da ki phew snem bad ki ban mad ïa ki jingeh ki dei ki paid khappud.
Ngi kiba im ha ki jaka bym ïa kajia bad ha sor ngin leh aiu namar ngim sngewthuh ïa kaei kaba u shiah u thar hynrei kito kiba pli ki paid khappud keiñ kiba mad ïa ki jingeh bad jingshah pyndik ha ki pulit ka Assam bad kiba shah klun jaka na ka por sha ka por kiba mad ïa ka jingkthang tam ha ka jingim jongki.
Lada dei ban duh khyndiat khynsoit ka jaka ruh kam lei lei ban ïa kaba ïai shah klun bad ïai shah knieh jubor namar bym don u pud u sam.
Lada don u pud u sam bad lada jia ba don ba kyntur na Assam ka aiñ ka don ban tehlakam namar la don la u pud u sam hynrei kumba long mynta ka long laitlan bad lada ka Assam ka kyntur pud ruh ym lah ban leh ei ei ruh em.
Kumta kaba kongsan hi ka long to ïatrei lang halor kane ka kam da kaba buh shwa ïa ka party shadien bad buh ïa ka jaidbynriew hakhmat ban lah ban pynbeit ïa u pud u sam bad ba ki paid khappud kin lait na ki jingeh kiba khraw ba ki ïa kynduh na ka por sha ka por.
Namar haba ym don u pud ki kynhun shim kabu ki bun ym tang ki pulit hynrei wat ki riew kieng atiar ruh ha ki thaiñ Block I bad II kumta to ai ka kti ka mon ka diang khang ba kane ka kam kan beit noh syndon shi rta junom.
Namar ka Bynta kaba Ar jongka jingïapynbeit pud kan sdang noh shen tang hadien ka jingrakhe ïaka Sngi Laitluid ka ri India.
Kumba 55% na ki briew kiba la lait im na ka jingshah sumar ha kita ki Intensive Care ne ICU ki ïoh ïa kita ki jingshitom ba ktah ïa ka jabieng bad jingmut jingpyrkhat jong ki, la shem ka jingwad bniah da ki stad wad bniah jong ka Britain.
Ka jingwad bniah ïa ki 157 ngut ki nongpang hapoh ka University College Hospital, hapoh London, ka la shem ia kata ka jingbun jong kita ki briew ba bun jingmut jingpyrkhat, kyndeh mynsiem bad kata ka jingkulmar jingmut ba ktah ïa ka jabieng hadien ka jingshitom.
Ka Critical Care Journal ka la batai ïa ki katto katne ki dawai ba don jingïadei bad kane ka jinglong kulmar jingmut hapoh hospital ha kaba la iohi kumba ki lah ban wanrah pat ïa kita ki jingeh ba kham neh slem na ka bynta ki nongpang.
Na ka liang jong ki doktor ki kwah ban pyrshang ban pynduna ïa kita ki dawai ba ïadei bad ka jinglong kulmar jingmut bad pynkylla ïa ka jinglong jong ki nongpang hapoh kita ki Intensive Care.
Ka Dr Dorothy Wade, kaba long ka stad psychologist na ka University College London, ka la ong “Ka thong jong kine ki Intensive Care ne ICU ka long ban pyllait im ïa ki mynsiem briew, ban leh kat ïa kaei kaba donkam".
Tangba ka la ong, ka lah ban long ka jingjia kaba pynher syrngiew bad pynsheptieng ïa ki katto katne ki nongpang.
Ka la bteng da kaba ong “Mar sien sdang ban kyndit bynriew bad tip briew, ki nongpang ki lah ban don ha kata ka jinglong ba sheptieng, da kaba pyrkhat ba ki la biej lane don kano kano ka jingïasylla ban tuh ïa ki dkhot met jong ki lane ban pynsaja ïa ki".
Ka jingwad bniah ka la shem ba lai bnai hadien, 55% na ki 157 ngut ki nongpang ki don ïa ki katto katne ki jingshitom ba ktah ïa ka bor pyrkhat jong ki- kata 27% ki ïoh ïa kata ka jingkulmar khlieh bad jing bym sngew shngaiñ hadien ba la lait na ki jingshitom, 46% ki don ïa ka jingkhuslai jingmut jingpyrkhat bad 44% pat ki don ïa kata ka jinglong kyndeh ne angnud.
Ka jingma na kaba ïoh ïa kine ki jingshitom ba ktah ïa ka bor pyrkhat ne jabieng ka nang jur da kaba shong eh halor haduh katno slem ki nongpang ki hap ban shah sumar bad hap dih ïa ki dawai, kum kito kiba la pyndonkam na ka bynta ban teh lakam ïa ka jingkiew jong ka blood pressure.
Kito ki nongpang ki bym lah ban ïoh thiah bad phoh sniew rumar ruh ki don ha ka jingma na kane ka jingshitom ba ktah ïa ka bor pyrkhat jong ki.
Ka Dr.
Wade ka la ong ba ka dap shisha da ka jinglyngngoh halor kane ka jingkiew jong ka jingdon ki briew ba ïoh ïa kane ka jingshitom ba ktah ïa ka bor pyrkhat ne jabieng.
Ka la bynrap da kaba ong “Nalor ba ngi dang wad ïa ki lynti ban pynthymmai ïa kita ki rukom ai jingsumar da ki dawai jong ngi, ngi lah ruh ban donkam ban pynlut shuh shuh ïa ka por ha kaba ai jingsumar ia ki nongpang ba don jingktah ia ka bor pyrkhat bad wad ruh ia ki lad ki lynti na ka bynta ban khanglad ïa kata ka jingshitom khlieh jong ki briew hapoh kita ki Intensive Care Unit (ICU) ba lah ban ktah ïa ka jinglong jingim jong ki ha ki por ban wan".
U Dr David Howell, uba long u clinical director jong ka crtitical care hapoh hospital, u la ong “Ka long kaba khuid ban ong ba ym shym la don kano kano ka jingshim khia bad jingbishar bniah ia kata ka jingktah ia ka bor pyrkhat ne jabieng na ka bynta kito kiba shah sumar ha ki ICU bad hadien ki jingshah sumar".
U la ong ba ka jingwad bniah ka la pyni ba ka jingnang bun shuh shuh jong kane ka jingeh bad uta u dak jingkylli ba heh bha mynta u long: “Kumno ngin lah ban pynbha ïa ka".
Nongstoiñ, Nailar, 09: Naduh ba ka sorkar Assam bad Meghalaya ki la ïasoi ïa ka soskular pynbeit pud haduh mynta ki paitbah jong ki shnong ki ba la shah pynhap sha Assam ryngkat bad ki sengbhalang jong ka West Khasi Hills kim hun satia bad ki dang ïai pyneh hi triang ba kin ym mynjur da lei lei ïa katei ka soskular.
Kumta kum ka dak ban pynpaw ïa ka jingïai pyrshah ïa katei ka soskular ba la ïasoi hapdeng ki ar sorkar ha khmat u Myntri kam pohïng ka ri u Amitshah ki nongïalam ka Hynñiewtrep Youth Council West Khasi Hills hadien ba ki la ïashong pyrkhat sani bha halor katei ka kam kum ka dak jong ka jingpyrshah kin pynlong ïa ka jingïalang paitbah ha Nongstoiñ la shi sngi kata ka 11 tarik sngi palei.
U samla Reddy Fernandy Sun u nongïalam ka HYC West Khasi Hills haba ïakren bad ki nongthohkhubor mynta ka sngi u la ong, hashuwa ban sdang ïa ka jingïalang kin pynlong ïa ka jingïaid proseshon ka ban sdang na pyrshah State Bank of India (SBI) Nongstoiñ Branch kaba don ha Spengthawlangmlah ha ka por 12 baje mynsngi haduh ban da poi ha New Nongstoiñ Market Complex bad kin pynlong ïa ka jingïalang paitbah ha katei ka jaka.
Une u nongïalam ka seng u la kyntu ïa baroh nongïalam shnong, ki paitbah nongshong shnong kiba wan ïew wan hat ki nongshong dukan bad ki paitbah kiba sngewkhia ïa katei ka kam ba kin ïasnohkti lang ha katei ka jingïaid proseshon.
Shillong, Nailar, 09: Ki nongïalam jong ka Hynniewtrep Youths Council, Madanriting Unit, ha ka sngi baar ka 9 tarik u Nailar, 2022 ki leit ban ïakynduh ïa u Block Development Officer jong ka Mylliem C&RD Block ban pynpaw ïa ka jingpyrshah halor ka jingpynrung kyrteng ïa ki bym dei ki trai ri trai muluk hapoh ka Village Employment Council na ka bynta ban pyntreikam ïa ka scheme National Rural Employment Guarantee Scheme ha ka shnong Madanriting.
Ha kaba ïadei bad kane, u President jong ka HYC Madanriting Unit, u Bah Joy Phankon u la ong ba scheme National Rural Employment Guarantee Scheme ka dei kaba la thmu ban wanrah ïa ka roi ka par hapoh ka shnong Madanriting, hynrei namarba ka Madanriting ka dei ka shnong kaba la shong khleh lang da ki trai trai trai muluk bad kiwei pat ki bym dei ki Khasi bad wat lada ki la ïoh ïa ka EPIC, ka Ration Card bad kiwei kiwei ki kot ki sla, kim dei satia ban ïoh ïa ka job Card na ka skhim National Rural Employment Guarantee Scheme namarba ka shong ka sah jong ki kam long satia kaba thikna.
Ha ka jingïakren, u BDO u la pynpaw ba um donbor satia ban pynrung ne ban weng kyrteng ïano ïano ruh namarba ïa kane ka kam la leh hi da ki bor pynïaid jong ka dorbar shnong.
Nongstoiñ, Nailar, 09: Katba nangmih ki sngi ka All India Trinamool Congress Nongstoiñ constituency ka la nang kiew bad ka la nang khlaiñ haman la ki shnong bad ki jaka.
Dang ha ka janmiet jong ka lah sngi u BLei ka 8 tarik Nailar u bah Makmilan Kharbani President ka AITC Nongstoiñ constituency ryngkat bad ki nongkitkam jong ka hadien ba ki paitbah nong shong shnong jong ka Mawïawaban ki la khot ki la leit ban pynlong ïa ka jingïalang ha kaba palat shispah ngut ki paitbah ki la ïawan bad ki la pynïasoh sha ka party kum ki nongkyrshan ba pura.
Ha katei ka jingïalang u bah Makmilan u la ai jingkren bad u la pynshai ha ki paitbah ba ka All India Trinamool Congress ka dei ka sengsaiñpyrthei kaba la suh thied bha ha ka ri India baroh kawei.
U la pynshai ruh ba ha kine ki sngi ki paitbah jong baroh ki jylla ha ka ri India ki la phai khmat sha ka AITC namar ka party ka ïeng skhem ban ïada ïa ka hok jong ki paitbah bad ka thong ba ha khmat ka long ba ki nongïalam bad ki nongmihkhmat jong ka party kin long ki shakri bad ki paitbah nongshong shnong kin long ki kynrad.
U bah Kahrbani u la pynshai ruh ba ka party ka ïakhun tyngeh ruh ban pynïoh ïa ka hok ki nongrep bad ban kyntiew ïa ka ïoh ka kot bad ban ïaleh pyrshah halor ka jingkiew dor jong ki mar ki mata kaba la ktah haduh katta katta ïa ki paitbah ka ri baroh kawei.
U la ong ruh ba wat ha kane ka jylla Megalaya ruh ka AITC ka la suhthied bha khamtam ha Garo Hills bad lada ki paitbah ki sngewthuh ki la dei ban pynkylla noh ïa ki nongmihkhmat bad kin ai ka jingkyrshan ba pura ïa ka AITC khnag ba ka roi ka par, ka ïoh ka kot , ka kamai kajih ka kiew shaphrang.
Ha katei ka sngi la pynskhem ruh ï ki nongkitkam jong ka Mawïaban Primary Unit bad ïa baroh ki dkhot kiba la wan ban pynïasoh sha ka party.
Jowai, Nailar 09: Ka jingsahkut jong ki ñiut da ki bun bun sngi ha ki bynta jong ka Iawthymme Ladthadlaboh, Jowai kaba dei ka kawei na ka ïew hapoh ka jingpeit jong ka Jaiñtia Hills Autonomous District Council (JHADC), kaba la sdang biang ban buh jingeh ïa ki paidbah na ka jinglumthuh shi jaka ïa ki ñiut.
Na ka liang ka seng ki nongkhaïi jong ki trai jylla kaba la tip kum ka Jaiñtia Tribal Traders Association (JTTA) lyngba u President jong ka u ma Iatha Najiar kala pynpaw ka jingsngewkhia halor ka jingneh sah jong kitei ki ñiut khlem don shuh kiba leit kit ïa ki.
La ïathuh ba kane ka ïew ba la pyngïaid da ka J.
H.
A.
D.
C ïa ka bai dan lane ka kuna la dep ban siew da ki nongshong ïew sha ka Council man la ka sngi bad na ka liang ka Council ruh lyngba ka Market Department kala kyrpad ïa ki nongshong ïew ba kim dei ban bret pathar ïa ki ñiut ki ñier ha kane ka ïew bad na ka liang jong ki nongshong ïew ruh kila ai ïa ka jingïatreilang katba lah bad ka Council.
Ka seng kala buh jingkylli da kaba ong kat ka ïew “lah hi mo ban khang ïa ki nongthied nongpet, nongsiew nongtda ban nym pynmih ñiut satia" namar shisien ba la ong ka ïew ki ñiut ki ñier la tikna ba kin mih beit bad kumta ka donkam ban leit lum ïa ki manla ka sngi.
Ka seng ka buh ka jingkyrpad ïa ka Council kumjuh ïa ki bor District ba kin shimkhia ïa kane ka kam, khnang ban lait na ki jingpang ba har rukom lada kitei ki ñiut ka dang ïai neh slem ha katei ka jaka.
Nongpoh, Nailar 09: Namar ka jingud jong ki paidbah ka thaiñ Byrnihat halor ka jingsma kaba mih naka jingbret pathar ïaki jaboh jabaiñ bala isaitmet ban peit khamtam kaba dei ruh harud surok bah National Highway, u MLA ka Jirang Constituency u Bah Sosthenes Sohtun, u Bah Victor Ranee MDC, ryngkat ki bor distrik haka jingdonlang u Bah M Tongper ADC, Ki nongïalam shnong hapoh ka Synjuk ki Dorbar Shnong Byrnihat Area mynta ka sngi kila leit ban jurip syndon ïa katei ka jaka kaba ki paidbah ki pynlong kum ka jaka bret ñiut harud surok bad kumjuh ruh ha iew Byrnihat.
Katei ka jingleit jurip jong u MLA bad bor district ryngkat ki nongïalam shnong ka dei ruh namar ka jingsngewkhia kaba jur halor ka jingbret pathar jong ki paidbah ïaki jaboh jabaiñ ha katei ka jaka kaba don ha lad Narbong kaba la pynlong kum ka jaka bret ñiut kaba lah pat ban wanrah jingma ïaki paidbah ha kaba ïadei bad ka koit ka khiah naka jingsma iwtung kaba mih na katei ka jaka bad la sakhi ruh ka jingbret pathar bad ka sma iwtung ba shyrkhei ha Iew Byrnihat.
Haba kren sha ki lad pathai khubor hadien ka jingleit jurip naka liang u Bah Sosthenes Sohtun kum u MLA u la pynpaw ka jingsngewkhia halor ka jingbret pathar jong ki paidbah ïaki jaboh jabaiñ bala isaitmet wat tang ban peit ha katei ka jaka khamtam ba ki nongleit nongwan ki iohi ïaka jingjaboh kaba don harud u surok bah National Highway kaba dei ruh ka khyrdop ban rung sha ka jylla.
U la pynpaw ruh ka jingeh kaba khraw ba haduh mynta kam pat don ka jaka theh ñiut kaba paka ha katei ka thaiñ wat la kum u MLA u la ju pynsngew sha ka sorkar ban phah jingthoh ruh naka bynta ka jingdonkam jong ka jaka bret ñiut kaba paka ha katei ka thaiñ hynrei kum ki paidbah kim dei pat ban leh khlem akor ban bret ïaki jaboh jabaiñ sha surok hynrei ban don ka jingkitkhlieh naka bynta ka khuid ka suba ban shna ïaki jaka bret ñiut hala ki jong ki iing ki sem, ym ban bret pathar sha ki surok.
U la ong ruh ba kum u MLA un sa phah jingthoh biang sha ka sorkar naka bynta ban pnyioh kawei ka jaka bret ñiut haka thaiñ Byrnihat naka bynta ka jingbit jingbiang jong ki paidbah ba kin ioh ban bret ïaki ñiut ban lait naka jingbret pathar sha ki surok.
Naka liang u Bah Johny Syiem Secretary ka Synjuk ki Dorbar Shnong Byrnihat Area u la ong ba katei kam dei shuh ka jingeh kaba dang thymmai kaba ki paidbah ka thaiñ Byrnihat ki ïakynduh bad ka long ruh ka jinglehraiñ ïaki nongïalam shnong namar ym tip mano ba bret bad pyn jakhlia ïa katei ka jaka hynrei la shu iohi ba ki jaboh kila nang bun katba nangmih ki sngi nalor ka jingsma kaba shyrkhei kaba lah ban ktah ïaka koit ka khiah ki paidbah.
Naka liang ka synjuk ryngkat ka jingkyrshan lang jong u MLA kila kyrpad sha ka sorkar ba ka dei ban sngew ban sngap ïaka jingud bad ka jingdonkam jong ki paidbah ha katei ka thaiñ naka bynta ka jingbit jingbiang jong ki paidbah, u la bynrap.
Jowai, Nailar 09: Ka Addl.
Deputy Commissioner (Supply) jong ka Amlarem Civil Sub –Division ka la pynbna paidbah ba ïa u Khaw u ba hap hapoh ka PMGKAY Scheme na ka bynta u bnai August, 2022 la pyllait sha baroh ki longïing kiba hap hapoh ka NFSA (AAY & PHH) naduh mynta ka sngi haduh ka 15 tarik u bnai August, 2022.
La sam ïa u khaw katkum kine ki kyndon na ka bynta u khaw AAY kan long mar 5 kilo shi khlieh khlem donkam ban siew pisa bad ïa u khaw PHH yn sam 5 kilo shi khlieh khlem donkam siew pisa.
Lada don kino kino kiba shim da ka pisa ne ki bym ïoh ïa ki tei ki mar jong ki, ki lah ban ujor sha ka ophis jong ka Addl.
Deputy Commissioner (Supply), i/c Amlarem Civil Sub- Division da kaba thoh shai ïa ka kyrteng bad ka shnong jong ki khnang ba yn lah ban pynshitom ïa ki.
Lah ruh ban ujor ha kine ki Number Sub-Inspectors – 8414806738/9436110184/8731025753 lene Email: sdo_amlarem@outlook.
com.
Nongpoh, Nailar 09: Namar ka jingjot rathai jong kawei ka iing skul haka shnong Umjari Mathan ha Ri-Bhoi kaba la shu da bad tap da ki tin kiba la jot bad pei, ka Hynniewtrep Youth Council (HYC), Lai Shnong Unit mynta ka sngi kala leit ban noh synñiang da ki tin sop iing sha katei ka skul.
Ha katei ka sngi ka jingleit aiti ïa kitei ki tin sop iing la don ryngkat ruh da u Bah Lazarus Rani Organising Secretary ka HYC Ri-Bhoi District, u Samla Donbok Maiong President ka HYC Lai Shnong Unit, ki riew rangbah bad ki longkmie na katei ka shnong ryngkat ki bor pynïaid skul.
Katei ka skul ka dei ruh kaba dang don hapdeng shibun ki jingduna bad ki jingdonkam bad naka liang kitei ki nongïalam ka seng kila kular ruh ban shimkhia ban ïakren bad ki bor ba dei peit khamtam ki nongmihkhmat ba ki dei ban phai khmat sha katei ka skul naka bynta ki jingïarap ban kyntiew ïakatei ka skul pule khamtam ka pule ka puthi.
Nongpoh, Nailar 09: Ki pulit jong ka Ri-Bhoi District kila thwet ban lapdien ïa uwei u rangbah bala tip kyrteng kum u Lassing Kharkylliang naka shnong Sohliya ha Ri-Bhoi u ba la jah klep naduh ka 28 tarik Lber 2020 ryngkat bad ka kawei ka Bolero Pick-up jong kawei ka longkmie naka shnong Mawtari Myrdon.
Katkum ka kyrwoh naki pulit la ïathuh ba katei ka longkmie kaba la tip kyrteng kum ka Ranisha Kyrsian kaba dei ka nongshong shnong jong ka Mawtari Myrdon ha Ri-Bhoi kala ujor da ka ejahar hadien ba u tei u rangbah u la shim ïa katei ka Bolero Pick Up kaba don ïa u number ML 10 C 4619 da ka jingthmu ban kamai hynrei naduh katei ka sngi u khlem wanphai shuh bad ym tip shuh shaei u jah ryngkat bad katei ka kali.
Halor katei ka bynta naka liang katei ka longkmie kala ujor ruh da ka ejahar ha Umsning Police Outpost naka bynta ban lapdien ïa utei u briew bad katei ka kali.
Ka khana jong ka Phan Nonglait shaphang ki kam shlur jong ka Phan Nonglait mynta kan nym sah shuh tang ha ka jingïathuh ktien ne ha ka jingïakhana pateng, hynrei la buh ryntih bad buh kynmaw syndon da ka kot ba la thoh da u Bah Daniel Stone Lyngdoh Nonglait.
Ïa kane ka kot ba la thoh ha ka ktien phareng la ai kyrteng “Ka Phan Nonglait, A Lady Freedom Fighter of India".
La pyllait paidbah ïa kane ka kot ha ka jingïalang kaba la long ka jaka treikam jong ka KHADC da u Bah Jambor War, EM Incharge ka Elaka, uba long u Kongsan ha kane ka jingïalang.
Lyngba ka jingpyllait bad ka jingïoh ban pule ïa kane ka kot la tip khambha shuh shuh shaphang ka jingïeng ïaleh ka Phan Nonglait pyrshah ïa ki bor ka sorkar phareng ha Hima Nongkhlaw ha ki snem 1929 haduh 1833.
Lyngba kane ka kot la ïoh jingtip kham bniah shuh shuh shaphang ki kam shlur jong ka.
Baroh shi katta ki paidbah ki la shu tip ba ka Phan Nonglait, ka la riam ïa ki shipai phareng da kaba shu pynbiej ban ai kyiad ïa ki haduh ba kin da buaid bad ka shim bad buhrieh noh ïa ki suloi jong ki bad ki shipai u Tirot Sing, ki la pynïap duh kumba 32 ngut ki shipai u David Scott.
Hynrei kane ka kot ka ïathuh ruh ba kumno ka Phan Nonglait, lyngba kane ka kam shlur, ka la leh ïa kiwei de ki kam shlur ha kaba kala ïalam bad pynkhih mynsiem ïa kiwei pat ki kynthei ha katei ka por ban ïeng pyrshah ïa ki bor shipai ka Hima Bilat haduh lai sien lai wat, hadien ba ka la lait phet na ka jingshah set ha ïing ne ka House Arrest kumba 3 sngi.
Kitei ki snem kiba ka Phan Nonglait ka ïaleh pyrshah ïa ki shipai phareng ryngkat ka jingïatreilang bad u Tirot Sing Syiem, ki jong u Monbhut, u Lorshon Jaraiñ, u Kheiñ Kongor bad kiwei kiwei, ka dang don ha ki rta kumba 30, namar ïa ka Phan Nonglait la kha ha ka snem 1799.
Hynrei ka mynsiem shlur jong ka, ka la ai mynsiem ïa kiwei pat ki kynthei ha Nongmai, ha Nongkhlaw, ha Mairang ban ïeng ïaleh ïa ki bor kiba nabar.
Ka jingkylli mynta ka long kaei pat ka bynta jong ki Kynthei jong kane ka pateng ban ïeng ban ïada ïa la ka ri bad ka jaidbynriew.
Hato kadei tang ïa ki shynrang ban ïakhun na ka bynta ka ri bad ka jaidbynriew?.
Hato ki kynthei kin shu long tang kita ki nongshet ja ha ïing ne ki don ka bynta ban ïeng lang bad ki samla shynrang ne bad ki rangbah kumba ïeng ka Phan Nonglait bad ki jong u Trot Sing ban ïada na ka jingwan thombor u nongwei u nongar.
Ha ki jingïakhih ban pyrshah ïa ka jingwan thombor ki mynder na shabar.
Ha ka jingïaleh ban khanglad ïa ka jingwan yuid ki bar jylla, kiba bun hi ki deki samla shynrang bad ym ju kham ïohi koit ïa ki samla kynthei.
Hateng hateng ka ju ïohi ïa ki longkmie kiba ju mih na ka por sha ka por.
Hato kadei mo ba yn ïada ïa ki jaka ki puta tang da ki shynrang, haba ha ka dustur ka kynthei kadei ka nongïoh pateng ne nongïoh bynta ïa ka khyndew ka shyiap na ki kmie ki kpa.
Hato yn nang ïada shitom u shynrang katba ki kynthei pat kin shu shong suk?.
Ynda shah thombor ki kynthei ruh kiba kham bun ne kloi ban mih shakhmat kide hi ki shynrang.
Ka Phan Nonglait, ka la leh ïa kine ki kam shlur, namar ka sngewthuh ba ka don ka bynta kaba khraw ban ïada ïa ka jingshah thombor ka jingshah leh beijot ki kynthei.
Ka sngewthuh ruh ba ka hap ban ïada ïa ka khyndew ka shiyap na ka jingshah knieh na ka jingshah kurup ha ki bor kiba nabar, namar ka sngew trai ïa la ka jong.
Lyngba kane ka kot shaphang ka Phan Nonglait bad ki kam shlur jong ka, kadei ban ai mynsiem ïa ki samla kynthei, ïa ki longkmie jong ka ri ban ïeng ïada lang ïa ka khyndew ka shyiap,m ka it ka hima bad ïa ka ri bad ka jaidbynriew baroh kawei.
Jowai, Nailar 09: Ka Jaiñtia Student Movement (JSM) Western Region bad ka Jaiñtia Youth Federation (JYF) Jowai Circle hynnin ka sngi ki lah leit ban kynduh ïa u Deputy Commissioner ka West Jaiñtia Hill District ban pynsngew ïaka jingeh jong ki khynnah kiba dang duh class haduh mynta.
Na ka liang ki 2 seng kila dawa na u DC ban wad ki lad ki lynti ban pynïoh class biang ïa kine ki khynnah kiba duh class namar haduh mynta katkum ka jingkheiñ ba lah ïoh lum na ka bynta ki Class XI (11) ki don haduh 91 ngut ki bym pat ïoh klas namar ngi dang ap haduh mynta bad ki ha ka B.
A ki don haduh kumba 15 ngut eiei.
Ki nongïalam jong ki ar seng hadien ka jingïakren bad utei u khlieh duh ka District naka liang jong u ula khot ïaka jinglang ba kyrkieh hynnin hi ka sngi kata naduh ka DSEO bad ki Pricipal ka Kiang Nangbah, Govt Boys bad ka Govt Girls Higher Secondary School.
Hadien kane na ka liang jong u DC ula ai jingtip sha ki 2 seng ba ka ophis kan sa jurip bha ïa ka Details jong ki khynnah kiba dang duh class kiba la dep ban submit ïa ki application bad ïaka rai ban pynïoh class ïaki khynnah kan sa don biang ka jingïalang (meeting) haka 16 tarik August 2022 ha office treikam u Deputy Commissioner, pynkut ka kyrwoh na kitei ki ar seng.
Nongstoiñ, Jymmang, 03: Ha ka step phyrngap jong ka sngi saitjaiñ, ka erïong ka la khywit ha ki katto katne ki bynta jong ka West Khasi Hills, ha kaba ki paitbah nongshong shnong ki la sngew sheptieng bad her syrngiew shikatdei eh.
Ha katei ka jingkhyrwit ka erïong ki don katto katne tylli ki ïing kiba la shah jynrat malu mala ïa ki bynta jong ki tnum hynrei kim pat da julor than.
Kat kum ki khubor ba la ïoh lum la ong ba ha ka shnong Nongdom kaba don hajan ka shnong Mawkynbat, kawei ka ïing jong I kong Kyntiewlin Wahlang ka la shah jynrat bad ka la kyllon hynrei donbok ba ym shym la don mano mano ba mynsaw.
Katei ka ïng ka dei kaba dang sop da u phlang bad haba ka erïong ka la khyrwit ki rijied ki la dkut bad ka la kyllon.
Haduh ba thoh ïa kane ka khubor ym shym pat la ïoh jingtip la ki trai jong katei ka ïing ki la pyntip ne em sha u BDO ka Mawthadraishan ba un leh ïa kaba donkam.
Kumta la kyntu ïa ki bor ba dei peit ïa ki bor sorkar lyngba ki lad ai jingïarap ïa ki lanot kiba ngat ha ka jingshah lynshop ha ki bor ka mariang, ba kin shimkhia lem ban pynïoh jingïarap kumba ju leh ha ki por ba la dep.
Nongstoiñ, Jymmang, 03: Na ka bynta ban pynkhlaiñ ïa ka party ha shuwa ka election ka ban long ha u snem ban wan, ki nongïalam ka Youth Wing jong ka HSPDP Rambrai Jyrngam Constituency, ki la pynlong ïa ka jingïakynduh lang ha Rambrai na ka bynta ban pynthymmai ïa ki nongkitkam jong ka Youth Wing.
Ha katei ka jingïalang ba la pynïaid da u samla Pynshai Joel Dkhar u ba dei u Joint secretary ka HSPDP Youth Wing central body la ïadon ryngkat ruh da u bah K.
P.
Pangñiang President rangbah ka party.
Ha shuwa ban pynskhem ïa ki nongkitkam ba thyamai jong ka Youth Wing, la ïoh ïa ka jingkren na u bah B.
Rani President ka HSPDP Mawlangsu zone, bah D.
P Wanñiang president ka HSPDP Rimuliang zone, Bah Josking Mawsor Organising ka HSPDP Nongtrai Area bad na u bah K.
P.
Pangñiang President ka central body.
U bah Pangñiang haba kren ha katei ka jingïalang pynthymmai nongkitkam, u la ong ba ki samla ki don ïa ka jingkitklieh kaba khia na ka bynta ka lawei jong ka shnong ka thaw, ka imlang sahlang bad ka synshar khaddar.
U la ong ruh ba ki samla ki bym don ka jingkitkhlieh bad ki bym shimkhia na ka bynta ban pynbha ïa ka imalang sahlang ki la long thik kum ki samla kiba thiah pang ha ICU.
U la ong ba ka jingkhlaiñ jong ka synshar khaddar ka shong ha ki samla.
Haba phai sha ka jinglong jingman jong ka synshar khaddar ha kine ki sngi ka la donkam haduh katta katta ba ki samla kin mih shakhmat ban kit ïa ka lyngkor jong ka synshar khaddar, hynrei ka mat kaba hakhmat duh kaba ki hap ban shim ka long ban kiar na ka jingrhah spah, ka khwan myntoi, kwah burom, bad ka hanga mei.
U la ong ruh ba lada ki samla ki trei ïa kano kano ka kam lane ki don ha ka saiñ pyrthei ka jingsngew rit ka dei kaba donkam eh.
Nangta ka jingïaburom mar kylliang uwei hadien uwei pat bad ka jingïasngewthuh jingmut shuwa ban leh ïa kano kano ka kam.
U la kyntu ïa ki nongkitkam jong ka youth wing ba ki dei ban trei shitrhem bad trei hok ïa ka kam ba la bynshet ha ki, khnang ba ka jingthmu kan long kaba sei soh bad ban wanrah ruh ïa u soh jong ka jingjop ha ka election k aban long ha u snem ban wan.
Ki nongkit kam ba thymmai jong ka HSPDP Youth Wing Rambrai Jyrngam Constituency kiba la pynskhem ha katei ka sngi ki long, President Boni Lyngdoh Lyngkhoi, Vice President Pyrkhat Wahlang, Ombarly Wanñiang bad Josking Mawsor, Secrteary Lakyntiew Paliar, Joint secretary Goodliness Shangoi, Organising Secretary Pynshai Joel Dkhar bad lai ngut ki Adviser ne ki nongai buit u bah B.
Rani, bah D.
P.
Wanñiang bad bah Richmond Nongsiej.
U President rangbah ka party u la pyntip ruh ba yn pynlong ïa kawei pat ka jingialang ha ka 21 tarik mynta u bnai ha Rambrai.
Ha katei ka jingialang yn pdiang burom ïa ki riew rangbah bad ki longkmie napoh ka Constituency kiba wan rung thymmai sha ka party.
Nongstoiñ, Jymmang 03: Ka surok ka dei u budlum jong ka ïoh ka kot, ka kit ka bah, ka kamai kajih ka leit ka wan bad kaba dei ruh ka bynta kaba donkam tam na ka bynta ki paitbah nongshong shnong.
Ha ki snem ba la dep ka surok Kynshi Myrïaw, ka dei kaba la sniew haduh katta katta, ha kaba ki paidbah nongleit nongwan ki la ud la nam namar ka jingeh ba ki mad ha ka kit ka bah.
Hynrei ar snem hadien ba u bah H.
Brolding Nongsiej Myntri ka tnad Water Resources & Home Gaurd jong ka sorkar jylla, u la kular ha ki paitbah ka thaiñ ha ka 19 tarik Lber 2019 ha ka por ba u la shah khot kum u kongsan ha ka jingplie ïa ka Rural Health Centre, mynta pat ka jingkular jong u ka la urlong namar ka jingpynheh bad siang rong ïa katei ka surok ka la ïaid shait shait, ha kaba phra kilomitar la pyndep ban siang rong bad kaba sah ka long satang kumba san kilomitar ei ei.
Hynrei ïa katei kaba dang sah ruh la dep siang mawria bad lada ka mariang ka dang ai lad, tang hapoh shi bnai la lah ban pyndep lut.
Nalor kata ïa kawei ka jingkieng kaba jrong kumba laiphew mitar bad ki jingkieng rit ka jingtrei ka la ïaid shait shait.
U bah Mikstar Marngar sordar jong ka shnong Myrïaw haba ïakren bad u nongthoh khubor, u la ong ba mynshuwa ka la don ka jingpruid dak ban shna da ka surok ar laiñ naduh na Kynshi haduh Mirza kaba hap ha Kamrup Assam, ka ban ïaid lyngba ka shnong Myrïaw haduh Nongthymmai kaba don ha ki thaiñ Mawdoh, hynrei ym lah ban tip na kaei ka daw ba katei ka projek kam shym la urlong.
U la ong ruh ba hadien ba katei ka jingthmu kam shym la seisoh, u MLA ka Mawthadraishan u la trei shitom ha kaba ka Ministry of Road Transport jong ka sorkar pdeng, ka la mang pisa lyngba ka skhim Rural Infrastructure Development Fund (RIDF), ha kaba la lah ban pyntrei wut wut ïa katei ka surok.
U la ong ruh ba ka jinglah ban pynbha bad siang rong ïa katei ka surok ka la long ka jingkyrkhu kaba khraw ïa ki paitbah ka thaiñ.
U bah G.
Parïong uwei na ki riew rangbah jong ka shnong Mawkamoit, u la ong ba ha kine ki snem ba la dep, ki nongrep katei ka thaiñ ki mad shibun ki jingeh.
Khamtam naduh u bnai Naitung, namar ka aïom kheit soh saw ka la sdang bad ki nongrep sohsaw ki hap ban kit da ki Mahindra pickup ban pynpoi ha kylleng ki ïew hapoh ka jylla bad haduh Assam, ki shem shitom namar ka bai kit ka rem palat na ka daw jong ka jingsniew ka surok.
Hynrei, u kyrmen ba nangne shakhmat ka bai kali ban kit ïa ki mar rep kan kham duna namar ka surok ka la bha.
Na ka liang ki paitbah nong shong shnong pat ki la pynpaw ïa ka jingsngewnguh bad ki la ai khublei kyrpang ïa u MLA, namar ki kam ka la urlong kumba u la kular.
Nongstoiñ, Jymmang 03: Ka thaiñ Rambrai ka dei ka thaiñ kaba dang donkam shibun bah ki kam pynroi la ka long ha ka pule puthi, ki surok, ka koit ka khiah bad kiwei kiwei.
Hynrei kaba bynta kaba donkam tam kaba ki paidbah ki don kam kyrkieh ka dei ki jaka sumar kiba biang.
Kum ban pynkynmaw ba ha ka shnong Rambrai, ka la don kawei ka Primary Health Centre.
Hynrei kumba ka long haduh mynta ki tiar ki tar na ka bynta ban sumar ïa kiba pang ba shitom bad wat ki jingthiah ruh kim pat biang satia.
Ha kaba ïadei bad katei ka jaka sumar, na ka liang ki nongïalam shnong ka thaiñ haba ïakren bad u nongthoh khubor, ki la ong ba ki la I donkam haduh katta katta ba ka sorkar kan kyntiew kyrdan noh ïa katei ka Primary Health Centre sha ka Community Health Centre.
Namar naduh Mawphansyiar, Rambrai, Mawthir haduh Kyrshai nangta haduh ki thaiñ Synïa, Mawdoh lem bad kiwei kiwei ki shnong kiba jngai bha ym pat don satia ki jaka sumar.
Ki nongialam shnong ki la ïathuh ruh ba san snem mynshuwa, na ka liang ki nongialam ka Federation of Khasi Jaintia & Garo People Rambrai Circle, ki la leit jurip ia ka jingtreikam ha katei ka jaka sumar bad ki la ïoh ban ïakren bad u Doctor, ha kaba u ong ba lada kheiñ ïa ka jingdon briew ha baroh ki shnong ha ka thaiñ kiba hap hapoh ka jingpeit jong u, ki la palat ia ka ar phew hajar ngut ki nongpang.
Haba kaba ïadei bad katei ka jaka sumar, la ïoh jingtip ruh ba naduh ki snem kiba la dep ka sorkar ka la pynkhreh shait shait ban kyntiew kyrdan noh ïa katei ka PHC sha ka CHC.
Ka la pyrshang ban wad jaka ban tei ïa ka CHC bad ka la dep ïoh ha kaba ka la dep pynkhreh lut nadong shadong, hynrei ym pat ïoh jingtip satia la ka sorkar ka la dep mang pisa ne em ha kaba ïadei bad ka jinglut jingsep na ka bynta ban tei ïa ka CHC.
Kawei pat kaba riew rangbah ka thaiñ ki angnud eh, ka long ba ka sorkar kan pynshai noh lano yn sdang ban pyntrei ïa ka surok na Nongstoiñ haduh Kyrshai.
Namar kumba ka long mynta ki paidbah ki la shem shitom haduh katta katta, ha ka leit ka wan, ka kit ka bah khamtam eh haba don kiba pang ba shitom kiba hap ban leit phah sumar sha kiwei pat ki jaka.
Kumta na ka liang ki paidbah ki la kyrpad ïa ka sorkar ba kan pynkloi noh ban pyntrei ïa katei ka surok.
Nongstoiñ, Jymmang 03: Ha ka jingbuddien bniah jong u nongthoh khubor, la lap ba na man la kawei pa kawei ka shnong kiba don ha khappud ki don ki nongshong shnong kiba na ki shnong Garo bad Khasi kiba pynrung ïalade ha baroh ar tylli ki thup kyrteng nongthep vote (electoral roll) jong ka Meghalaya bad Assam.
Kiba kham bun ki nongshong shnong ki ba leh ïa kata ki dei naduh ki shnong kiba don ha ka thaiñ Malangkona, Athiabari, Aradonga, Kamphaduli, ter ter haduh Kyrshai.
Nalor kata ki don ruh ki nongshong shnong kiba dei ki Khasi kum na Langpih, Mawlan, Ïewnongma, Mawdiangsnam, Umwali haduh Umbyrsit kiba pynrung kyrteng ïalade ha ka Electoral roll jong ka sorkar Assam bad ka jingpynrung kyrteng jong ki ka long tang na ka bynta ban ïoh jingïarap kum ki skhim shna ïing shna sem bad kiwei kiwei.
Ha kaba ïadei bad ka jingdon jong kitei ki nongshong shnong kiba bam ar maloi u nongthoh khubor ryngkat ka jingïatreilang bad ki nongsynshar shnong, ki riew rangbah bad ki samla na kitei ki shnong khappud, la lap ba ki don haduh ar hajar tam ki nongshong shnong kiba don kyrteng thep vote ha Meghalaya bad Assam.
Nalorkata ïa mynta ym pat lah ban pynpaw ïa ki kyrteng jong kitei ki ar hajar ngut tam kiba don kyrteng thep vote ha baroh ar ki jylla, namar ki dang don shibun kiwei pat kiba ka jingbishar bniah ïa ki kyrteng, ki shnong ba ki shong bad ki polling station ba ki don kyrteng, ka dang ïaid shait shait shait tad haduh ban da lap lut ïa baroh.
Ka sorkar ba ka dei ban shimkhia halor katei ka kam namar lada ka sorkar ka shu sngap mynthi bad kam leh ei ei ban lait na kiba bun ki jingeh, ki riew rangbah na khappud kim banse ban leit sha ki bor kiba kham halor bad wat shaduh ka Election Commission jong ka ri India, ban kan kan leh ïa kaba donkam.
Namar, lada ki kyndon ba ka ECI ka la pynmih ka ong uwei u briew kawei ka vote ka long kaba beaiñ ba uwei pa uwei u briew u lah ban thep vote ar sien lai sien ne kat ba u sngew bit, hynrei kata ruh ka shong ha ka ECI ba kan rai.
Wat la katta ruh kaba kut ka shong ha ka mon jong uwei pa uwei u ba pynrung kyrteng thep vote ialade ha ki ar jylla ba kin rai shano kin leit sha Meghalaya ne sha Assam.
Nongpoh, Jymmang 03: U Myntri Rangbah ka jylla u Conrad K Sangma mynta ka sngi u la leit ban plie ïa 2 tylli ki surok ha Lum Nongthymmai bad Lumnongrim Byrnihat kaba dei ka surok ba donkam jong ki paidbah ban pynïasoh sha ka PHC bad ka iew Byrnihat kaba don ha katei ka thaiñ bad kumjuh ruh ha katei ka sngi la ioh ruh ban buh ïa u mawnongrim ban tei ïaka Multi Facilitation Center.
Ïa kitei ki surok la mang pisa lyngba ka State Scheme haka jinglut kaba 1 klur naka bynta ka surok ha Lum Nongthymmai bad 90 lakh naka bynta ka surok ha Lumnongrim bad kumjuh ruh 60 lakh naka bynta ban tei ïaka Multi Facilitation Center ha Byrnihat lyngba ka tnad Urban Affairs.
Haba kren ha katei ka sngi naka liang u Conrad K Sangma u la pynpaw ka jingsngewkmen kaba khraw ban ioh ban plie ïaki kam pynroi haka thaiñ Byrnihat kaba dei ruh kawei naki constituency bala sdang ban kiew arsut naduh bala shimti da u Bah Sosthenes Sohtun kum u MLA u ba la trei shitom naka bynta ban wanrah ki kam pynroi ha katei ka thaiñ.
U la ai ruh ka jingïaroh ïa u MLA ka Jirang uba dei uwei naki MLA u ba sngewrit bad trei shitom ban wanrah ki kam pynroi ha katei ka thaiñ bad kumba long mynta ka Jirang kadei kawei naki constituency ha Ri-Bhoi kaba la ioh shibun ki kam pynroi naduh ki surok, ki jaka pule bad kiwei kiwei.
U la ong ruh ba naka liang ka sorkar kala trei shitom ban wanrah shibun ki kam pynroi ha kine ki 4 snem bala leit noh bad ban dang pyndep shibun ki jingangnud.
La sakhi ruh ha katei ka sngi da ka jingdonlang u MDC ka Jirang Bah Victor Ranee, Joram Beda Secretary ka tnad Planning, Arpit Upadhyaya Deputy Commissioner ka Ri-Bhoi District, Giri Prasad SP Ri-Bhoi District, BDO ka Umling Bah R Nongrum bad kiwei kiwei.
Khliehriat, Jymmang 03 :Shi ka jingrakhe ïa ka “Northeast Festival 2022" ka ba dei ka bynta jong ka “Azadi ka Amrit Mahotsav" na ka liang ka ophis Block Development Officer, Wapung C&RD Block hynnin ka sngi ka la pynlong ia ka “ Self Help Group(SHG) Mela cum Financial Literacy Camp," hapoh ka madan jong ka shnongWapung Skur, East Jaiñtia Hills District.
Ha kane ka prokram la wan ïashim bynta lang da u A.
Banarwal, IAS, Deputy Commissioner, EJHD, Khliehriat kum u Kongsan, Dr.
T.
Shylla, Block Development Officer, Wapung C&RD Block, Dr.
R.
Pyrtuh, Block Development Officer, Saipung C&RD Block, Bah T.
Kyndiah, District Child Protection Officer, EJHD nalor kiwei pat ki riew pawkhmat.
Ha ba kren ha ka jingïalang, na ka liang u Kongsan u la ong ba ki Self Help Group(SHG) ki long ki ba donkam ym tang ha ka ba ïadei bad ka jingai mynsiem ki ba ïadei ha ki rukom treikam sha ki para briew lane ban ïarap ïa ki ba kin lait na ka jingduk jingkyrduh, hynrei ki long ruh ki rynsan ki ba ai bor hapoh ka imlang ka sahlang, ka ïoh ka kot, ka jingpynneh ïa ki kolshor bad kiwei kiwei pat ki bynta.
Nalor kata u la ong ruh ba ki SHG ki long kum ka rynsan ha ka ba kum ki nongshong shnong ki la pynïasoh lang na ka bynta ban kyntiew ïa ka rukom im bad khamtam ka la aibor ruh ïa ki kynthei ki ba long ka bynta jong ka kynhun ka ba khlaiñbor ha man la ki jingtreikam hapoh ka jylla.
Na ka liang u DC u la ong ruh ba un pyrshang katba lah ban pynthikna ba ki SHG kin ïoh ïa ka jingphaikhmat jong ki paidbah namar ki mar ki ba ki pynmih ki dei napdeng ki ba bha tam hapoh ki ïew ki hat.
Na ka liang u Dr.
T.
Shylla, Block Development Officer, Wapung C&RD Block, ha ka jingkren u pyntip ba hapohWapung C&RD block ki don haduh 1710 tylli ki Self Help Groups (SHGs), bad ka jingdon jong baroh ki dkhot ka la kot sha ka 17000 ngut ha ki 102 tylli ki Village Organizations (VOs) ki ba don ha la ki jong ki jingtreikam bad ki tnat sorkar bapher bapher, kata kum ha ka ki kam ri jingri, kam rep kam riang bad kiwei pat ki jingtreikam.
Katba na ka liang u Bah Reading War, Advocate, Resource Person, District Legal Services Authority (DLSA), East Jaintia Hills District, Khliehriat u la pynpaw halor ki jingtreikam ba la ïarap da ka ophis jong ka District Legal Services Authority.
Nalor ka jingkren ha ka ba ïadei abd ka jingrakhe ïa ka ‘International Workers’ Day,’ u la kren ruh ha ka ba ïadei bad ki kyndon aiñ bapher bapher ki ba aijingïada ïa ki nongbylla.
Ha kane ka prokram haduh phra tylli ki SHG ki la ïoh ïa ka mang pisa kum ka jingai ram ka ba kot sha ka T.
12 lak na ki bank bapher bapher, ha ka ba artylli na kine ki dei lyngba ka Meghalaya Rural Bank, Wapung Branch ïa ka ba la aiti da u Deputy Commissioner, East Jaiñtia Hills District, Khliehriat, u A.
Banarwal, IAS, sha ka Iatyllilang Self Help Groups jong ka Pamra-Paithlu bad ka Laibaitshaphrang Self Help Group jong ka Wapung Skur, ka ba long mar T.
2 Lak.
Ha kane ka mela la pyni ruh ïa ki ba bun jait ki mar ki mata, kata kum ki syntiew, ki mar bam, ki jhut ki jhep, ki soh, ki jingshna kti bad kiwei kiwei pat ia ki ba la wanrah bad pyni paidbah da ki SHG jong ka District.
Ha kane ka Mela la wan ïashim bynta ruh da ki tnat sorkar bapher bapher jong ka District, kum na ka ophis Superintendent of Fisheries, EJHD, District Labour Officer, Block Development Officer, Wapung C&RD Block, District Legal Services Authority, District Agriculture Officer, District Horticulture Officer bad ka stall ba la pynkrheh da ka Meghalaya Rural Bank na ka bynta ka jingplie ia ki bank account.
Kane ka long katkum u kyrwoh lyngba u District Public Relations Officer, EJHD Khliehriat.
Nongstoiñ, Jymmang, 03: Ka soskular pynbeit pud kaba la dep ïasoi hapdeng ka Meghalaya bad Assam, kam shym la pynkhih win tang ïa ki paidbah ka thaiñ Malangkona, hynrei ïa baroh ki nongshong shnong kiba don ha shilynter khappud bad ka jylla Assam bad ïa baroh ki sengbhalang hapoh ka jylla.
Ha kaba ïadei bad ka soskular jong ka jingpynbeit ïa u pud u sam ha ki lai tylli ki jaka kiba hap ha West Khasi Hills, ha kaba ki khawei tylli ki shnong kiba hap ha ka hima Nonglang Sirdarship kiba la shah khynñiat jubor sha Assam, ka la pynjaw ummat ïa ki hajar ki paidbah nongshnong shnong bad na ka bynta katei ka jingleh jong u Myntri Rangbah, ka la pynlong ïa ki nongïalam ka Hynñewtrep Youth Council ba kin hiar sha Malangkona ha ka sngi 30 tarik Ïaïong kaba dei ka sngi saitjaiñ, ban pynlong ïa ka jingïalang.
Ha ka jingialang ka ïa shim bynta lang da ki nongïalam jong ka Hynñiewtrep Achik National Movement West Khasi Hills, ki nongïalam ka Achik Holostic Awakenning Movement Aradonga Regional unit bad ki nongsynshar ka hima Nonglang Sirdarship, kiba la leit ban ai mynsiem bad pynshlur ïa ki ba kim dei ban khuslai ne sheptieng wat la ka sorkar ka ka rai ba kan ym phai dien shuh ne khyllie biang ïa ka soskular ba la dep ïasoi.
Ha katei ka jingïalang ba la pynïaid da u bah Roykupar Synrem Geberal Secretary ka HYC seng kmie, da ki spah ngut ki paitbah ki la ïapoi ban sngap ïa kaei kaba ki nongïalam jong kitei ki sengbhalang ki don ban ong na ka bynta jong ki.
Ki nongkren ba kongsan ha katei ka jingïalang ki long u bah Lumlang Kharsyiemlieh President HYC West Khasi Hills, u bah Spren G Momin President ka AHAM Aradonga Regional Unit, bah Willstone Sohshang President ka HANM West Khasi Hills bad u bah Robertjune Kharjahrin President ka HYC sengkmie, u ba dei ruh ha kajuh ka por kum u Legal Adviser jong ka Khasi Hills Autonomous District Council.
U bah Robert Kharjahrin haba ai jingkren ha katei ka jingïalang, u la ther tyngeh ïa u Myntri Rangbah da kaba ong ba jingbym khot lang ïa ka District Council, ki nongsynshar hima bad ki nongsynshar shnong ban twad jingmut shwa ban ïasoi ïa ka soskular pynbeit pud, ka long ka jingibeiñ bad ka jingkheiñ poh ïa ki nongsynshar jong ka hima.
Ha ka juh ka por u la ong ba ha ka jingshisha u ne u snem 2022, u dei u snem ba ka jylla ka kynmaw burom ïa ki nongïaleh Hill State kum u (L) bah B.
B.
Lyngdoh, u (L) bah Hopingstone Lyngdoh bad kiwei kiwei.
Hynrei, kane ka jingleh jong u Conrad Sangma, ka la long beit ka jingñiew beiñ ïa ka burom bad ka nam ka jong ki paidbah nongshong shnong.
U la ther tyngeh ruh da kaba ong, “Ko Conrad Sangma me dei u ei ba me nud ban I beiñ ïa ki nongïaleh hill state kiba la pynïoh ïa ka jylla da kaba shong phatok bad jaw snam ha ki jingïaleh ban pynïoh ïa ka jylla ba pura bad ban ïoh ïa ka hok long trai halor ka khyndew ka shyiap".
Nalor kata u la ong ruh ba u Conrad u la soi ïa ka soskular da u khulom jong u bad lada um lah shuh ban pyndam, ka HYC ryngkat ki nongsynshar hima bad ki paidbah kin pyndam da u khulom jong ki ha Ïing Kashari.
U la ong ruh ba lada ym lah da u khulom ka seng bad ki paitbah kin ym salia wat lada kan poi haduh ka jingïaumsnam ruh na ka bynta la ka jong ka hok.
Ha katei ka sngi shuwa ban pynkut ïa ka jingïalang kum ka dak jong ka jingpynrem ïa ka jingleh donbor jong u Conrad Sangma bad ka sorkar MDA, la thang ïa ka dur tyngshop jong u Conrad Sangma ha khmat ki paitbah ryngkat ka jingkynhoi bad pyrta ban pynrem ïa katei ka jingleh donbor jong u Myntri Rangbah bad ka sorkar jong u.
Khliehriat Jymmang 03: Ka Khasi Students’ Union East Jaiñtia Hills District Unit, lyngba ka Sports Committee ka phah ïa u kyrwoh kittbok kitrwiang ïa baroh ki samla kiba na East Jaiñtia Hills District bad ruh ïa baroh ki samla khasi kiba leit ban ïashim bynta ha ki jingialeh kai sport bapher bapher ha ka Meghalaya Games 2022 kaba sdang naduh mynta ka ka 3 tarik u jymmang.
“Ha kum kane ka juk kaba mynta kaba long ka juk jong ka jingiakhun, ki samla ki donkam ym tang ban ioh kheit ïa u soh ka jingjop hynrei ban kiew ruh sha ki kliar lum jong ka jingjop.
Shuh shuh ka juk ba mynta ka dawa shibun kiei kiei na ka bynta ka jingbha bad jingmyntoi ka imlang ka sahlang, kumta ka Sports Committee jong ka KSU-EJHDU ka kyntu ïa ki samla ialehkai ba ki dei ban trei borbah bad minot thop khnang ba kin wan sha khmat bad kiew irat ha ki jingialehkai ki jong ki kiba katkum ki sap ialehkai.
Katba dang iaid ki sngi bad ki por ka jaibynriew Khasi ka la hiar arsut ha ka liang ka kam ialehkai Sports, kumta ban lait na ka jinghiar arsut ha ka kam ialehkai Sports, ki samla ki dei ban trei minot bad trei shitom bha namar ngi donkam shisha ïa ki samla ba kin wanrah ïa ka nam ka burom ïa ka District bad ïa ka jylla hi baroh kawei" ong u kyrwoh.
Ha kajuh ka por ka seng ka buh ïa ka jingkyntu ba ki dei ban don ruh ka mynsiem ialeh bad iaishah shitom ha ka jingialeh.
“Ka Jaitbynriew jong ngi, kaba biang ki samla kiba sap, ban pynlong ïa ka jaidbynriew kaba khlaiñ ban pynduna ïa ki kam sniew ban saiñdur ïa ka lawei kaba phyrnai.
Kyntang iawai ka seng ka buh ruh ha ki jingduwai ba kyrpang ïa baroh kito ki samla kiba iakhun ïa kane ka Meghalaya Games ha ki kam sport bapher bapher bad ai mynsiem ruh ïa phi baroh ban phin wanrah ïa ka lawei ka ba shngaiñ" pynkut u kyrwoh na u Sport Secretary jong ka KSU East Jaiñtia Hills District, u samla Shwari Ryngkhlem.
Jowai, Ïaïong 03: Ki paid riewngiet Muslim ha kylleng shi tyllup ka pyrthei mynta ka sngi la pyndep ïa ka lehñiam ba kyrpang kaba la tip kum ka Eid Ul-Fitr, ha Jowai ruh ïa kane ka lehñiem la pynlong ha ka jaka lehñiam kaba don ha Chahtngit, Iawmusiang, Jowai.
La ïathuh ba ïa kane ka lehñiam la leh hadien u bnai Ramadan ban pyndep ïa ka Ramzan, ha kaba ki Muslim kila pynlong ka jingshah thngan kaba shibnai manla la ka sngi naduh ka por step shwa ban mih ka sngi haduh ka por nohphai sngi (janmiet).
Ha kane ka sngi na ka liang u Abushid Barbhuiya ula ïalamkhmat ban pule ïa ka kitab Quran.
La kyrmen skhem ba ka jingpyndep ïa kane ka lehñiam kan wanrah ïaka bha ka miat, ka roi ka par bad ka jingïaieit bad burom mar kylliang uwi pa uwei u nongshong shnong.
Jowai, Jymmang 03: Ka Dorbar Shnong Tympang Iawmusiang Jowai kala phah syndon da ka jingthoh sha ka Chief Secretary jong ka Sorkar jylla ban pynkhuid noh ïa ki ñuit kiba dang sah ha kylleng ka sor Jowai da kada leit theh noh ha Mynkjai ka jaka jong ka District Council kaba ba la ju pynlong kum ka jaka theh ñiut da ki 40 snem.
Katkum katei ka shithi ba la phah la pynsngew ba ka shnong Tympang-Iawmusiang kala mad shibun ki jingeh na ka daw ka jingtlod ka rukom treikam jong ka Jowai Municipal Board (JMB) ban leit lum ïa ki ñiut na kylleng ki dong bapher bapher jong ka sor Jowai bad kumjuh ha ki jaka ïew.
La kdew ruh ba kawei na ki jaka lumthup ïa ki ñiut ha Iawthymme Ladthadlaboh kala jur bha haduh kine ki sngi kaba la jan dap 4 bnai mynta, la ïathuh wat na ka liang ka tnad Urban Affairs kaba la ai jingtip sha ka ïing kashari ba don burom High Court haka jingshong bishar ha ka 22 tarik u Ïaïong, 2022 da kaba kam ba kan pynkhuid lut ïa ki ñiut hynrei kine ki ñiut ki dang neh sah haduh mynta.
Na ka liang ka DS Tympang-Iawmusiang kala kyntu jur na ka Chief Secretary ba kan shim khia ïa kane kam mardor namar ka jinglehsting jong ki bor pynïaid District, ka tnad Municipal bad ki Urban Affairs kaba la buh jingeh ïa ki paidbah khamtam ha ka liang ka koit ka khiah bad ïa ki sawdong sawkun ka Mariang.
Katkum katei ka shithi la kyntu jur na ka Chief Secretary ba kan btah mardor ïa ki bor District kumjuh ïa ka tnad Municipal ba kin leit theh noh ïa ki ñiut ha Mynkjai ha ka rukom kaba dei khlem da ktah ïa ka koit ka khiah jong ki briew.
Nongpoh, Jymmang 03: Kum ka jingplielad ïakiba bun ki Self Help Group haka thaiñ Ri-Bhoi bad kumjuh ruh ki Village Organisation naka bynta ban ioh ïaki lad jingïarap naka sorkar ka ophis u Deputy Commissioner ka Ri-Bhoi District mynta ka sngi kala pynlong ïaka Mega Event bad SHG Mela ha madan Lumnongrim Byrnihat kaba dei ruh shibynta jong ka jingrakhe ïaka Northeast Festival halor ka jingdap 75 snem ka Ri India, ka jingpynkup bor ïaki khun kynthei bad kumjuh ruh ka jingdap 50 snem jong ka jylla Meghalaya.
Ha katei ka Mega Event bad SHG Mela la wan ruh ban shim bynta da ki kynhun SHG bad ki VO bapher bapher ha kaba la buh ruh da ki dukan bapher bapher kum ka jingpyni nam ïaki kam ba ki SHG ki trei bad pynmih na katei ka thaiñ ha kaba lyngba katei ka sngi la paw pyrthei ruh ba ki longkmie lyngba ki SHG ki trei shitom hala ki jong ki shnong ban leh shibun ki kam kum ka jingkyrshan dalade ïalade bad ban ai mynsiem ïakiwei ki para longkmie ban ieng hala ki jong ki kjat.
Ha katei ka sngi naka liang u Myntri Rangbah u la sam ruh ïaki cheque kum ka jingïarap ïaki longkmie lyngba ki kynhun SHG ba ki don ha kaba ha katei ka sngi la ioh ruh ban mang pisa kumba T.
4960000/- naka bynta ki Village Organisation bad T.
440000/- naka bynta ki Producers Group kum ka jingïarap bad ka kyrshan ïaki longkmie ha Ri-Bhoi District.
La wan ruh ban shim bynta ha katei ka sngi da u Conrad Sangma Myntri Rangbah ka jylla kum u kongsan haka jingdonlang u Bah Sosthenes Sohtun MLA ka Jirang, u Bah Victor Ranee MDC, u Deputy Commissioner ka Ri-Bhoi District u Arpit Upadhyaya, u Joram Beda Secretary ka tnad Planning haka jylla, ki ophisar naki tnad sorkar bapher bapher, ki nongïalam shnong bad ki riew rangbah.
Watla da ki hajar ngutki paidbah kila tuid ha katei ka sngi ka jingwan iuh kjat u Myntri Rangbah ka jylla naka bynta ban ai jingïarap ïaki VO bad SHG pynban u lapbah ba jur u la ther ha katei ka sngi ban pynthud ïa katei ka prokram kaba la pynkhreh haka rukom kaba dei.
Haba kren ha katei ka sngi naka liang u Conrad Sangma kum u kongsan u la pynpaw ka jingthaw ïaki SHG haka jylla ka long kum ka jingai bor ïaki longkmie ban ieng hala ki jong ki kjat bad kumjuh ruh ban kyrshan pisa ïaki naka liang ka sorkar lyngba ka MSRLS, ha kaba la sdang naduh u snem 2018 bad ki don tang kumba 3000 tylli ki SHGs hynrei da ka jingtrei shitom ka sorkar MDA ha kine ki 4 snem mynta la lah ban thaw kumba 35 tylli ki SHGs haka jylla bad la lah ban ai jingïarap kumba 200 klur haka liang ka pisa bad kane ka dei ka jingtreikam jong ka sorkar kaba dang don ruh ki jingangnud ban dang kyntiew shuh shuh ïaki SHGs haka thaiñ Ri-Bhoi bad ka jylla baroh kawei.
Jowai, Jymmang 03: Kawei na ki kynhun treimon sngewbha ki 11 ngut shiparok na Jowai kaba la tip kum ka ‘Sarot I Man’ kaba la ju synñiang ïa ki kam ba bha hapoh ka imlang ka sahlang naduh ba la seng ïa ka ha ka 25 tarik Nohprah 2020, mynta ka sngi kala pynkup burom kyrpang ïa ki nongthoh khubor ka Ri-Lum Jaiñtia hapoh ka lama jong ka Jaiñtia Journalism Association (JJA).
Ka ‘Sarot I Man’ kala shim ïa kane ka bynta kum la lad ban ai mynsiem ïa ki nongthoh khubor ka Ri-Lum Jaiñtia ban kin nang bteng ban ai ka jingshakri kaba bha tam ïa ka imlang ka sahlang.
Na ka liang ka Sarot I Man kala pynkup burom kyrpang ïa ki nongthoh khubor ha kane ka sngi ka long kum ka jingpynkynmaw ïa ka sngi jinglaidluid jong ki nongthoh khubor ban pynsngew ïa ka hok kaba ki dei ban ai jingtip sha ki paidbah ne ka ‘World Press Freedom Day’ ïa kaba la rakhe ha shi tyllup ka pyrthei.
U ma Requoma Rq Laloo uwei na ki dkhot ka Sarot I Man ha ka jingkren lyngkot ula pynpaw shaphang ki kam jong ki lad pathai khubor namar kam long kaba suk da kaba ki hap ban trei shitom sngi la bad miet ban pyndep ïa ka kamram ban ai jingtip sha ka imlang ka sahlang bad ha pyrthei hi baroh kawei.
Ula pynsngew ba kane ka jingai burom kam da long kaba heh hynrei kala long kum ka dak jong ka jingburom bad ka jingsah jingkynmaw pateng la pateng, ula ong ruh ba ‘ki nongpathai khubor ki long shisha kita ki nongai jingtip ba kyrpang ha ka shynshar ka khadar bad ka roi ka par’.
Halor kane ka jingai mynsiem jong ka kynhun ‘Sarot I Man’ naka liang ki nongthoh khubor kila pynpaw ka jingai khulei ïa katei ka seng kaba la shim ïa kane ka bynta kaba khraw bad la kitbok ba kan dang lah shuh shuh ban trei ïa ki kam ba bha jong ka ha ka imlang ka sahlang ha kine ki sngi ban wan.
Hashwa kane la don ka jingïalang ba lyngkot ha Yadalada Villa, Kdohhati Dulong Jowai ba la pynïaid da u ma Kyllimot Lhuid, la ïoh ruh ka jingduwai ainguh da u ma Barlee Moore Shilla, bad ka jingkren ai khublei da u ma Wombai Sumer.
Shillong, Jymmang : Ka Seng Khasi Lawbah, East Khasi Hills, kan pynlong ia ka Shad Suk Mynsiem mynta ka snem ha ka 6, 7 bad 8 tarik Jymmang 2022 ha Lympung Shad jong ka Seng kumba ju long.
Na ka liang ka Seng ka pynpaw ba kane ka shad ka dei ka shad ainguh ai dem ïa U Blei Trai Kynrad Nongbuh Nongthaw shisien shi snem halor ki jingkyrkhu ki ba u la theh ha ngi u khun bynriew.
Kumta na ka liang ka Seng Khasi Lawbah ha u kyrwoh lyngba u Rangbah K.
Loniak Sawkmie, General Secretary ka khot ka wer sngewbha ïa baroh ki parakur parakha ki ba dang bat dang ksoh ïa ka niam tynrai ban ïa wan pynshit pynshngaiñ bad pynphuh pynphieng lem ïa kane ka shad, da ka jingïashim bynta ban ïa mih nongshad kynthei bad shynrang ha ryngkat ka riam tynrai paka.
Shuh shuh ka Seng ka pyntip ruh ba kan don ka jingïalehkai drama da ki khun samla jong ka seng ha ka miet 7 bad 8 tarik hapoh ïing Seng Khasi Lawbah, kumjuh ka jingpynburngia por ba don ka drama da ki nongshad na ki bynta bapher bapher jong ka ri khasi ha kine ki miet ba pynlong ïa ka jingïaleh drama.
Shillong, Jymmang 4 : U bah John F Kharshiing u Working President ka Meghalaya State Olympic Assiociation (MSOA) u la pynpaw ïa ka jingsngew khia halor ka jingbym lah jong ka Assiociation ban pynbiang ïa ki jaka sah ki ba bha ïa ki nongïalehkai ba wan ban shim bynta ha ka Meghalya Game 2022.
Halor kane ka jingjia u shim ka jingkitkhlieh halade hi.
“Na ka liang jong nga ,nga shim ka jingkitkhlieh bad nga pan map na ki nongïalehkai ba wan ban shim bynta ha ka Meghalaya Game namar ka jingmih ki jingeh ha ki jaka sah jong ki" la ong u bah Kharshiing.
Na ka liang u bah Kharshiing u la ïathuh ba na ka liang ka Assiociation ka klem pan ïa ka pisa na ka bynta ka jaka sah hynrei ka la shu pan tang ka bai bam, ka bai mattress bad ka bai blanket ,hynrei namar ka jingjur u slap ka mih noh ka jingeh ha kine ki jaka sah ki ba ju pyndonkam man u snem.
“Myn ha kane ka jingïakhun Table Tennis ka national game 400 ngut ki nongïalehkai ki sah hotel bad haba bishar ïa ka jinglut bad mynta haduh 2600 ngut ki khynnah ïalehkai, halor da leit sha olympic ruh kim pynsah Hotel hynrei kin phah sah ha ki game village bad kane ka jingmih ki jingbym hun ka dei ka ba ym poi pyrkhat bad ngi la pan map ïa kane"u la ong.
U la bynrap shuh shuh ba “ lada ap haduh da biang lut ki jaka sah la hap ban phah sangeh lut ki jingïalehkai haduh da ki phew snem.
Lada ki pdiang ïa kaei ka ba ngi la pynkhreh ka pisa ba phah ka sorkar ka dap namar ba ngi la pynbiang domentry arrangement kum ba ju leh ha ki por ba la dep, bad haba kumne ka long te da long ka jingïalehkai biang ngim lah shuh ban pynsah ïa ki hangne".
U bah Kharshiing u la pynshai ruh ba na ka liang jong u haba u la ïohi ïa ki dur ba la pynlait ha ki WhatsApp ,u la hiar hi ban leit jurip da lade ïa kane ka jaka.
“Nga la leit hiar hi ban lap ïa ka jingshisha halor ki jingmih ki dur ha ki WhatsApp bad shem ba kine ki jaka leit bar (toilet) ki ba ki khynnah ki la shon dur ki dei ki jaka ki ba ym long shuh ban pyndonkam".
Ki ne ki jaka leit bar (Toilet ) ki dei kiba la teh bha da u tyllai bad thoh ruh da ka kot ban mana ban plie bad pyndonkam ïa kine ki jaka leit bar hynrei don na ki khynnah kiba la leit ban plie ïa kata bad shon dur.
Hynrei lait na kine ki jaka don bun ki jaka leit bar ki ba la dep ban pynkhuid bad ki ba la shna ruh sha bar kum ba ju long haba don kano kano ka jingïalang.
Halor ka jingshah kynnoh ïa ka jaka sah u la pynshai ba “Ka Indoor stadium hall ha Dalang ka dei ka jaka sah ka ba ju pyndonkam ban sah ki khynnah ïalehkai man ba don ka jingïalehkai bad namar ba u dei u bnai ba rang kam don jingktah eiei hynrei mynta ka kynti na ka daw ba don ka jingjur u slap ka la ktah jur ïa kane ka jaka sah".
U bah Kharshiing u la kyrpad na ki khynnah kiba wan ban shim bynta ha ka ne ka Meghalaya Games ba kin ïatrei lang bad ka Assiociation khnang ba ka jingïalehkai kan ïaid bteng bad na ka liang ka Assiociation ruh kan ïaleh ban pynbha ïa kine ki jingbakla.
“Ngi sngew tynnad ba na ka liang ki nongïalehkai na kylleng ki District ki wan ban shim bynta bad kum ba ka sorkar ruh ka la shim khia ban bishar bniah namar ka North east Game ruh kan don nga shim ïa ka jingkitkhlieh ban pan map bad ngin nang pynbha shuh shuh halor kine ki jingbakla" u la bynrap.
Shillong, Jymmang, 03: Ki samla pulje jong ka Department of Mass Media ka St.
Anthony’s College, Shillong ha ka sngi Baar ki la rai ban ym pyndonkam shuh ïa ki bilor um plastik.
“Kane ka katkum ka jingbynta ka jingpynkhreh ïa ka jingthoh ha ka kyrdan pule 6th Semester kaba la ai kyrteng “SAC against SUP Bottles" kaba la sdang naduh ka 25 tarik u bnai Ïaiong, haduh ka 4 tarik mynta u bnai ha St.
Anthony’s College," la pyntip ka Head of Deparment ka Dr.
Cherry K.
Kharshiing.
“Ka thong “SAC Against SUP Bottles" ka dei ka jingthmu ban kiar na kaba pyndonkam ïa ki bilor um plastic hapdeng ki samla pule jong ka St.
Anthony’s College.
Ka mat kaba kongsan eh ka long ban pynshai bad ban pynsngewthuh da kaba kiar kaba pyndonkam ïa ki bilor um plastik bad ban pynshlur ïa ki samla pule ba kin rah sha ki jaka pule manla ka sngi da ki bilor um bad ban pyndonam da ka umdih ba la pynkhreh hi ha phyllaw jong ka College," ong u kyrwoh.
Ha ka sngi pynkut, yn sa ïadonlang u Provincial jong ka Shillong Province u Rev.
Fr.
Paul Olphindro Lyngkot kum u kongsan.
Ban pynkut ïa kane ka jingïalap paidbah ki samla pule kin sa pynlong ïa ka jingïathir nia halor ka phang kaba la ai kyrteng, “Waste to Grace" da u Bankitlang Nongbri, uba long u nongseng ïa ka Eco- Ri bad ïa ka jingtai halor ka phang “Single Use Plastic Water Bottles- An Absolute Monstrosity" ka ban sa long ha Conference Hall jong ka College.
Ïa kane ka jingïatai yn sa pynïaid da u Dr.
H.
H Mohrmen, u Jiwat Vaswani, u Mr.
Carmo Noronha bad ka Dr.
Reema V Diengdoh.
Nalor ki jingïathir nia bad ki jingïatai, yn sa pyni ruh ïa ka jingshad paidbah, ki jinglehkai skit, ka jingïasoi bad ka jingpyni paidbah ïa ki dur hapoh ka phyllaw jong ka College.
“Ka mat “SAC Against SUP Bottles" ka dei ka seinjam banyngkong ban pynshai paidbah da ki samla kiba pule ïa ka Mass Media ha ka Department of Mass Media jong ka St.
Anthony’s College, Shillong," ong shuh shuh u kyrwoh.
Mairang, Jymmang 3: U Bah Metbah Lyngdoh uba dei u MLA ka Mairang ha kajuh ka por uba dei ruh u Lamphang ka ïng dorbar thaw aiñ ka jylla mynta ka sngi u la plie paidbah ïa ka ïng skul ba thymmai jong ka Mairang Presbyterian Science College.
Haba kren ha ka jingialang kum u kongsan u Bah Metbah Lyngdoh u la pynpaw ka jingsngew sarong ba ka Mairang Presbytery kala peit bad la jngoh ban wan mih sha khmat ha kaba iadei bad ka jingdon bynta ban plie ia ka lad ka lynti na ka bynta ki khynnah ki khun jong ka Presbytery bad jong kane ka dong ka thain na ka bynta ban ai jinghikai ia ki khynnah.
Na ka liang u bah Metbah u la pynsngew ba ki nongpyniaid ka college, ki la leh ia kaba janai eh ym tang ban shu pyndep rukom hynrei ki lah leh ha ka rukom kaba dei eh bad ia baroh kiba ia noh synniang ha la ki jong ki jong.
“Nga kwah ban kham phai khmat sha ki skul bad College kiba don ha ka thain nongkyndong hynrei ka jinglong nongmih khmat na Mairang kaba jngai na sor Shillong kala plie lynti ia nga ha kiba bun ki liang bad kila don ki khep ba nga don ka jingleh rain haba ki skul sorkar skul ki riew shimet ym lah ban pdiang ia ka jinglong jingman jong ki skul bad kum ki nongialam ngi dei ban wad bad buh ka jingmut jingpyrkhat bad dei ban buh ia ka daw halor ka jingjot jingpra jong ki skul ha ka thain nongkyndong," ong u MLA ka Mairang.
Ha kaba iadei bad ka jingkyrpad jong ki bor pyniaid kane ka jaka pule, u Bah Metbah u la ong, “Ngam don ha ka sorkar hynrei ngan phah da ka Direct Order ha ryngkat bad ka dorkhas sha ki bor ba dei peit jong ka tnad ka pule puthi ban leh eiei halor ka jingdawa jong ki namar ba nga kwah ban pynurlong ia kine ki jingangnud, na ka bynta ka jingpyniaid beit iaid ryntih jong kane ka jaka pule.
"Halor ka jingdonkam jong kane ka jaka pule u Bah Metbah u la ong ba lada dei nangno nangno ruh ngan sa thaw ki lad ki lynti bad ha kane ka sngi u Bah Metbah u la buh T.
7 lak na ka bynta jong kane ka skul.
U Bah Metbah u la pynpaw ruh ba un sa khot ia u myntri ba peit ia ka pule puthi bad kumjuh ruh ban ia kren bad u myntri rangbah halor ka jingdonkam jong ka skul lada don ka lad ka lynti ha kaba iadei bad kano kano ka grand bad ki jingdonkam jong ki jaka pule hapoh ka jylla hi baroh kawei.
Pynursla, Jymmang 03: Ka Pynursla Block Committee jong ka All India Trinamool Congress AITMC haka kyrwoh sha ki lad pathai khubor kaba la pyllait da u Joint Secretary (Communications) u Bah Dominic S.
Wankhar ia kaba lah pynrem ïa ka jing leh torti da ki briew ka tnad ba dei peit ïaka kam ïalehkai ka sorkar jylla.
Kum ka seng napoh ka thaiñ Ri War Mihngi Pynursla ka pynpaw ba wat lehse ki don ki khynnah naka thaiñ ba lah leit iahim bynta daka mynsiem ba shit rhem bad ka jing angnud ban wanrah ka nam jop, sngewsih bad sngew kyndit ban ïohi ia ki dur ba la saphriang haki lad social media bad haki kotkhubor.
U Bah Dominic u buh jingkylli ïa kane ka Sorkar MDA bad khamtam eh ïa u Myntri ba dei peit ïaka tnat sports hapoh kane ka Jylla, hato kum u Myntri kumno u dang nud ban ong ba ka Jylla ka dang lah ban pynlong wat ïaka National Games ha kano kano ka por katba ïa kane ka mat kaba hakhmat duh um lah ban kitkhlieh, tad haduh ba hap wan hiar hi da u Myntri Rangbah ka Jylla u Conrad K.
Sangma sha ka shlem ialehkai.
Ka jingkylli ba buh une u nongialam ka AITMC ka Block Pynursla,ka long, “ Hato katno klur lah dep pyllut da kane ka tnat haka kam ban kyntiew bad ban pynjanai ka kam ialehkai haki discipline bapher bapher"? U la buh ka jingkylli ruh ïaki ophisar ka tnad sports jong ka sorkar, “ Hato katno klur lah mang lyngba ka Khelo India lyngba ka Ministry of Sports jong ka sorkar pdeng, bad hato kine ki ophisar ki lah ne em ban kdew katno lah dep ioh bad kumno lah pyntrei kam ha kaba iadei bad ka jing pyrshang ban kyntiew iaki samla haka sports",Shuh shuh ka party ka lah kdew ba kane ka sorkar MDA ka lah sei ïa kata ka State Sports Policy, hato kane ka rukom pynlong ka Meghalaya Games 2022 ka peit ne em ïa kum kine ki jingduna ba long ym tang hapoh ka nongbah Shillong wat ïaki distrik bapher bapher?.
Shillong, Jymmang 03 : U Myntri ka tnad C&RD ka sorkar jylla, Bah Hamlet Dohling un ïalam hi dalade ïa ka synjuk jong ki trok kit maw kit shyiap ban kynduh ïa ki bor sorkar khamtam eh ïa ka tnad pulit halor ka jingeh ba ki mad ban ïoh rung shapoh ka nongbah ha ka por mynsngi ban leit pynhap mar.
Ïa kane u Myntri u la pynpaw ha ka jingïalang jong ki trok kit mar kaba long ha kane ka sngi Saitjaiñ ha Mylliem ha kaba la wan shim bynta da ki trok kamai (407 bad 909) na kylleng ki jaka.
Katei ka kynhun kaba tip kum ka Local Trucks Association (LTA) kadei ka synjuk kaba kynthup naduh ki trok kamai ba dei na ka thaiñ Mylliem, thaiñ Mawmaram, Mawngap, Mawjrong, Smit, Mawblei, Laitkor bad kiwei kiwei.
Ïa katei ka kynhun kaba lamkhmat da u Bah Hamlet hi kum u nongaibuit, nangta u Bah T Khar-ir kum u President la thaw da ka thong ba kin ïoh ban pynsngew biang markhmat bad ki bor sorkar halor ka jingsyrtok palat ka kamai kajih namar ki ïoh ban kit mar tang shisien shisngi na ka daw ka jingpyrkhing ban ïoh rung sha sor ha ka por mynsngi.
Katkum ka jingïathuh da u Bah Jiben Kharkongor, lada ki leit ban kit mar naduh mynstep hynrei haba poi ha 7mer pat ki shah bat haduh 8 baje janmiet ka ba mut ki hap ban ap da ki bun bun kynta hangtei.
“Don ki shnong ki bym shah ban pynhap maw ne shyiap ha ka por mynmiet kumta ngi hap ban sah noh ha kato ka jaka bad pynhap pat haduh mynstep," u la ong.
Na ka liang u MLA haba kren ha kane ka sngi, u la ong ba kum u nongmihkhmat bad kum u Myntri un sa shim ïa ka jingkitkhlieh ban ïa kynduh ïa ki heh pulit ryngkat ka jingdonlang ki nongïalam jong ka Association ban wad ki lad ki lynti ban weng noh ïa katei ka jingeh ba ki kynduh ha ka kamai kajih.
Bhopal, Jymmang 03: Arngut ki riewlum, kiba la shah kynnoh ba ki shoh doh masi, ki la shah shoh haduh ban da ïap ha Distrik Seoni jong ka jylla Madhya Pradesh.
Katkum ka jingïathuh ki Pulit, la ong ba kumba 20 ngut ki riewrunar ki la hiar thma sha kawei ka ïing ba don u Sampat Batti bad u Dhansa, ha kaba la kynnoh ba ki la pynïap ïa ka masi ban shoh doh.
Kine ki runar ki la shoh la dat bad bom da ki dieng ïa kine arngut haduh ba kin da mynsaw jur.
Hynrei ki la khlad noh sha shiteng lynti por ba pynkit ïa ki sha Hospital.
Uwei u para marjan uba mut leit ïarap ïa ki ruh u la shah shoh lang haduh ba un sa mynsaw jur.
Ki Pulit ki la kam ba la ïoh kurup ruh kumba 12 Kilo ka dohmasi na ka ïing kitei ki arngut.
Ki Pulit ki la ïathuh ba la lem 6 ngut ki briew kiba suba donkti ha kane ka jingjia.
Na ka liang ka Congress ka la pynrem jur ïa kane ka jingjia bad dawa ban thung da ka jingtohkit kaba khlaiñ halor kane.
Ka Madhya Pradesh kadei ka jylla ba la synshar da ka Seng BJP, hadien ba ka la pynkhyllem shiteng por ïa ka sorkar ba la ïalam da ka Seng Congress.
Shillong, Jymmang, 03: U Myntri kam pynroi sor ka Jylla ma Sniawbhalang Dhar ula ong ba ka por kan sa poi ba ka Sorkar Jylla kam don lynti pat da kumwei hynrei ban pyntreikam ïa ki Rules jong ki Aiñ ban ïoh ïa ki jaka theh ñiut ha kylleng ki jaka ka Jylla.
U Myntri ula pynpaw ïa kane halor ka jingeh kaba la kynton ïa ka sor Jowai na ka jingbym ïoh jaka theh ñiut mynta la bun bun bnai namar ka jingieng pyrshah jong ki paidbah ban bteng ïa ka jingtheh ñiut ha Mynkjai bad ban pynlong jaka theh ñiut ha Mooshutsdai kaba la dep ban ithuh da ka Sorkar Jylla.
“Ngin ïai pyrshang ban pynbeit ïa kane ka jingeh bad baroh ki kynhun hynrei ka por kan sa poi ba ka aiñ ka long halor ïa baroh" ong u ma Sniawbha haba ïakren bad ki nongthoh khubor.
Haba kylli ïa ka jingeh ka sor Jowai, u Myntri ula pyntip “Ngi (Urban Affairs) la dep ban ithuh ïa lai-saw tylli ki jaka bad ka jingpynkhreh kala ïaid shakhmat ban thied ïa kine ki jaka" haba bynrap “Ngi la kwah ban thied noh mar mar ïa kine ki jaka hynrei ngi hap ban bud ïa ki lynti".
U Myntri ula pynpaw ïa ka jinglyngngoh balei ba ki paidbah ki pyrshah ïa ka jingtheh ñiut da kaba ong “Uei u ñiut, u ñiut um pat long eiei.
Nga sngew ba ka jingpynjaboh ka kham jur na ki karkhana".
“Namar kata, ka Sorkar Jylla kala pyrshang ban pynshai ïa ki paidbah halor kane ka bynta hynrei kan dei ka kam kaba shimpor" ula bynrap.
U Myntri u pyntip ba ka Sorkar Jylla kan ïaid kat kum ka Solid Waste Management Rule 2016 haba thied ïa ki jaka ban pynlong jaka theh ñiut bad ong ba ka Sorkar Jylla kan sa phah ïa ka Tnad Forest bad ka Tnad Urban Affairs ba kin leit jurip ïa ki jaka bala dep ithuh.
Haba kylli u, ma Sniawbha ula ong ba ïa mynta hi ka Sorkar ka kwah ban ïoh shuwa ïa ki jaka theh ñiut ba shipor namar ka sngewthuh ba ïa ka jaka theh ñiut ba shirta kan dei ka kam kaba slem ban pynbiang nadong hadong naduh ki jingker, ki jingpyndait ïa ki kor ki bor bad kiwei kiwei.
“Nga ngeit ba lada ngi ïaid kat kum ka jingstad saiañ ban pyndonkam ha ki jaka theh ñiut bad hadien ba ngi la dep ban pyndait ïa ki kor ki bor, dep ker ïa u pud u sam, yn ym don shuh ki briew ban pyrshah ïa ki jaka theh ñiut" ula ong.
Haba kylli ïa ka jingpynkynriah ïa ka jaka theh ñiut jong ka sor Shillong na Marten, u Myntri ula ong ba ka jing wad jaka kala ïaid shakhmat bad kala dep ruh ban ithuh ïa ka jaka hynrei kaba sah ka long satang ban thied ïa ka jaka.
“Phi tip ba ka shnong Kyrdem (Ri-Bhoi) ka pyrshah hynrei ngi la dep ruh ban ithuh sa ar-lai tylli ki jaka ban pynlong jaka theh ñiut ka nongbah Shillong" ula ong.
Haba kylli halor ka jaka theh ñiut ha Mynkjai, u Myntri ula ong “Kane ka kam mynta ka don hapoh ka jingbishar jong ka Ïingkashari.
Ngam kwah ban ong eiei ïa kane ka kam".
Halor ka jingsuba ba ka don ka jingleh politics ban pyrshah ïa ka jaka theh ñiut jong ka sor Jowai, u ma Sniawbha ula ong “Mano ba kwah leh politics, kito kiba kwah ïakhun elekshon, ai ba kin wan sha ka lympung ban ïakhun pyr shah ïa ngi, Balei ba kin leh politics ïa u ñiut.
Ka jaka theh ñiut kam dei ka lympung ïakhun elekshon".
“Ki dei ki nongthep vote kiba don ka bor bad ba lah ban jied ïa ki nongmihkhmat ba ki kwah ym ba ki ñiut kin jied ïa ki MLA ne MDC" ula bynrap.
Shillong, Jymmang, 03: Ka jingïalang jong ka Khasi Author Society (KAS) ha ka sngi Baar ka la shim ïa ka rai ban buddien na ka Ministry of Home Affairs ka Sorkar India ha kaba ïadei bad ka jingdawa ban pynrung ïa ka ktien Khasi ha ka Khyrnit Baphra jong ka Riti Synshar ka Ri India.
Ka Ingdorbar Thawaiñ ka Jylla Meghalaya ha u Nailur, 2018 ka la mynjur ïa ka Resolution ban dawa ïa ka Sorkar India ba kan pynrung noh ïa ka Ktien Khasi bad Garo ha ka Khyrnit Baphra.
Kane ka kam haduh mynta ka dang sah pohing hapoh ka Ministry of Home Affairs wat hapdeng ka jingbuddien jong ka Sorkar Jylla bad ka Khasi Author Society.
U President jong ka Society u Dr.
DRL Nonglait ha ka jingïakren bad ki lad pathai khubor hadien ba la wai ka jingïalang u la ïathuh ba kane ka jingïalang da kawei ka sur ka la rai ban wad jingtip ruh na ka tnat Political jong ka Sorkar Jylla ha kaba ïadei bad kane ka jingdawa kaba la sah pongding da ki snem.
“Shen ngin sa ïakynduh ïa u Myntri Rangbah ka Jylla u Conrad Kongkal Sangma bad ïa u Myntri uba peit ïa ka tnat Political na ka bynta ban kyntu ïa ka Sorkar Jylla ba kan buddien na ka Ministry of Home Affairs ha kaba ïadei bad ka jingdawa ban pynrung ïa ka Ktien Khasi ha ka Khyrnit Baphra jong ka Riti Synshar ka Ri India," ong u Dr.
Nonglait.
U Dr.
Nonglait u la ïathuh ba ka KAS ka la jied ruh hynriew ngut ki Scholar bad ki Researchers ba kin pynkhreh ha kaba lum thup halor ka Ktien Khasi kaba ïadei bad ka Drama, ka Literature, ka Arts, ka Music bad kiwei kiwei.
U la bynrap ba kane ka jingbuh jingthoh kan ïarap ïa ka Ktien Khasi ban kham paw shuh shuh ha kaba ïadei bad kane ka jingdawa ban pynrung ïa ka Ktien Khasi ha ka Khyrnit Baphra.
U la ïathuh ruh ba ka Society kan sa pynkhreh ïa ka Dienshonhi ha ka Ktien Khasi kaba batai ïa ki jingmut jong ki kyntien Khasi bad ïa kane ka projek la buh thong ban pyndep hapoh lai snem.
U la bynrap ba kane ka Dienshonhi kan ïarap ïa ki samla pule, ïa ki riewpaidbah bad ïa ki pateng ki ban sa wan ba kin dup kham tip bniah shuh shuh halor ka jingpyndonkam ïa ka Ktien Khasi ha ka thoh ka pule.
Ha kawei pat ka liang, ka Khasi Author Society (KAS) ka la rai ban bteng ïa ka jingpynkup burom da kaba ïa ka ‘KAS Award’ na ka bynta ki khynnah skul kiba ïoh heh Marks ha ka Sobjek Khasi ha ka Class-X bad ka BA (Hons) ha ka Sobjek Khasi.
Ka KAS ka la pynlong ïa kane ka jingïalang hadien ka jingsahteng ki kam na ka jingwan lynshop jong ka khlam jingpang COVID-19 bad jied ruh ia ki nongkitkam na ka bynta ka samoi treikam jong u snem 2022-2025.
Ha kane ka jingïalang, u Dr.
DRL Nonglait u la shah bynshet ban dang ïai bteng kum u President ka Society, u Dr.
KD Ramsiej kum u Vice President, u Dr.
RP Kharshiing kum u General Secretary, u Dr.
MM Khymdeit kum u Joint Secretary bad P.
Kharshiiing kum Fnance Secretary, Treasurer Dr.
Barika Khyriem, Secretary Publication Committee Dr.
RS Wankhar, Editor Dr.
Thomlin Lynshing, bad ki dkhot ka CEC ki long Prof.
B.
War, Prof.
S.
Dkhar, Prof.
Desmond L.
Kharmawphlang, Dr.
Fabian Lyngdoh, Dr.
EJE Shongwan.
Tura, Jymmang 4 : Ka Central Executive Committee (CEC) jongka Garo Student Union (GSU) ka pynpaw ka jingsngewsih bad sngew pyrshah jur halor ka jingñiew shilliang khmat bad pynsah ïa ki Nongialehkai jongka Meghalaya Games 2022 kiba na Garo Hills ha ki jaka ba jakhlia tam bad halor kane ka dawa ba ka sorkar ka dei ban thung da ka jingtohkit bad pynshitom ïa ki briew kiba donkti ban jied ïa kum kine ki jaka kat kum ka ain.
“ Ka la long ka jingkyndit kaba khraw haba la ïohi ïa kane ka jingleh shilliang khmat bad jingbym burom ïa ki Nongialehkai Meghalaya Games kiba long ki samla, bad nuksa ïa ka jingkoit jingkhiah bad ïa ki nongïalehkai sport ha ki jingïalehkai bapher bapher.
Kane ka la long kum ka jingthmu ban wanrah ïa ka jingsngew ïapher jaidbynriew bad kumjuh ruh ka jingthmu ban pynduh mynsiem ïa ki ha kane ka jingialehkai Meghalaya Games" ong ka GSU.
Ka GSU ka buh ka jingkylli mano ba shim rai ban jied ïa kine ki jaka na ka bynta ki nongïalehkai bad shano kita ki ophisar ka tnad ki don ban peit ïa baroh ki nongialehkai namar ki jaka ba la buh ba kin sah naduh ki kamra haduh ki paiñkhana ki long kiba jakhlia bad isaitmet haduh katta katta wat ban pyndonkam ruh ym don ba nud.
Haba la pynlut da ki klur tyngka ban pynlong ia kata ka Meghalaya Games hynrei la pynsah pat ïa ki nongïalehkai ha kum kitei ki jaka ha kaba wat ki mrad ruh ym tharai shuh kin dang treh ban thiah ban dem.
Kumta ka GSU ka dawa ba dei ban thung da ka jingtohkit bad pynshitom kat kum ka aiñ ïa ki ophisar bad ïa ki briew kiba donkti ban jied ïa kum kane ka jaka, pynkut ka kyrwoh na u Zikku Balgra N Marak, President ka GSU Seng Kmie.
Sohra, Jymmang 03: Ka kynhun jong ka Sohra Area Development Council (SADC) kaba kynthup ïa ki riew Rangbah, Riewkynthei, Samla jong ka thain Sohra hynnin ka sngi ka la ïakynduh ia u Symbud Myntri Rangbah jong ka jylla Bah Prestone Tynsong ha Circuit House Sohra ban ïakren ia ki kam kiba iadei bad ka roi ka par jong ka thaiñ Sohra.
Ïa ka kynhun la ïalam da u bah Banlam Lyngdoh iba long u President ka seng bad Samla Wandajiedlang Nonglait , Secretry ka seng.
Ia ïadonlang ruh ki Adviser ka kynhun bah Alan West Kharkongor bad Father James Manni.
Ha katei ka jingiakynduh ka kynhun ka la pynpaw ïa ka jingeh kaba khraw halor ka jinglip bording khah khah ha Sohra kaba la ktah bha ïa ka jingpyniaid ïa ka kam shang pyrthei ha kaba wat ki Generator Set kiba la buh kyrpang ban bynrap ïa ka jinglip ding elektrik ruh kim lah shan shuh bad sniew noh na ka jinglip elektrik kaba bun sngi bun kynta.
Kane ka la wanrah ïa ka jingthnum na ka liang ki nongsghang pyrthei kiba sah ha Sohra kiba lyngngoh ba balei ka sorkar kam phai khmat bad leh eiei halor kane ka mat.
Ki la kyrpad ruh ia u Symbud Myntri Rangbah ban pynkhlaiñ shuh shuh ïa ka Office jong ka MeCL ha Sohra da kaba thungkam shuh bad ban pynbiang ïa ki tiar ki tar katkum ka jingdawa na ka por sha ka por.
Ki la ong ruh ba k jinglip light khah khah ka ktah ruh ia ki samla pule kiba la ud la nam na ka por sha ka por.
Ka kynhun ka la pyntip ruh sha u Symbud Myntri ba ka jingsiang rong ïa ka surok Naduh Umtyngar haduh Saitsopen ka long ka bym ïaid beit ha kaba ka bynta naduh Mawjrong haduh Laitryngew bad naduh Sderkariah haduh lad ïew Sohra haduh ha kine ki sngi ym shym pat siang satia.
Shuh shuh ka kynhun la la kyrpad ïa u Bah Prestone ban leh eiei noh ha kaba iadei bad ka Surok Sohra haduh Daithlen kaba la jot rathai bad kaba long ka jinglehraiñ naba da ki spah ngut ki Tourist Ki iaid na kane ka surok man ka sngi.
Shuh shuh la pynsngew ha utei u Myntri Sorkar jylla ia ka jignsahteng jong ka jingpyntrei biang ia ka MCCL kaba long ka jingduh jingkyrmen kaba khraw jong ki paidbah ka thain SohraNa ka liang jong u Symbud Myntri Rangbah u la kubur ba ki mat kiba la rah da ka SADC ki long kiba donkam bad u la kular ba un sa shimkhia noh wut wut khlem pynsah teng.
U la iathuh ba ha kaba ïadei bad ka surok Sohra ka sorkar ka thmu ban pynkylla noh ïa ka sha ka National Highway naduh Umtyngar haduh Shella bad u kyrmen ba ka sorkar India kan sa sngap ia ka jingai jingmut jong ka sorkar jylla.
Ha kaba iadei bad ka MCCL u la ïathuh ba mynta la don haduh 3 tylli ki Company kiba la kloi ban iashim bynta ha ka joint Venture bad na ka liang ka sorkar mynta ka dang pule bniah ia ki kot ki sla kiba iadei bad ki Company khnang ba shen yn lah ban shim ia ka rai la yn jied ïano.
U la ong ruh un sa khot ia ki officer jong ka tnat PWD ban iapyrkkhat kyrkieh ha kaba iadei bad ka surok Sohra-Dainthlen.
Kane ka long katkum ka Kyrwoh ba la phah da u Bah Wandajied Nonglait, Secretary ka SADC.
Shillong, Jymmang 03: Ka jingbyrngem jong uwei na ki lai ngut ki MLA ba ïashim bynta ha ka jingïalang jong ka Joint Action Committee ha ka lah sngi U Blei ha Kynton u Mon, ka la pyndiaw bad pynbitar ruh ïa kiba bun ki ophisar jong ka tnad Forest and Environment jong ka sorkar jylla.
Lah ban kdew hangne ba ha katei ka jingïalang, u Bah Lambor Malngiang, uba long u MLA ka Nongkrem, ha ka jingkren jong u, u la byrngem ba lada don ki ophisar kiba wan khang ïa ki jaka tih maw tih shyiap ne shoh maw, kidei ban wanrah ryngkat bad ka Ambulance, namar lada ki wan khang, un tied da u tyrnem na ki kti jong ki.
Ha kane ka jingïalang ha kaba la don lang ruh u Bah Banteidor Lyngdoh, MLA Mawkynrew, u Bah Pynïaid Sing Syiem, MLA Mawryngkneng, baroh lai ngut ki MLA ba shong ha ka liang synshar MDA, u MLA Nongkrem u la bthah ruh ïa ki paidbah ban tih maw bad toh shyiap beit bad lada don ba wan khang kin pyntip sha u.
Katto katne ki ophisar kiba la phone sha u Mawphor, ki la ong ba ka jingbyrngem jong u MLa Nongkrem kadei ka bym lah pdiang satia, namar ym dei ma ki ba thaw ïa ka aiñ ne pynmih ïa ka hukum, hynrei dei ki bor sorkar bad ma ki leh ki shu leh beit ïa kaei kaba la bthah.
“Balei kim leit byrngem ïa ka sorkar la jong, haba ki don ha ka sorkar, balei ban byrngem ïa ngi", la ong uwei u ophisar bym treh pynpaw kyrteng.
Kine ki ophisar ki la ïathuh ba kane ka jingkhang kadei namar ba bun ki shu tih beaiñ, khlem da ïoh jingbit na ki bor ba dei ban ai jingbit kum ki Mining Lease bad ki NOC, katkum ka Meghalaya Minor Minerals Concession Rules, 2016 bad kadei ruh ka jingpynkheiñ ïa ka hukum jong ka NGT ha ka snem 2013 bad katkum ka hukum jong ka High Court ha ka snem 2015.
“Hato kine ki MLA ki leh aiu baroh shi katta, kim tip ne pule ïa kine ki kyndon bad ki hukum ba ki khohreh mynta pat jait ba la jan dei ka elekshon ban pynbieit paidbah?", la ong uwei u ophisar.
Shuh shuh ki la ong ba ha Assembly ruh la ju wanrah ïa ki amendment, hynrei kine ki MLA ym ju ïoh sngew ba kin kren eiei pat ba ki pyrshah.
“Kim nud ïa kiba heh, ki wan byrngem pynban ïa ngi?", la ong sa uwei u ophisar.
Da kaba kren bitar ïa kane ka jingbyrngem ba ki la ïohi lyngba ki kot khubor bad ki youtube channel, kine ki ophisar ki la ong ba kane ka jingbyrngem kadei ruh ka jingpynshit paidbah, ïa kaba ki bor ba halor jong ka sorkar kidei ban shimkhia.
“Wat lynlong langkñia ïa ngi, haba phim tip ban pule ïa ki aiñ bad ïa ki notification ne ki hukum ba mih na ka por sha ka por", la kren bitar ki ophisar.
Shillong, Jymmang 4 : Ha kawei ka jingjia kaba sngewsangsot, kawei ka longkmie ka la khlad hajuh katba lai ngut ki shynrang briew ki la mynsaw jur eh haba ka kali Bolero ba ki shong ka hap shapoh riat ha Rari, North Garo Hills ha ka step Lah Sngi U Blei.
Kat kum ka khubor ba la ïoh la ïathuh ba kine ki saw ngut ki la mih da kane ka kali Bolero nangne na Shillong ban leit phai sha Tura.
Hynrei ha lynti haba la poi ha Rari, North Garo Hills kane ka Bolero ka la hap sha riat ha kaba kane ka longkmie ka la khlad hajuh bad kine ki lai ngut kiba mynsaw jur pat la pynkynkit mar mar sha Guwahati ban ïoh jingsumar kyrkieh.
La ïathuh ba kane ka kali ka dei kaba don u number Plate na Baghmara bad ka dei ka kali ba la shim wai da ki pulit, hynrei la thied kylla pat ïa kane ka kali da kane ka longkmie.
Ym pat tip ha kano ka rukom kane ka jingjia ka la jia namar ki pulit kim pat ïoh ban tohkit ïa ki lai ngut namar ki dang don hapdeng ka jingshitom jur.
Na ka liang jong ki Pulit, wat lada kim pat ïoh ban tohkit bniah ïa kitei ki lai ngut kiba mynsaw jur, hynrei ki la suba jur ba kalah ban dei ka jingpynher sted palat u nongñiah ba um lah shuh ban khun ïa ka kali kaba pynlong ïa ka ba kan thung baji sha riat ba jylliew bha.
Shillong, Jymmang 03 : U Myntri Rangbah ka Jylla, Conrad K Sangma ha ka sngi Ba-ar u la ong ba ki samla pule kiba kwah ban bteng ïa ki jingpule Under Graduate ha ki private college ne ki college jong ka sorkar kim donkam satia ban leit leh ïa ka eksam Common University Entrance Test (CUET).
Haba kren bad ki lad pathai khubor hadien ka jingïalang plie pyrda ïa ka Meghalaya Games, u Myntri Rangbah u la ong ba kito ki College ki bym don jingïadei bad ka skulbah NEHU kim donkam satia ban leit thoh ïa ka eksam wat ha ki snem ban wan ruh.
La ïathuh ruh ba u la dep ban ïakren bad pyntip ruh sha u Myntri ka tnad Pule Puthi jong ka Sorkar Pdeng, u Dharmendra Pradhan hynin ka sngi ba ïa ka eksam CUET la bthah ban bud beit na bynta baroh ki college ba don jingïadei bad ki skulbah jong ka sorkar pdeng.
Halor kane, u la ong ba na ka liang u Myntri ka tnad Pule Puthi ka sorkar pdeng u la mynjur ïa ka jingïakren ba kumno ki samla pule kiba kwah ban pyndep ïa ka Under Graduate ha ki private college ne ki college ba bei tyngka da ka sorkar jylla ki donkam ban ïakhun ïa ka CUET.
Da kaba ai nuska artad, u Myntri Rangbah u l aong ba ki samla kiba pule ha ki college kiba don kumba 200 kilometer na NEHU kin ym aplai lane don ka jingthmu ban bteng ka jingpule ha NEHU.
U ong ruh ba kitei ki samla pule kin kham jied ban don ha la ki jong ki jaka ne ki distrik ban bteng ïa ka jingpule.
“Kumta, kumno kitei ki samla pule kin wan ban ïakhun ïa katei ka central examination? Kaba mut 90 persen jong ki college ha ka jylla kim donkam satia ban ïakhun ïa ka common entrance examination," la bynrap shuh shuh u Myntri Rangbah.
Ha kajuh ka por u la pynshai pat ba kito ki samla pule kiba kwah ban bteng ïa ki jingpule UG kiba don bynta bad ka skulbah NEHU ki donkam ban ïakhun ïa katei ka Entrance Test.
Katkum ka jingong jong u, ki samla pule ba kwah ban bteng ka jingpule ha kiwei ki skulbah jong ka sorkar pdeng lane ha ki college kiba don ha ki ar tylli ki campus jong ka NEHU kata ha Shillong bad Tura kata kum ka Law College lane ka Agriculture College ki donkam ban ïakhun ïa ka CUET.
Shillong, Jymmang 03 : Watla ka elekshon sha ka Iing Dorbar Thawaiñ ka jylla ka dang don sa kumba 9 bnai ei ei, hynrei ka jingïabeiñ ïakhoh wat hapdeng ki party ba don lang ha ka sorkar MDA ruh ka la sdang mynta.
Ha ka jingïalang jong ka NPP kaba long ha Saitsohpen ha kane ka sngi Saitjaiñ, u National Vice President ka NPP ba dei ruh u Symbud Myntri Rangbah ka jylla, Bah Prestone Tynsong u la ong ba ha Meghalaya ki don bun bha ki party riewlum hynrei kitei ki shu kut beit tang hapoh ka jylla hi.
Da kaba kam ba ka NPP ka la dei mynta kawei na ki party ba la ïoh jingithuh kum ka National Party, u Bah Prestone u la ong ruh ba ka party jong ki ka don ruh la ka jong ka ophis kaba heh ha nongbah Delhi kaban peit bad ïarap wat ïa kito ki nongshong shnong kiba wan na ki jylla jong ka thaiñ shatei lam mihngi jong ka Ri kynthup lang ïa kiba na Meghalaya.
U ong ruh ba lada nujor bad ki party riewlum, ym don shuh ba ithuh ïa ki tang shu tam ïa ka Guwahati khlem ïa kren shuh haduh Delhi lei lei.
“Phi tang shu poi ha ophis NPP la don ka dur kaba heh bha jong u Conrad Sangma, ka dur u Bahduh Prestone ruh ka don hangta.
Ym don dur jong kiwei kiwei, phi ong ka HSPDP ne ki UDP….
tang iwei i poster rit ruh ym don hangtei hynrei tang NPP," u la ong.
Kumban shu kdew hangne, hapoh ka sorkar MDA ki don bun ki kynhun kiba khleh khaw lang kynthup naduh ka NPP, UDP, HSPDP, PDF, BJP, KHNAM, NCP bad MLA shimet.
Shillong, Jymmang 3 : Ki Seng Bhalang bapher bapher na ri lum Garo kynthup ïa uwei u nongtrei mon sngewbha uba paw bha u Kingstone Bolwari ki la ai da ka jingthoh sha ka Chief Secretary jongka jylla I Kong Rebecca V Suchiang ha kaba la dawa ba ym bit ban aiti sha ka M/s Jai Maa Coal Private Limite, (JMCPL) ban shalan ïa u dewiong ba la lumthup ha Gasuapara sha Bangladesh kumba la dep ai jingmynjur bad jingthoh da u Under Secretary jongka tnad Mining and Geology ha ka 28 tarik Iaiong 2022 namar lada ailad ka jingtih bad khaïi dewiong beaiñ ha ka jylla kan dang jur shuh shuh.
Ha ka shithi sha ka Chief Secretary la pynpaw ba wat u Deputy Commissioner (DC) jongka South Garo Hills ruh u la ai ka jingmynjur namar la dep pynmih wat ïa ka Standard Operation Procedure (SOP) ha ka 29 tarik Iaiong 2022 ban shalan ïa une u dewiong ba la lum thup ha Gasuapara.
La pynpaw ba kumba long mynta ym don satia uta u dewiong uba lum thup ha Gasuapara kumba la pynpaw da ka tnad Mining and Geology nalor kata ha ka jingthoh ne permission la pynpaw ba la shah ruh ïa ka JMCPL ban shalan wat ïa u dewiong uba na shabar ruh lyngba ka South Garo Hills ban pynpoi sha Gasuapara Land Custom Station ne ka kad khaïi Gasuapara ban pynpoi pat sha Bangladesh.
Lada ailad ïa kane ka komapani ban wan kit ïa u dewiong na shabar ka pynpaw ba la ailad ban jur biang ka tih dewiong beaiñ bad khaïi beaiñ ïa u dewiong sha Bangladesh.
Nalor kata la pynpaw ruh ba ym don ka jaka ba la buh ban lum jingkheiñ ïa ki trok kiba ïaid ha ka shisngi shisngi bad katno Matric Ton u dewiong ki pynpoi ha ka shisngi sha Gasuapara ban shalan sha Bangladesh.
Nalor kata la pynpaw shuh shuh ha ka permission ba la shah ban wan kit wat ïa u dewiong na shabar ka jylla ruh ban ïaid lyngba ka South Garo Hills ban pynpoi sha katei ka kad khaïi Gasuapara.
Ha ka shithi ai jingbit ka tnad Mining and Geology ruh ym shym la pynpaw satia katno Matric Ton u dewiong u don ha kata ka jaka lum thup ha Gasuapara bad kane ka pynpaw ba ka dei ka jingthmu ban ailad ïa ka jingkhaïi dewiong beaiñ ba kan ïaid na katei ka kad khaïi.
La ong shuh shuh ba dang shen ka ïing bishar High Court jongka jylla ka la shim bishar hi ïa kane ka kam khaïi dewiong beaiñ hadien ba ki nongbishar jongka ki la leit ban jurip bad lap ba ka don ka jingtih bad khaïi dewiong beaiñ ha ka jylla.
Ka ïing bishar ka shim bishar ym tang ba ka jingtih dewiong liew khnai ka long kaba ma kaba la shim bun ki jingim briew bad khamtam eh ba ka sorkar jylla kam shym la pyntreikam hok ïa kita ki hukum ba la pynmih da ka ïing bishar Supreme Court bad ka National Green Tribunal.
Ha ka jingshisha ka ïing bishar NGT ka la thung ïa ka Committee ka ban pyntreikam ïa ki jingbthah jongka bad jongka SC kaba la khlieh da u Justice B.
P Katakey hynrei haba ka sorkar kam shym la shim khia ban pyntreikam ïa kiba bun ki jingai jingmut jongka Committee ula ïehnoh ïa kane ka kam Chairman.
Mynta ka ïing bishar High Court ka la thung biang ïa une u nongbishar ba la shongthait ban bud dien la ka sorkar jylla ka pyntreikam hok ne em ïa ki jingbthah jong ka ïing bishar Supreme Court bad NGT.
Kumta ha kane ka jingujor la pynpaw ba namar ba ka mukotduma ka dang sahteng ha ka ïing bishar High Court bad ba u Justice B.
P Katakey ruh um pat ïoh ban ai ïa ka kaiphod ba malu mala sha ka ïing bishar, kumta ban ai hukum ne ai jingbit ïa kano kano ka kompani ban shalan dewiong sha Bangladesh ka long ka bym dei satia bad dei ban pyndam noh ïa kane ka jingai jingbit.
La pynpaw shuh shuh ba shwa ban ai jingbit ïa ka JMCPL ban shalan dewiong sha Bangladesh ym shym la leit lum jingkheiñ katno MT u dewiong u don ha kata ka jaka ba ka kam ba la lum thup ïa u dewiong.
Nalor kata la kynnoh ba u trai jongkane ka komapni u dei uba la shah kynnoh ba u leh bun ki kam beaiñ ha ka khaïi pateng.
Kumta halor kane ki seng bhalang lem bad u Kingstone ki dawa na ka Chief Secretary ban pynsangeh mardor ïakane ka jingai jingbit ia kane ka kompani bad kumjuh ruh ïakatei ka SOP ba la pynmih da u DC.
Ka jingshimkhia bad ka jingmih shakhmat ka Shillong Traffic Police ban hikai bad pynsnewthuh ïa ki nongniah kali ïa u Zebra Crossing ha kaba nyngkong eh kan ïarap pat ïa ki paidbah ban jam da kaba suk na shiliang sha shiliang surok khlem kano kano ka jingsheptieng.
Ka jingkylli ka long balei ki Pulit Pynïaid Kali ha nongbah Shillong kaba long ka Headquarter jong ka Jylla kim lah ban leh eiei ïa kane ka jingma kaba ap ïa ki paidbah nongïaid lynti naduh ki snem ba la leit noh katba ki kyndit thiah pat ynda la tied u tyrnem jong ka Iingbishar High Court ka Jylla.
Kane ka pyni shai ba ka tnat Pulit kam suidniew ïa ka jingim jong ki paidbah nongïaid lynti khamtam ki khynnah skul kiba ju jam na shiliang sha shiliang surok shwa ban leit sha skul bad ynda la wai skul.
Ka jingbym shimkhia jong ka tnat Pulit naduh ki snem baladep la buh jingeh bha ïa ki paidbah nongïaid lynti ban jam na shiliang sha shiliang surok khamtam wat haba ïaid lyngba u Zebra Crossing namar ka jingpynher stet shaba palat ki kali kat haduh ba ki nongïaid lynti ki hap ban ïaid syier mynsiem bad phikir bha ïoh jia kano kano ka jingjia ba sngewsih.
La ju lap ruh ba ki kali ym tang jong ki riewshimet, ki kali kamai lane ki kali Sorkar kiba ju suh kum u khnam bad kiba ju leh bym lap lieng khlem da ailad shuh ïa ki paidbah ban jam na shiliang sha shiliang surok.
Kum kine ki jingjia ki buh jingma haduh katta katta ki khynnah skul.
Donbok ba ka sor Shillong ka dei ka shnong kaba ka jingdheng kali ka jur bha na ka jingkharoi kaba manla ka sngi kumta ki jingmynsaw jong ki paidbah nongïaid lynti haba jam na shiliang sha shiliang surok kam da jia kynrei than namar ha ki kynta ba jur ka dheng kali ki kali kin hap ban ïaid kum ka mattah.
Ka jingbym don ki jingkieng suiñ ban ïaid ki paidbah ba pynïasoh na shiliang sha shiliang surok kum ka jingkieng dewbilat ha Dhankheti, ka buh jingma bha khamtam ha ka por mynmiet ïa ki paidbah nongïaid lynti kiba thmu ban jam na shiliang sha shiliang surok namar ka jingpynher stet ki kali ka pynsyier mynsiem haduh katta katta ïa ki paidbah.
Ha kawei pat ka liang, ka jingshimkhia jong ka Shillong Traffic Police bad ki Pulit ka East Khasi Hills District na ka por sha ka por ban ai jinghikai ïa ki paidbah ban ithuh ïa u Zebra Crossing kan ïarap shikatdei eh namar kan jin la pynduna ruh ïa ka jingpynher stet ïa ki kali bad kan ym wanrah ruh ïa kano kano ka jingjia basngewsih ïa ki nongïaid lynti.
Lehse ka jingïarap jong ki Pulit pynïaid kali ryngkat ka jingïatreilang bad ki samla pule na ki Kolej bapher bapher ka sor Shillong ban pynsngewthuh ïa ki paidbah bad ïa ki kmie ki kpa halor ki bynta bakongsan jong u Zebra Crossing ne u Laiñ ba la dro lieh hapdeng surok kan ïarap ruh ïa ki khynnah skul ban pyni dak kumno ban pynsangeh ïa ka kali haba ki ïaid lyngba une u Zebra Crossing.
Ym lah ban len kiba bun ki paidbah ki bym pat tip ïa une u laiñ Zebra Crossing ym tang ha sor hynrei wat sha ki jaka nongkyndong bad kane ka buh jingeh bha ïa ki nongniah kali bad wat ïa ki pulit ban pynsngewthuh ïa ki paidbah.
Ka tnat Pulit pynïaid kali jong ka nongbah Shillong ka la dei ban leit ruh sha ki skul bapher bapher ka East Khasi Hills District bad sha ki shnong ki thaw khnang ban ïarap pynsngewthuh ïa ki paidbah halor u Zebra Crossing uba ïada ïa ki haba ki jam na shiliang sha shiliang surok.
Nalorkata, kan ym don jingmut pat lada yn shu ai jinghikai ïa ki paidbah ha surok khlem da don pat u Zebra Crossing.
Ym tang katta, ka Shillong Traffic Police ka la dei ban ïatreilang bad ki kynhun jong ki nongniah kali bapher bapher ka East Khasi Hills ban ai jinghikai halor ki Traffic Sign kiba lah ban pynsngewthuh ïa ki nongniah kali namarba la sakhi ba bun ki nongniah kali kim ju burom satia ïa ki Traffic Sign bad bun ruh imat kim tip ruh ïa ki kyndon aiñ jong ka Motor Vehicle Act, kaba teh kyndon ïa ki nongniah kali.
Ka jingdheng kali jong ka Sor Shillong ka dei hi na ka daw ba ki don ki nongniah kali ki bym suidñiew satia ïa ki kyndon aiñ ñiah kali kiba shu tur beit rak rak katba ki mon bad pyndheng ïa ki kali ha surok bad pynsyrtok ïa kiwei pat kiba bun nadien.
Ka jingbym don ïa ka ‘Discipline’ ka dei ka daw kaba kongsan eh kaba wanrah ïa ka jingdheng kali ha surok na ka jingkhlem akor jong ki nongniah kali.
Ym tang katta, ha kiba bun ki khep la lap ïa ki kali Sorkar kiba ïaid sahuh la kum ki syiem hapdeng surok wat hapdeng ka jingdheng ki kali.
Kum ïa kine ki kali dei ban daiñ kuna da u paidbah da kaba ujor sha ki bor jong ka aiñ namarba ka tarajur jong ka aiñ kam ju thew shiliang ïano ïano ruh la ka dei ïa u shakri Sorkar lane ïa u paidbah.
Shillong, Jymmang 4: Hadien ba ïoh jingujor na ki nongïalehkai halor ka jing jaboh bad jing torti na kawei na ka jaka ïalehkai jong ka Meghalaya Games 2022 kaba don ha Laban Sports Club kaba pynlong ïaka jingïalehkai Taekwondo, ka KSU Laban Circle haka jingïalam jong u Samla Jason Laloo Asstistant Finance Secretary jong ka KSU Laban Circle kala leit khmih ïa katei ka jaka.
Ka kyrwoh ba la phah da ka Seng mynta ka sngi, ka ong ba ha katei ka jingleit jurip jong ka Seng la lap ïaka jing torti jong ki nong pynïaid ha kaba ka jaka leit bar bad pynjhieh (Toilets) jong ki nongïalehkai shynrang bad kynthei ka jaboh haduh katta katta bad wat tang ka um ruh kam don.
Ka Seng kala phah ïaki nong pynïaid ba ka dei ban pynkhuid mardor khnang bad ban buh ïaka jingkhuid jingsuba khnang ba kan nym ktah ïaka koit ka khiah jong ki nongïalehkai.
Nongpoh, Jymmang 04: Ka Ri Bhoi Student Union, Sengkmie mynta ka sngi ka la plie pyrda noh ïa ka ‘1st Eastern Ri Bhoi Inter School Sports Meet’ ba la pynlong da ka Ri Bhoi Students Union na ka bynta ki skul baher baphper ba hap ha ka thain Eastern Ri Bhoi ba la pynlong ha Madan Kurkalang, Lumdaitkhla Bhoirymbong.
Ïa kane ka Inter School Sports meet kaba lai sngi ba la sdang mynta ka sngi bad ban pynkut noh ha ka 5 tarik u Jymmang 2022 la wan ban plie pyrda da u MLA ka Umroi, u Bah George B.
Lyngdoh kum u kongsan bad la sakhi lang ruh da ka jingdon lang u Samla Cornelius Laloo kum u symbut kongsan.
Ha kane ka sngi la sakhi lang ruh da ka jingdon lang u Sirdar ka Raid Madan Kyrdem, u Bah.
Makdoh, u President ka RBSU, u Samla Everjoy Nongpluh, u working President ka RBSU.
u Samla Amberlight Masharing, ka Head Mistress ka Kyrdem Higher Secondary School bad kynthup kiwei kiwei ki rangbah bad ki nongïalam ka seng RBSU.
Ha kane ka lympung ïalehkai sports ba la pynlong da ka RBSU la wan ban shim bynta palat 15 tylli ki skul na ka thain Eastern Ri Bhoi, ha kaba la lah ban sdang noh mynta ka sngi hadien ba la plie paidbah da u MLA ka Umroi, u Bah George B.
Lyngdoh shuwa ba ki khynnah skul kin ïa aireng ha ki jingïalehkai bapher bapher ba la pynlong hapoh kane ka lai sngi kynthih.
Ki kynhun jong ki skul ba la wan ban shim bynta ki la ïaid ruh da ka March pass kum ka dak ka jingsdang ban plie ïa kane ka sport meet, ha kaba u MLA ka Umroi, u Bah George B.
Lyngdoh u la shim ïa ka salute katba ki khynnah skul ki dang ïaid ïa ka march pass ha katei ka madan.
La ai ruh ka jingkren da u President ba rangbah ka RBSU, u Samla everjoy Nongpluh uba la mait phang ba ka daw kaba la pynlong ïa ka seng ban pynlong ïa kane ka lympung ïalehkai sport ka dei ka jingangnjud ka seng ban kyntiew ïa ki khun samla haka kam ïalehkai sport nalor ka kam ba ki pule puthi ha ki skul.
U la bynrap ruh da kaba ong ba ka seng ka khmih lynti ba lada don kum kine ki lympung ïalehkai sport kan plielad ruh ïa ki samla ban sei ïa ki sap ki phong bad kum ka seng ka khmih lynti ruh ba ki khynnah kiba don sap kin pyndonkam hok ïa ki sap khnang lyngba ka kam ïalehkai sport ruh kan long kawei ka lad ioh kam ioh jam ha kaba ha kine ki sngi bun ki khun samla ki la im da ki jingïalehkai sport.
Na ka liang u u MLA ka Umroi, u Bah George B.
Lyngdoh haba kren ha kane ka sngi u la ai khublei kyrpang ïa ka RBSU kaba dei kawei na ka seng kaba don ka jingkitkhlieh ban pynlong ïa kane ka sport meet bad u khmih lynti ruh ba kane ka jingpynlong ïa kane ka lympung ïalehkai sport kan long ka jingkmen na ka bynta kito ki khynnah kiba don sap ha ka kam ïalehkai sport.
Shuh shuh, u la kyntu ruh ïa ki khynnah skul ba kim dei ban pynlong kam kai ïa ka jingphah ki kmie ki kpa sha ki skul, hynrei ki dei ban trei shito ha ka jingpule bad lada ki don kata ka sap ha ki kam ïalehkai sport ruh ki dei ban pyndonkam hok namar kum ka dong bad ka thain kan sngewsarong lada mih kita ki khlur ïalehkai sport na katei ka thain kaba long ka jingai mynsiem ruh ïa kiba bun ki khun samla ha katei ka thain bad ha ka District hi baroh kawei, u la bynrap.
Guwahati, Jymmang, 04: U President ka India, u Ram Nath Kovind u la leit ban ïashim bynta ha ka annual conference kaba 61 jong ka Bodo Sahitya Sabha ha Tamulpur, Assam mynta ka sngi.
Ha ka jingkren jong u, u President u la ong ba ka shongsuk shongsain bad ka jingshngain ha ka thain ka la kham bha lyngba ka jingïatreilang jong ka Sorkar Pdeng bad ki Sorkar Jylla ha ka thain shatei lammihngi.
U la ong ba ki kam kiba ïadei bad ka roi ka par ki don ka bynta kaba khraw ha kane ka jingkylla.
U la ïaroh ïa ka Sorkar Pdeng bad ki Sorkar Jylla bad ruh ki briew jong kane ka thain kiba la wanrah ïa kane ka jingkylla.
U President u la ong ba u bnai Jymmang u long uba kyrpang ïa ki jaitbynriew Bodo namar ki kynmaw ïa u Bodofa Upendra Nath Brahma ha ka lyngkhuh sngi ïap jong u kaba hap ha ka 1 tarik u Jymmang.
U la ong ba u Bodofa u pynsaphriang ïa ka jinghikai ‘im bad shah ïa kiwei ban im’.
Ka jinghikai jong u ban pynthikna ïa ka shongsuk shongsain hapdeng ki jaitbynriew bapher bapher kata ka don ruh ka jingbat ïa ka burom jong ki jaitbynriew Bodo kan long kaba ïahap shirta.
U President u la ïaroh ïa ka Bodo Sahitya Sabha kaba la noh synniang mynta la palat 70 snem ban pynkhlain ïa ka ktien Bodo, ka jingthoh bad ka kolshor jong ki Bodo.
U la ong ba u nongseng bad president jong ka Bodo Sahitya Sabha, u Joy Bhadra Hagzer bad u General Secretary Sonaram Thosen ki la trei shitom ban ïoh jingithuh ïa ka ktien Bodo.
Kane ka Sabha ka la trei shitom ruh ban pyndonkam ïa ka ktien Bodo ha ka jingai jinghikai ha ki skul bad ka jingpyndon-kam ïa kane ka ktien ha ki klas kiba kham halor.
U President ula ong ba haduh mynta, ki don 17 ngut ki nongthoh kiba la ïoh ïa ka khusnam Sahitya Academy Award namar ki kam jong ki kiba ïadei bad ka ktien Bodo, 10 ngut ki dei kiba thoh ïa ki poitri.
Kane ka pyni ba ki nongthoh Bodo ki sngewtynnad ïa ki kam thoh poitri.
Mawkyrwat, Jymmang, 04: Ka Khasi Students’ Union (KSU) jong ka Ranikor Unit ka pynpaw ïa ka jingsngew bynñiaw shikatdei ïa ka jingbym lah ki kompani bapher bapher kiba la pynïeng kynjreng la ki mot nar (Tower) jong ki ban pynbiang ïa ka network connection ha ka thaiñ bad kane ka pynpaw ba kane ka jingbym shimkhia ki bor ba dei peit ka pynlong ‘langkñia ïa ki paidbah nongkyndong bapli bad wanrah ïa ki shibun ki jingduh jingmyntoi.
Na ka liang ka seng ka la ju ïakynduh barabor ïa kine ki kompani bad wat ha ka ophis jong ka Deputy Commissioner, South West Khasi Hills District, pynban kiba kut pat tang ha jingkular ktien bym poi thew sha ki kam.
Ha kane ka juk mynta, ka jingpyndonkam ïa ki kor ki bor ka internet bad ki jingïakren lyngba ki mobile phone ki la kylla long ka jingdonkam ba kongsan eh ha ka jingim ba man ka sngi.
Namarkata, ka jingbym biang lane ki jingthut ha kane ka bynta ki wanrah ïa ki jingeh bapher bapher kaba ki paidbah ba manla ka sngi ki ïa kynduh khamtam ha ki thaiñ nongkyndong bad kane ka pynnoh shilliang ïa ka tarajur haba ïa nujor bad kiwei pat ki bynta jong ka jylla bad ka pyndkoh ïa ka jingstet ban treikam ha ki bynta baroh.
Ha kaba ïadei bad kane ka jingeh ba ki paidbah ruh ki la ïa kynduh la bynñiaw uwei na ki nongshong shnong kane ka thaiñ da kaba ong, “Ngi shem jingeh shibun na kane ka jingbymbiang network, teng teng tang ban pyntip haba pang shitom ne haba jia ki jingjia ba sngewsih ruh ngim lah shuh ban pyntip dei por".
Ñiuma, kita ki khep ki dei kiba hateng eh ban jia hynrei ki long ki jingeh kiba kongsan pat na ka bynta ka longïing kiba ïa kynduh bad kiba lah ban poi sha u pud jingdier por ban leh ïa ki bynta ba donkam kum haba pang ba shitom.
Ha ka kyrwoh na ka seng la ong ruh ba kaba katno tam lei na ka bynta kito kiba trei ïa ki kam lajong ha ki liang bapher bapher kiba shaniah ha ki kor ki bor ka phone bad internet, kane ka ktah shibun ïa ka kamai jakpoh jong ki.
Nangta, ym lah ruh khlem da kdew ïa ka jingeh ki khynnah bad ki samla pule ha kane ka juk kiba hap ban wad jingtip ha kaba ïa dei bad ki jingpule jong ki khamtam na ka bynta ki samla ba hap ban wad ki lad pynrung klas lyngba ka online system, hynrei phewse da ka jingbym biang jong ka network bun sien ka pynduh mynsiem ïa ki ruh ban ïaid shakhmat.
“Ngi sngewdiaw halor kane ka jingleh bym suidñiew ki network kompani namar ka don jingmut aïu ïa ki ban pynïeng kine ki tower khongreng khlem ka network.
Kumta ka seng dawa namarkata, lyngba ka kyrwoh khubor sha ki kompani baroh ba kin pynbit pynbiang noh kloi lyngba ki tower bad lada ki ïai tynjuh shi ïai tynjuh ïa ka jingïaishah jong ki paidbah, na ka liang ka seng kam banse ban hap pyrkhat bad shim da ki sienjam ba tyngeh," ong u kyrwoh na u President KSU Ranikor Unit, u samla Firstborn Turñia.
Shillong: Hadien ba ïoh jingujor na ki nongïalehkai halor ka jingjaboh bad jing torti na kawei na ka jaka ïalehkai jong ka Meghalaya Games 2022 kaba don ha Laban Sports Club kaba pynlong ïa ka jingïalehkai Taekwondo, ka KSU Laban Circle ha ka jingïalam jong u Samla Jason Laloo Asstistant Finance Secretary jong ka KSU Laban Circle ka la leit khmih ïa katei ka jaka.
Ka Seng la lap ïa ka jingtorti jong ki nongpynïaid ha kaba ka jaka leit bar bad pynjhieh jong ki nongïaleh-kai shynrang bad kynthei ka jaboh haduh katta katta bad wat tang ka um ruh kam don.
Ka Seng kala phah ïa ki nongpynïaid ba ka dei ban pynkhuid mardor ban nym ktah ïa ka koit ka khiah jong ki nongïalehkai.
Nongstoiñ, Jymmang, 04: Ka jingkiew dor jong u nar rod, ka tin, u prek bad baroh ki mar nar ka la ktah haduh katta katta ïa ki paitbah khamtam ha West Khasi Hills.
Kane ka jingkiew dor ka la ktah ruh ïa ki Kontraktor kiba trei ïa ki ba bun jait ki jingtrei kiba hap ban pyndonkam da u nar rod, u prek, ka dewbilat bad kiwei kiwei.
Ha kaba ïadei bad katei ka jingkiew dor kynsan jong ki mar nar u Bah B.
Marngar uwei na ki riewrangbah na ka thaiñ Nongstoiñ haba ïakren bad u Nongthohkhubor u la ong ba kane ka jingkiewdor kynsan jong u nar rod bad kiwei kiwei ki tiar nar ka dei hadien ka jingwan lynshop jong ka khlam jingpang COVID-19 ha kane ka jylla bad satlak ka pyrthei.
Nalor kata, u la ong, haba phai ha ki snem bym pat wan lynshop ka jingpang COVID-19, u nar rod u dang poi tang saw hajar tam shi kwintal, ka tin ka dang poi tang lai hajar shiteng shi ban, u prek u dang poi tang san phew haduh hynriew phew tyngka shi kilo hynrei naduh u snem 2021 u nar rod uba saw hajar shu kwintal u la kiew phra hajar shi kwintal.
U pre uba san phew tyngka shi kilo u la kiew phra phew haduh shispah shi kilo.
U la ong ba ha u snem ba ladep ka Petrol ka dang kiew tang haduh hyniewphew ar haduh hyniewphewsan tyngka shi litar katba ha une u snem 2022 haduh mynta ka petrol ka la kiew haduh shispah sawtyngka hynriewphewhynriew naïa shi litar.
U la ong ruh ba kiwei pat ki mar ki la kiew ka dor tang ba ka jingkiew ka long tang khyndiat.
Haba bynrap halor ka jingkiewdor jong ki tiar nar u la ong ba kito kiba ïoh jingtrei kontrak kum ïa ki jingkieng, ki jingtei ïa ki ïng Sorkar bad kiwei kiwei ki kam kiba hap ban pyndon kam da u nar rod, u prek bad ka dewbilat kin ym nud shuh ban trei namar lada trei tang dep ruh ym long lada trei bha ruh ïa ka jinglut la hap ban sei na pla ne pan da ka ram ka shah.
Uwei pat u rangbah u la ong, haba phai ha ki arsnem ba ladep wat hapdeng ka jingkhangdam ki paitbah kim da khuslai than namarba ka Sorkar India bad ka Sorkar Jylla lem bad ki kynhun bapher bapher ki pynbiang nadong shadong naduh u khaw, u dai, ka shini, u phan, ka umphniang bam bad kiwei kiwei ki poi ha manla ki shnong bad ki thliew ïng.
U la ong ba ki paitbah ki ïakmen tohhoh hynrei kim sngewthuh pat ba ka Sorkar u Modi ka ai hynrei ha kajuh ka por ka kjit kylla pat da kawei ka rukom kata da kaba pynkiew dor ïa ki mar ki mata.
Shuh shuh u la ong ba lada kheiñ tang na ka jingkiewdor jong ka Petrol bad ka Diesel namar ka kiew khyndiat pa khyndiat bad lada ka Sorkar ka oh khajna tang shityngka na ka shi litar na ka Petrol bad shi tyngka na ka Diesel ka mut ba ha ka shisngi tang na ka jylla Meghalaya da ki hajar klur tyngka ka lah ban ïoh lum.
Watla katta ruh u ong ba kaba lyngoh ka long ba kane ka Sorkar MDA tang ïa ka tulop ki nonghikai ruh kam lah ban siew, nangta kiwei pat ki nongtrei ha ki tnad Sorkar ki ud ba ka Pla Pisa jong ka Sorkar ka thylli.
“Ka jingkylli kaba mih mynta ka long, nalor ba ki tiar nar ki la kiew haduh mar shiteng ka dor haba ïanujor bad ki snem ba ladep nangta kiwei kiwei pat ki khajna kum ka GST bad kiwei kiwei shaei ka Sorkar ka buh ia ka pisa.
Ha ka jingshisha lada ka khajna ka bun ka Sorkar kam dei ban kyrduh," u la ong.
Nongstoiñ, Jymmang, 04: Kum ka jingïasnohkti lang ha ka North East Festival 2022 bad ka Azadi Ka Amrit Mahotsav ka ophis jong u Sub-Divisional of School Education Officer (SDSEO) Nongstoiñ ha ka sngi Balang ka la pynlong ïa ka jingïakop shut jabieng ha Anderson Higher Secondary School, New Nongstoiñ.
Ha kane ka jingïakop shut jabieng la ïashim bynta da ki khynnah pule jong ki shiphew tylli ki skul kiba kynthup ia ka Sibsing Memorial Government Higher Secondary School, ka Anderson Higher Secondary School, ka St.
Peter’s Higher Secondary School, ka KJP Synod Sepngi Higher Secondary School, ka Joel Gatphoh Memorial Higher Secondary School, ka St Francis Higher Secondary School, ka Umyiap District Higher Secondary School, ka Christ King Higer Secondary School, ka Ri Lyngam Presbyterian Higher Secondary School, ka Pastorate Laitkseh Higher Secondary SchoolIa ka prokram la pynïaid da ka SDSEO jong ka West Kasi Hills ka Kong L.
Syiemlieh.
Shwa ban sdang ia ka jingiakop, la pynshai halor ka jingrakhe ïa ka North East Festival bad ia ka Amrit Ka Azadi Mahotsav da ka Joint Director of School Education & Literacy, West Khasi Hills ka Kong R.
Kongwang kaba la long kum ka Kongsan.
Ha ka jingpynshai ka Kong Kongwang ka la ong ba kane ka prokram ka long ruh kum shibynta ka jingrakhe ïa ka jingdap hynñiewphewsan snem jong ka jingïoh laitluid jong ka ri India na ka jingsynshar ki Phareng.
Ha kane ka sngi ki khynnah skul ki la ïa shimbynta shitrhem ha kaba jubab ïa ki jingkylli bad ki don katto katne ki jingkylli ba baroh ki khynnah skul kiba ïashim bynta kim lah satia ban jubab bad wat ki paitbah kiba ïadonlang ruh kim lah bad la lap ban jubab da ki nongkylli jingkylli.
Hadien ba la kut ki kynta kylli jingkylli napdeng ki shiphew tylli ki skul kiba la wan ban ïashimbynta ka St.
Peter’s Higher Secondary School ka la wan hakhmat duh ha kaba kala khur haduh 160 points bad ïohrah ïa ka khusnam da ka song pisa kaba T.
7 hajar ryngkat ka Trophy.
Ka Anderson Higher Secondary School ka la jop ïa ka kyrdan kajba ar da kaba ioh khur 135 points bad ïoh khur ïa ka khusnam da ka song pisa kaba T.
5 hajar lem bad ka Trophy bad Joel Gatphoh Memorial Higer Secondary School kaba wan ba lai ka la ïoh khur ïa ka khusnam da ka song pisa kaba T.
3 hajar lem bad ka trophy.
Mawkyrwat, Jymmang, 04: Ka Sngap Syiem College, Mawkyrwat, lyngba ka Department of Commerce ka la pynlong ïa ka seminar ba shisngi halor ka “Entrepre-neurship and Economic Development" ha ka hall jong kane ka skul pule, ha kaba ki nongïashim bynta ki long haduh 100 ngut.
Ka jingthmu jong kane ka seminar ka long ban hikai ïa ki nongpule halor ka jingkordor jong ka jingsengkam (entrepre-neurship) bad ka jingnoh synniang jong ka sha ka jingkiew ka ïoh ka kot.
Ha ka bynta ba nyngkong jong ka seminar, ka kong A.
Kharbudon, Industry Linkage Expert SANKALP, kaba hap hapoh ka MSSDS, ka la long ka nongai jingkren (resource person) ha kaba ka la kren halor ka jingsengkam bad ka jingïarap jong ka ha ka lad ïoh kam ïoh jam (Entrepre-neurship and Its Contribution towards Employment".
Ka kong Kharbudon ka la batai shaphang u nongsengkam (entre-preneur) kum uta u briew uba sdang, uba pynïaid, uba wanrah ïa ka jingroi ha ka ïoh ka kot na ka bynta ïalade bad ïa kiwei ruh kumjuh.
Ka la kren ruh halor ka jingïadei ba donkam jong u nong sengkam bad ka ïoh kam ïoh jam.
Kumjuh ruh la phiah ïa ki jait nongseng kam ha ki ar jait, kita ki long uwei uba seng kam namar ka jingsngew donkam (necessity) bad u wei pat uba seng kam namar ki don ki lad ki kabu ba biang (opportunities).
Ka la batai bniah ruh shaphang ki jait jingseng-kam kum ka small business entrepreneurship, ka social entrepreneurship, ka scalable startup entrepre-neurship, ka inno-vation entrepre-neurship bad ka big entrepre-neurship.
Shuh shuh ka la ai ruh ïa ka jingpynïapher hapdeng u nongsengkam bad u nongshah ai kam.
Ka la kham ban ruh halor ka jingïoh jingmyntoi na ka seng kam seng jam bad ki jinglong ba kongsan jong ka.
Ha ka bynta ba ar jong ka seminar pat, u bah Nathaniel Kharkongor, Senior Manager jong ka PRIME (Promotion and Incubation of Market-Driven Enterprises), u la long u nongai jingkren ha kaba u la batai halor ka seng kam seng jam bad ka jingkyrshan jong ka sorkar (Entrepreneurship and Governmental Support).
U bah Kharkongngor u la batai ba ban long u nongsengkam uba jop, donkam ïa ka jinglah ban mutdur, ban ithuh thikna ïa ki jingeh bad ban wad ïa ki lad ban weng ïa ki jingeh.
U la ong ruh ba ka jingpynroi ïa ka jingtip shuh shuh ka long kaba donkam bha na ka bynta ban lah ban pyndonkam pura ïa ki mar (resources).
U la batai shai ruh shaphang ki ba bun ki lad jingïarap pisa lyngba ka prime incubation ha kaba 50 ki nongseng kam la jied.
Ha kine baroh ar ki bynta jong ka seminar, la ïoh ban pynkut da ka jingïathir jingmut bad ki nongïashim bynta kiba la wanrah ruh ïa ki jingkylli bapher bapher.
Nongstoiñ, Jymmang 04: Ka Seng Khasi Nongstoin ha ryngkat bad ka Seng Khasi WKH ka khot ka wer sngewbha ïa baroh ki khun Khasi Khara ban ïa poi lang sha ka Lympung Shad Suk Mynsiem, West Khasi Hills 2022 ka ban long ha ka 8 bad 9 tarik Jymmang 2022 ha Madan New Nongstoin kumba la pynbna da u Deputy Commissioner ba ka 9 tarik kan dei ka sngi shuti jong ka West Khasi Hills District.
Kumta la kyrpad ruh ïa ki tnat bapher bapher jong ka Seng Khasi Eastern West Khasi Hill District, bad jong ka WKHD ba kin wan ïashim bynta lang sha kane ka lympung.
Jowai, Jymmang 04: Ka ophis jong ka District School Education Officer, Jowai ha ryngkat ka jingïatreilang bad ka ophis Planning officer, Jowai mynta ka sngi kila pynlong ïaka jingïakop kyntip na ka bynta ki khynnah skul ne ka ‘Inter School Quiz Competition’ kaba la long ha Ladthadlaboh Dorbar Shnong Indoor Hall, Jowai.
Ha kane ka jingïakop la wan ban ïashim bynta da ki Hynñiew (7) tylli ki skul kiba kynthup ïa ka North Liberty Higher Secondary School, Thomas Jones Higher Secondary School, Kiang Nangbah Higher Secondary School, Government Girls Higher Secondary School, Government Boys Higher Secondary School, KJP Synod Mihngi Higher Secondary School bad ka Q.
C Springside Higher Secondary SchoolKa jingpynlong ïa kane ka jingïakop kyntip shi bynta na ka ka ‘North East Festival, 2022 ban rakhe ïa ka jingdap 75 snem ka Ri ne ka Azadi Ka Amrit Mohotsav (AKAM)’ bad ïa kane ka jingïakop la pynïaid da u (Quiz Master) ma R.
S Teron, Block Mission Coordinator (BMC).
Ïa ka kyrdan ba nyngkong la ïoh rah da ka Government Boys Higher Secondary School ba la mihkhmat da u Somanroy Myrchiang bad ka Graceful Mary Phawa, ba wan ba ar ka Government Girls Higher Secondary School Second ba mihkhmat da ka Safety Care Pohleng bad ka Peruse Ryngkhlem, katba ïa ka kyrdan ba lai la ïoh da ka North Liberty Higher Secondary School, Jowai ba la mihkhmat da u Ribait Phawa bad u Sneinbha Suchaing.
Ïa ki nongjop la sam da ka khusnam ryngkat ki Trophy bad ki Certificates.
Hashwa kane la don ka jingïalang ba lyngkot bad la ïoh ka jingkren na ka kong A.
P Syiem, District School Education Officer bad u AC Roy, Assistant District Adult Education Officer, Jowai kiba la batai shaphang ka jingmut jong ka jingrakhe ïa ka Azadi ka Amrit Mohotsav ka jingïoh laidluid ba 75 ka Ri India.
Ïa ka prokram la pynïaid da ka kong C.
Lyngdoh, Sub- Inspector of School Education Officer.
Nongpoh, Jymmang 04: Ka Ryntihlang Village Organization ha ka Shnong Byrwa ba hap ha Umsning C&RD Block ka la rakheh ïa ka jingdap shi snem ka jingïaid lynti ka seng ban shakri ha ka imlang ka sahlang.
Kane ka jingrakhe kaba neh haduh 2 sngi lynter ka la sdang naduh ka 29 tarik u Ïaiong bad la pynkut noh ha ka 30 tarik u Ïaiong ha Shnong Byrwa, Ri Bhoi.
Ïa kane ka jingrakhe la plie da u MLA ka Umnsing, u Bah Jason Mawlong ha ka jingdon lang Bah Wallam Kharwanlang, BPM NRLM Umsning Block, u Rang bah Shnong Bah K.
W Shylla bad kiwei kiwei.
Kane ka jingrakhe la pynlong da ka jingïatrei lang ki 11 tylli ki SHG ba hap ha kane ka Village Organization.
Ha kine ki ar sngi ka Ryntih lang Village Organization ki la pynlong ruh ïa ka Fete bad kum juh ruh ka tamasa bam tynrai shi bynta ban pynmih pisa iaka village organization ba kan dang lah shuh shuh ban ai ka jingshakri ha ka imlang ka sahlang.
Ha katei ka sngi, u MLA ka Umsning, u Bah Jason Mawlong u la ai khublei kyrpang ïa ka Ryntihlang Village Organization kaba la lah ban rakhe ïa kane ka jingdap shi snem bad khamtam ban ïa trei lang da ki SHG bapher bapher ban kyntiew ïa ki Long kmie bad ruh ban don lang ka jingkitkhlieh na ka bynta ban kyntiew ïa ka shnong ka thaw ha ki kam pynroi ne ki kam pynbha pynmiat jong ka shnong ka thaw.
U MLA u la kular ruh ban dang ai ka jingïatrei lang bad kine ki Longkmie ha ki snig bad ki por ban sa wan bad khamtam ban ïarap kyrpang ïa ki Longkmie na ka bynta ba kin dang lah ban ieng ha la ki jong ki kjat ban pyndap ïa ka ing ka sem bad ruh ban don lang ka jingïatrei lang na ka bynta ban kyntiew ïa ka bha ka miat bad ka roi ka par jong ka shnong ka thaw.
Nongpoh, Jymmang 04: Da ka jingangnud bad ka jingthmu ban dang kyntiew ïa ki kam ri Dohkha hapoh ka jylla na ka bynta ki nongri Dohkha hapoh ka jylla, ka Hynniewtrep Live Fish & Fish Seeds Suppliers Association ka la rai ban pynlong ka jingai jinghikai ba kyrpang ïa ki nongri Dohkha bad kumjuh ruh shaphang ka rep ka riang na ka bynta ki nongrep hapoh ka Bri u Hynniewtrep.
Na ka liang kane ka Asso ciation ka la rai ban pynlong ïa kane ka jingai jinghikai ha ka 7 tarik u Jymmang, 2022 ha Ingdorbar ka Shnong Iewmaw long kaba sdang naduh ka por 10 baje mynstep.
Ka Association ka pyntip ruh ba ha katei ka sngi u Professor Wanshaphrang Tiewsoh, MFSc, NET na St.
Anthony’s College.
U Samla Aristone Manbha Ryndongsngi, president ka Assocaition bad u Bah Kitlang D.
Kharkongngor, uba dei u Officer ba la shongthaid ka tnad agriculture kin ai ka jingpynshai sha ki nongri dohkha halor ka kam ri dohkha bad kumjuh ruh shaphang ka rep ka riang.
Jowai, Jymmang 04: Ka Hynñiewtrep National Youth Front (HNYF), Southern Riwar Circle ha kane ka 30 tarik u Ïaïong, 2022 kala ïoh ban pyntian smai ïa ki Unit bapher bapher jong ka thaiñ Riwar ha ka jingïalang kaba la long ha Community Hall jong ka Bakur Local Dorbar Shnong (Khasi Pnar Dawki).
Ïa ka jingïalang la pynïaid da u General Secretary jong ka Seng Bah Lasius Lamin, ha ka jingdonlang u Stephanson Mukhim ex MLA ka 7-Amlarem Constituency uba dei artad u kongsan bad I Kong Dolly Khonglah kum ka symbud kongsan nalor kiwei de.
U Sadon K.
Blah uba long ruh u President Rangbah jong ka Seng bad ula shimti ruh kum u Nongtian smai ïa ki Unit bapher bapher, ula ai bad pashat jingmut shaphang ka History jong ka Jaitbynriew ha kaba ïadei bad ka Rithor bad ka Bri u Hynniew Trep.
Ki nongkitkam jong ki Unit bapher bapher ka HANM ka thaiñ War Jaiñtia ki long kumne, ïaka Bakur Unit la bat President da u Keepmewll Lamin, Vice President Nickson Lamin, General Secretary Schefer Pohlong, Asst.
General Secretary Khrawbok Khonglah, Sport Secretary Salvit Tongper, Asst.
Sport Secretary Bijoy Surong, Finance Secretary Cardinal Talang, Publicity Secretary Lickery Lamin bad 10 ngut ki Executive Members.
ïa ka Darrang Unit: President Jespernem Suchen, Vice President Amos Diengdoh, SecretaryBatista Ryngksai, Asst.
Secretary Gioancel Kongwang, Treasurer Trek Suting, Adviser Moonlight Lamin bad 10 ngut ki Executive Members.
Ïaka Lamin Unit:President Laiky Khonglah, Asst.
President Ariston Tongper, General Secretary Starful Gashnga, Asst.
Secretary Marvelous Tongper, Sport Secretary Konet Gashnga, Education Secretary Arjun Dhar, Adviser Bibar Pohlong bad Wansuk Lamin bad 20 ngut ki EM.
Ïa ka Shnongpdeng Unit: President Bringstar Lamin, Vice President Pacify Syngkrem, Secretary Skeba Lamin, Asst.
Secretary Kiman Lymba, Finance SecretaryKenny Saka Lamin, Publicity Secretary Chesterfield Syngkrem, Sport Secretary Bansumar lang Lamin bad 10 ngut ki EC Members.
Ïa ka Lapalang Unit: President Disort Khongthoh rem, Vice President Firsterwell K.
tyngkut, Secretary Khonglaban, Asst.
Secretary Wallambok Suting, Finance Secretary Shanboklang Khongmawloh, Sport Secretary Philemon Khongji bad 10 ngut ki EC Members.
Ka Hynñiew Trep National Youth Front, Southern Riwar Circle lyngba u President Bah Tarson Lymba ryngkat bad u General Secretary Bah Laius Lamin kila phah ïa kane ka khubor kitbok kitrwiang sha u President ba lyngba jong ka Seng Hynñiew Trep National Youth Front ba un nanglah ban pyntyllun ïaka kam ba la dep bynshet ha u kum u ksiang na baroh ki arliang mamla ban wanrah ïaka shongsuk shongsaiñ hapoh ka Bri U Hynñiew Trep Hynñiew Skum hi baroh kawei.
Khliehriat jymmang 4:Lai ngut ki briew ki la mynsaw jur ha ka jinghap ka kali sumo ha kawei ka riat kaba jrong 30-40 phut ha Deiñchynrum East Jaiñtia Hills District, ïa kitei kiba mynsaw la pynkit noh mar mar sha NEIGRIM hospital Shillong katba ïa kiwei pat la pynkit ha Khliehriat CHC.
Ki tyllong khubor ki iathuh ba ka jinghap jong katei ka sumo ka dei na ka daw ka jingshoh samthiah u nongñiah namar ba u la ñiah kali baroh shi miet ha ka jing iaid lynti kaba jngai bad kane ka la jia mynta ka sngi ha ka por 6 baje mynstep.
Katei ka kali sumo kamai ka dei kaba don ïa u registration number ML-05-L 9402 kaba la mih na Aizawl hynnin ka sngi 6 baje jan miet kaba thmu ban leit sha Shillong kaba kit 10 ngut ki pasenger kaba la iaid lyngba na ka surok National Highway East Jaiñtia Hills District bad ynda poi ha Deiñchynrum ka la leit hap noh sha riat.
Jowai, Jymmang 04: Ka Myntdu Pynthorneiñ Farmers Welfare & Producers Organization (MFW&PO) ha ryngkat ka jingtreilang bad ka Central Agriculture University- CPGS, Umroi Ri-Bhoi District, kila pynlong ïa ka prokram pynsngewthuh shaphang ka rukom rep ïa u kba CAU R1 ha ïing Dorbar jong ka shnong Sohmynting.
Ka jingrep ïa une u synbai kba CAU R1 ka lah ban pynïoh khambun u kba, ïa kito ki nongrep kiba la pyndonkam ïa u kum ha Myntdu Pynthorneiñ, ha Mukhla, Myntdu Pynthorwah namar utei u kba ulong uba sei soh bha wad la ha ka por ba jur u slap bad beh ka lyer.
Ha kane ka sngi na ka liang u Dr K.
N Singh bad u Dr M.
Pathak na ka CAU – CPGS, Umiam Ri Bhoi District, kila sam ïa utei u synbai kba CAU R1 sha ki 24 ngut ki nongrep jong ka Sohmynting, ki nongrep hadien ba la ïoh ïa une u kba kin hap ban thad bha ïa u bad kin hap ruh ban buh symbai na ka bynta ka snem ban wan bad ban ïoh sam kylliang sha kiwei de ki nongrep.
U ma J.
Pyrtuh u PA Dolloi ka Elaka Amwi – Sohmynting uba la pynïaid ïa ka jingïalang ula pynpaw ka jingsngewnguh ïa ki Scientist ka CAU-CPGS, kiba la wan rah ïa utei u synbai kba CAU R1 sha ki nongrep ka thaiñ.
Katba na ka liang u ma Khroo L Pariat uba la wan rah nyngkong ïa une u synbai kba na ka CAU Umiam, Ri-Bhoi District naka bynta ban rep shapoh kine ki thaiñ ka la long shisha ka jingmyntoi ïa ki nongrep kumjuh ka jingbha ki hali ki pator ha ka rep ka riang.
Kiwei de kiba ai jingkren sha ki nongrep ki kynthup ïa u Dr KN Singh u nonglap ïa une u kba CAU R1, kumjuh na u Dr M Pathak uba la batai shaphang ki lad jingïada na ka rukom shah pynjulor ki jhur bad u kba ha ki khñiang, katba u ma Jurbha Phawa uba pynsngew shaphang ka rukom rep ïa u kba CAU R1 naduh u snem 2019 ha Myntdu Pynthorneiñ.
Nongpoh, Jymmang 04: Shi bynta kum ka thong jong ka Azadi ka Amrit Mohotsav ban kynmaw burom ïa ka jingdap 75 snem ka ri ba ka la ioh la ka jong ka jingynshar ba lalitlud bad kumjuh ruh na ka bynta ka North East Festival, ka bor synshar district lyngba ka ophis u Deputy Commissioner ka la pynlong da ka Inter School Quiz Competition na ka bynta ki skul ba hap ha ki saw tylli ki Block ha Ri Bhoi District.
Ïa kane ka Inter School Quiz Competition la pynlong ha Science Hall, Nongpoh ha kaba la wanban shim bynta da ki 7 tylli ki skul na Ri Bhoi.
Ïa kine ki kynhun ba la wan ban shim bynta ha kane ka Quiz Competition la ai kyrteng da ka kyrteng jong ki nongïaleh laitluid ka jylla ba kynthup ïa u Pa Togan Sangma, Tirot Sing, Kiang Nongpah, bad ka Phan Nonglait.
Ïa ka nam lahduh jong kane ka Quiz Competition la rah da ka Alpha English Higher Secondary School kaba mihkhmat ha ka kyrteng Pa Togan Sangma bad ïa ka kyrdan ba ar bad balai la rah da ka kynhunTirot Sing ba mihkhmat da ka Myngken Christian Higher Secondary School, bad ka kynhun Kiang Nongbah ba la mih khmat da ka Little Flower Higher Secondary School.
La ruh da ki khunsma bad ki syrnot sha ki nongjop ha kaba ka kynhun lahduh ka rah ïa ka song pisa kaba T.
10000, kaba wan baar T.
6000 bad kaa wan balai T.
4000 ryngkat ki trophy bad ki synot.
Ha kane ka sngi la pynlong ruh ïa kata ka Azadi Ka Amrit Mahotsav Art bad Essay kiba dei ki nongjop ha ka District Level.
Ki nongjop ha ka Art category la rah da ka MeECL Secondary School, bud ka Umling Higher Secondary School ha ka kyrdan baar bad ka Jirang Govt.
Higher Secondary Schoolha ka kyrdan kaba lai kum kita ki nongjop.
Ha kaba ïa dei ba ka jingïakop thoh essay ïa ka kyrdan ba nyngkong la rah da ka Little Flower Higher Secondary School, bud sa ka Patharkhamah Govt.
Higher Seondary School ha ka kyrda kabar bad bali.
La sam ruh ïa ki khunsnam pisa, trophy bad ki synot sha ki nogjop ha kaba kaba wan nyngkong ki ioh rah ïa ka song pisa kaba T.
5000, ba wan baar T.
3000 bad kaba wan balai T.
2000.
Kiba la ïa don bynta lang ban ai mynsiem ïa kine ki khynnah skul ha kane ka jingïakop kyntip kyntien (Quiz), ka jingdro dur (Art) bad ka thoh essay la don ryngkat naduh u Bah M.
B.
Tongper, ADC ka Ri Bhoi bad uba dei ruh u District Planning Officer, ka Dr.
Weena Yancey Mrenda Momin, Extra Assistant Commissioner, u Bah.
Barnis Tiewla, Assistant Research Officer bad kynthup ruh u Dr.
Dr.
Ronald Tron, Professor ka St.
Edmunds College, Shillong, u Mrinmoy Sangma, District Lead Piramal Foundation bad ka samla Prema Joshi, Gandhi bad ruh ki nonghikai bad na ki 13 tylli ki skul ba la wan ban shim bynta.
Shillong, Jymmang :Ka Meghalaya ka dei ka jylla ha ka ba bun na ki briew ki shong ki sah ha ki thaiñ nongkyndong.
Watla ka kam rep kam riang ka long kaba kongsan bha, ha kine ki phew snem ba la dep, la don ka jingkynriah na kine ki kam rep kam riang sha kiwei pat ki rukom kamai kajih.
Ka jingduna jong ki lad kamai ka la pynlong ïa ki samla ba kin wan wad kam sha Sor.
Haba shim ïa ki jingeh ba ki nongshong shnong ki iakynduh ha ka jylla, ka Sorkar Jylla ka la sdang ban pyntreikam ïa ki program ban ai mynsiem ban seng kam lajong bad ban ai jinghikai ban pyntbit ïa ki sap ki phong.
Bun na ki samla bad ki longkmie ki ba thrang ban long ki nong sengkam lajong, ki ïakynduh shibun ki jingeh ha ka jylla, na ka daw ka jinglong ka jaka, ka jingkyndong ka jaka, ka jingduna ki jinghikai bad khamtam ka jingbym don ka jinglam lynti ban pynhikai.
Ha kine ki snem ba la dep, ka Sorkar Jylla ka la thaw ïa ar tylli ki program na ka bynta ki nong sengkam lajong ba ki khot ki “PRIME HUB" ha Shillong bad Tura, ha kaba ki nong sengkam lajong ki lah ban wan ban ïoh jinghikai, ha kaba kin ïoh sam artat ia ki jingtip bad ki jingstad.
Kine ki ar tylli ki Hub ki don ha ki thain Sor bad ki samla, ki longkmie bad ki nongrep kim lah ban ïoh jingmyntoi na ki namar ki jngai, ne ba heh palat ka jinglut bad kiwei kiwei ki daw ba mih na ïing na sem.
Kaei kaba donkam mynta ka kynti ka long ban pynbiang ïa kine ki nong sengkam da ka rynsan ha kaba ki lah ban ïoh jinghikai bad jingïalam haba ki sdang ïa ki kam jong ki.
Ki nong sengkam lajong ki donkam ia ka jaka ha kaba ki lah ban leit ban ïoh ïa ka jingai mynsiem na ki stad ki jhad bad ki paralok, ban lah ban ïoh ïa ki jingtip, ki tiar trei bad rukom ban trei ter ter.
Ka jingdon jong ki jaka ban ai hikai ha ki jaka nongkyndong kan ïarap ban ïakhun ïa kine ki jingeh.
Ka seng Sauramandala Foun dation, kaba dei ka sengbhalang ka la lah ban weng ïa kine ki jingeh ba ki thaiñ nongkyndong bad ki shnong ba jngai.
Ka Sauramandala Foundation, ka la trei ha ki thaiñ nong kyndong ha Meghalaya naduh u snem 2019.
Da ka jingkyrshan ka Salesforce bad ka Smart Village Movement, ka Sauramandala Foundation ka la seng ïa ar tylli ki jaka ai jinghikai kum ka jingpyr-shang ba nyngkong.
La ïoh plie ïa ki ‘Salesforce Trailblazer Labs’ ha Sohra rim bad ha ka shnong Nongwah ha u snem 2021 bad 2022.
Kine ki ar tylli ki centre ki la pynsdang ïa ki kam bapher bapher kum ka jngshna sabon, ki miej, ki jaiñkup bad kiwei kiwei ki jingthaw ba la leh hi da ki riew shimet ba la pynwandur nyngkong da ki samla kiba wan sha kine ki lab.
Ha ba buddien ïa kine ki jingjop jong kine ki ar tylli ki centre, ka Saurmandala Foundation ryngkat bad ka jingkyrshan ka Sorkar Meghalaya kin ïatreilang bad ka Project DEFY ban thaw sa 20 tylli kum kine ki jaka ai jinghikai ha ki thaiñ nongkyndong ha kylleng ka jylla, kiba la khot ïa ki da ki ‘Chief Minister’s Youth Centres.
’Kine ki Centre ki thmu ban pynïoh ïa ki samla nongkyndong ïa ka jaka ba kin lah ban wad bad tip ïa la ka sap ka phong.
Kawei pa kawei ka Centre kan don 3 tylli ki mat ha ka – ka jaka ai jinghikai ba ki khot ka Nook, ka computer centre bad ka library.
Ka Nook kan dei ka jaka kaba don ïa ki tiar ban shna jingshna.
Ha kine ki Nook ki samla na ki shnong ba marjan kin ïatrei ia ki kam ban pynbeit ïa ki jingeh ba ki briew ki ïakynduh ha ki shnong ki thaw jong ki.
Na ka liang ka Sauramandala Foundation ka kwah ban ïoh ïa ki aplikeshon na ki nongshnong shnong ka Meghalaya ban ïasnohkti ban seng ïa ki ‘Chief Minister’s Youth Centre’ ha ki District bapher bad ban thaw ïa ka lad ka lynti ban jam shakhmat ban kyntiew ïa ka sap ka phong bad ka jingsengkam lajong ha ka jylla Meghalaya.
[Link na ka bynta ka application –  ] Phi lah ruh ban thoh sha : info@sauramandala.
org.
Shillong, Jymmang :ïa ka jingïakop Drawing bad Essay Writing ba la pynlong da ka Ministry of DONER ha ryngkat ka jingïatreilang ka State Council of Science, Technology & Environment, Meghalaya bad ka Shillong College la pynkut noh hynnin ka sngi hapoh Shillong College Conference Hall.
ïa kane ka jingïakop la pynlong shi bynta jong ka jingrakhe ïa ka lyngkhuh snem ka ba 75 ka jingïoh laitluid jong ka ri India bad ka jingdap 50 snem ka jingïoh ia ka jylla Meghalaya ka ba pura.
Ha kane ka jingïakop 61 ngut na ki 80 ngut ki nong wan ïashim bynta ki ba la poi sha ka final ïa ka ba la pynlong hynnin kasngi.
Ki nongjop ha ka kyrdan ka ba nyngkong ha kane ka jingïakop thoh Essay ki long ka Donesa S.
Marak napoh Don Bosco Hr.
Sec.
, Bagh mara; ba ar ka Valareene Moksha na Mawlai Nongpdeng bad ba lai u Nevermind Pohduna na ka skul Holy Cross Hr.
Sec.
School, Umkiang.
Katba ha ka Drawing competition ïa ka kyrdan ba nyngkong la ïoh rah da u Banlamshwa War na St.
Dominic Savio’s Hr.
Sec.
School, Mawkhar; ba ar ka Iafibakor K.
Tariang na Synod Higher Sec.
School, Mission Compound bad ïa ka kyrdan ba lai la ïoh rah da ka Biachi Cheara Om Sangma.
Nalor kine la sam ruh ïa ki 10 tylli ki consolation prize.
ïa kine ki khusnam la sam da ka Dr (Mrs) V.
Kharmawphlang, Principal, College of School Education bad u K.
D Roy, Vice Principal, Shillong College.
Tura, Jymmang 4 : Ki paidbah hapoh ka lama Joint Action Committee (JAC) jongka Phulbari bad Chibinang ki la pynlong da ka jingïaïaid paidbah ha ka 3 tarik mynta u bnai ban pynpaw ka jingpyrshah jur ïa ki bor pulit namaba kim kem satia ïa kiba haïing u MLA ka Phulbari u S.
G Esmatur Mominin wat hadien ba la ujor da ka ejahar namar ki donkti ban shoh ïa ki lai ngut ki samla kiba dei ruh ki dkhot seng bhalang.
Ha kane ka jingïalang bad ïa ïaid paidbah la dawa ba ki bor pulit ki dei ban kem mardor ïa kine ki briew namar ki la long ki nongpynthut ïa ki briew da kaba ki byrngem bad shoh ïa kiba bun ki samla ha ka thaiñ Phulbari.
“ Ngi dei ka jaka ba ïakhleh jaidbynriew ba don naduh ki Garo, Rabha, Hajong, Koch, Bodo, Mann, Bengali, Bihari, Muslim, Nepali bad ngi ïa im suk im saiñ hynrei lada kine ki briew ki ïai leh ïa kine ki kam pyntriem ngi sheptieng ïoh poi sha ka jingsngew ïapher jaidbynriew namar bunsien ki shoh beit tang ïa ki samla trai ri trai muluk" ong ki nongïalam ka JAC.
Ka JAC ka la ther ruh ïa u MLA SG Esmatur Mominin namar ka jingleh bym patiaw bad jingïada jongu ïa kine kiba haïing jongu kiba dei uwei u khun ruid u Bothu Sarkar bad kiwei pat ki dei u Rakiip Rahman bad u Hoju Bepari.
La kynnoh ba kine ki briew ki ïaid laitlan sharum shaneng da kaba ki rah beit da ki tiar pynmynsaw kum ki wait khukri, ki tari, ki nar rod namar kim tieng ba ki ïoh jingïada na u MLA.
Kumta ka JAC ka la rai ba lada ki pulit kim kem bad pynshitom ïa kine ki briew kan bteng beit ïa ki jingïakhih ba tyngeh nangne shakhmat.
Shillong, Jymmang 04 : U Symbud Myntri Rangbah ka Jylla, Bah Prestone Tynsong ha ka sngi Balang u la ong ba ki nongthawaiñ kim lah satia ban long ruh ki nongpynkheiñ aiñ.
Kane ka jingkynthoh jong u kadei halor ka jingkren jong u MLA ka Nongkrem, Bah Lambor Malngiang ha ka jingïalang kaba long dang shen ha constituency jong u ha kaba u la byrngem ïa ki ophisar lada jia ba ki wan ban pynsangeh ïa ka jingtih maw tih shyiap.
Da kaba kynthoh ïa ka jingkren jong u Lambor kum ka jingkren khyllung u Bah Prestone u la ong, “Ngi dei ki nongthaw aiñ.
Ki nongthawaiñ ki dei ban thaw ïa ki aiñ bad ki kyndon bad y dei tang ïa ki aiñ jong ka jylla hynrei ban pyntreikam ruh wat ïa ki aiñ jong ka sorkar pdeng.
Hynrei ban kren ïa kine baroh da ka jingsngew, nga sngew ba kam long satia kaba dei.
"Nalorkata, u ong ruh ba ki nongthawaiñ bad ki nongmihkhmat paidbah ki dei ban tip kumno ban kren.
“Kumba nga la ong, la ka dei ki MLA, MP ne MDC ngim lah satia ban long ki nongpynkheiñ aiñ.
Ka aiñ ka don bad ka hok ka synshar kumta ngi hap ban ïaid katkum ka aiñ," u la bynrap shuh shuh.
Shuh shuh u ong ruh ba ki nongthawaiñ ki dei ruh ban da tip biang biang ïa ki aiñ ka jylla kumjuh ki aiñ jong ka sorkar pdeng ha shwa ban kren.
U ong ruh ba ym lah satia ban ïaid lait ïa ki aiñ ba mynjur da ka Parliament kumjuh ruh da ka Iing Dorbar Thawaiñ ka jylla bad ym dei ruh ban kulmar halor kane.
Nongpoh, Jymmang 04: Ka Ri Bhoi Synod College kaba don ha Umsaitsning ha Ri Bhoi mynta ka sngi ka la lah ban pynkup burom noh ïa ki 18 ngut ki samla pule ba nyngkong eh jong katei ka College naduh ba la seng ha u snem 2017 nalor ki ar ngut ki samla pule kiba la pas bha ha ka HSSLC examination.
Na ka liang ki bor pynïaid ka Ri Bhoi Synod College ki la shim ïa kane ka sienjam ban pynkup burom ïa kitei ki 18 ngut ki samla pule ba nyngkong eh jong katei ka College, ka dei hadien ba kine ki samla ki la pyndep ïa ka jingpule na katei ka College ba kum ki bor pynïaid ka College ki sngew burom ba ki dei ki samla pule ba nyngkong eh jong katei ka College.
Ha kaba pynkup burom ïa kitei ki samla la wan shim bynta da u MP ka Lok Sabha, u Ma Vincent H.
Pala kum u symbut kongsan uba la wan ruh ban plie ha ka por ba plie nynmong ïa katei ka College ha u snem 2017 bad la don ryngkat ruh u MLA barim ka Umsning, u Dr.
Celestine Lyngdoh, u Bah Charles Marngar, MDC ka Mawhati, u Rev.
H.
L Myrsing, President ka Governing Body, u Dr.
Kamilang Nongmalieh, Vice Principal bad kynthup ki samla pule bad ki nonghikai katei ka college.
Kum ban pynkymmaw, ka Ri Bhoi Presbyterian Synod ka la seng ïa kane ka College ha u snem 2017 da ka jingthmu phai khmat sha ki samla pule khamtam haRi Bhoi ki ba wan na ka longing kiba duna ka jingioh jingkot ba kin ioh ban bteng ïaka jingpule jong ki bad kumjuh ruh ban dang kyntiew ïa ka pule ka puthi ki khun samla ha ka dong Ri Bhoi bad ka jylla hi baroh kawei.
Haba kren ruh ha kane ka sngi kum u kongsan, u MP ka Lok Sabha, u Ma Vincent H.
Pala u la ai ka jingkhublei kaba kyrpang ïa ka Ri Bhoi Presbyterian Synod ha kaba wat hapdeng shibun ki jingeh ba ki ïa kynduh bad ki la lah ban seng ïa kane ka College kaba la ai ka jingmyntoi na ka bynta ki khun samla ka dong Ri Bhoi.
U la ong ruh ba ka jingdon kane ka College ka la plie lad plie lynti ruh ïa ki khun samla kiba ym kot bor ban leit pule sha ki College kiba la kham paw bad kyrmen skhem ba kane ka College kan dang lah ban trei shitom bad ban dang pynmih shibun ki samla kiba don kata ka jingkitkhlieh ïa ka imlang ka sahlang hadien ba ki la pyndep ïa ka jingpule ne ba ki la ioh pdaing ha ka jingim ïa kata ka jingnang jingstad.
Shuh shuh, kum u nongmihkhmat paidbah u la kular ruh ban dang ai ka jingïatrei lang bad ban thaw ruh ki lad ki lynti na ka bynta ban dang kyntiew ïa kane ka College bad u khmih lynti ruh ba kane ka College kan sei shibun ki khun samla kiba don ka jingkitkhlieh na ka bynta ban kyntiew ïa ka ri bad ka jaid bynriew.
Shillong, Jymmang, 04: Ka Flybig ka dei kawei na ki kompeni pyniaid Liengsuiñ kaba dang shu mih thymmai ha ka ri India bad ka la sdang ia ka jingshakri jong ka ia ki paidbah naduh u Kyllalyngkot 2021.
Ha ka 2 tarik u Jymmang 2022 ka Flybig ka la pynïar shuh shuh ia ki thapniang jong ka sa ha nongbah Shillong, ka Flybig ka la ai jingshakri ha ki hynñiew tylli ki nongbah jong ka thaiñ Shatei Lammihngi, kata saw tylli ha Assam, ar tylli ha Arunachal Pradesh, kawei ha Tripura bad mynta pat kaba phra ka dei ha Shillong.
Ka jingdon jong ka Flybig kan pynsuk ia ki paid nongshong shnong kane ka Jylla Meghalaya khamtam kito kiba trei ba ktah bad kiba don ki kam ki jam ha nongbah Delhi naba ki lah ban leit ban wan wut wut khlem da tuh ia ka por kumba long ka Rel bad ka Flybig kan her na Shillong sha Delhi ha manla ki ar taiew.
Lyngba ka jingdon jong ka Flybig ki nongleit nongwan kin ym duhei ia ka por jong ki kaba kin hap ban duh kumba 600000 kynta lada ki leit da ka Rel bad kin duh kumba 90,000 kynta lada ki leit da kiwei pat ki liengsuiñ kata ka mut ba lada ki paidbah ki leit da ka Rel kan shim por ia ki 42 kynta katba da ka Flybig pat kan shim por tang 4 kynta duna, lada da kiwei ki liengsuin pat kan shim por ia ki hynriew kynta duna.
Ka Flybig ka la mang ba kan pynbiang 312 tylli ki jaka shong ha manla ka taïew ba ka leit bad ha ka shisnem pat ka la kheiñ ba kan kit 16,224 ngut ki briew.
Haba kren shaphang ka jingkiew sted jong ka Flybig bad ka jinglah jong ka ban pynïar sted ia ki thapniang jong ka sha ki bynta bapher jong ka ri India, u CMD jong ka u Captain Sanjay Mandavia u la pynpaw ka jingsngewkmen bad ka jingsngewsarong ba ka Flybig ka dei ka liengsuiñ kaba sted tam ban her bad kaba la lah ruh ban ai jingshakri ia ki lak ngut ki nongshong shnong jong ka ri India bad ka Thaiñ Shatei Lam Mihngi hi baroh kawei.
Ha kane ka sngi ka 2 tarik u Jymmang ba la plie paidbah ia ka jingshakri jong ka Flybig la pynbna ruh ia ka por iaid jong ka kata ba kan mih na Shillong ha ka por 9:20 baje mynstep bad kan poi ha Delhi ha ka por 12:25 mynsngi, nangta kan mih na Delhi ha ka por 12:55 bad kan poi biang sha Shillong ha ka por 4:20 baje janmiet.
La pyntip ruh ba ka dor jong ka bai leit bai wan lyngba ka Flybig kan sdang naduh naduh ka T.
9998 tyngka bad kiwei pat ki khajna ba donkam ban ot.
Tura, Jymmang 4 : Hadien ka jingïakynduh lang ki trai Bus, u SP, DC, District Transport Office bad ka Meghalaya Transport Corporation Ltd (MTC) ha ka 11 tarik Iaiong 2022 na ka bynta ban pyntreikam pura ïa ka Inter State Bus Terminus (ISBT) ha Chasingre, u DC ka West Garo Hills u Ram Singh u la pynmih ka hukum ba baroh ki Bus kiba wan sha nongbah Tura mynta ki dei ban sangeh bad ïeng noh ha ISBT bad yn ym shah wat tang ïa kawei ruh ka Bus ban wan kiew sha sor Tura.
U DC ula pynbna ïa kane ka jingbthah hadien ba la ïohi ba kat haduh mynta ki dang don beit ki bus kiba dang ïaid ha sor Tura bad kiba dang pynïeng ruh ha ka jaka ïeng bus kaba hajan ka surok bah PWD bad ki ïing sah briew bad kine ki bus ki la long ka jingpynwit bad pynthut ïa ka leit ka wan kiwei ki kali bad ki wanrah ruh ïa ka jingdheng kali kaba jur bha.
Kumta khnang ban duna ka jingdheng kali ha nongbah Tura naduh mynta ka sngi la hukum tyngeh ba ki bus ki dei ban ïeng beit ha ka ISBT kat kum ka hukum jongka Supreme Court khnang ban lait na kino kino ki jingjia aksident ne jingma ïa ka jingim briew.
La bthah ïa u DTO bad ïa u President/ Secretary jongka West Garo Hills Bus Association ba kin peit ba baroh ki nongñiah bad ki trai bus kim dei shuh ban dang leh tam ne ïaid lait ïa ka hukum ba la pynmih da u DC ban pynïeng beit ïa ki bus ha ISBT.
Kane ka hukum kan treikam tad haduh ban da pynmih da kumwei pat ka hukum.
Shillong, Jymmang, 04: Ka Federation of All Meghalaya Achoc Secondary School Teacher’s Association (FASMASTA) ka la pyntip sha ki para nonghikai ba ka la ïai buddien ïa ki jingdawa na ka tnat Pule Puthi jong ka Sorkar Jylla.
“Ngi kwah ban pynshai sha baroh ki nonghikai Adhoc ba ngi ju ïai buddien ïa ki jingdawa na ka tnat Pule Puthi ka Sorkar Jylla na ka por sha ka por ban pynkynmaw ïa ki jingeh ba ngi la mad na ka jingkiewdor jong ki mar ki mata.
Wat hadeng ka jingwan lynshop jong ka khlam jingpang ngim shym la sangeh ban trei na ka bynta ka bha ka miat jong ki para nonghikai," ong u kyrwoh ba la phah da ka President ka FAMASTA ka Kong B.
Kharumnuid.
“Dang shen ha ka 13 tarik u bnai baladep ngi la ïakynduh biang ïa ki Heh Ophisar jong ka tnat Pule Puthi ban dup tip halor ka jingtyllun jong ka kam.
Ngi kyrmen skhem ba ka Sorkar kan leh ïa kaba bha tam ban shim ïa ki lad ki lynti ban weng ïa ki jingeh jong ki nonghikai," ong u kyrwoh.
“Ngi ai khublei kyrpang ïa u Myntri ka tnat Pule Puthi u Bah Lahkmen Rymbui khamtam ïa u Myntri Rangbah ka Jylla u Conrad K.
Sangma ban pynurlong noh ïa ki jingdawa jong ki nonghikai skul kham kloi," la bynrap u kyrwoh.
Shillong, Jymmang 04: Ka Jylla mynta kala don sa 5 ngut ki briew ba dang pang Covid-19 ne ki active case.
Satang ka East Khasi Hills kaba dang don ïa ki nongpang mynta hynrei baroh 11 tylli ki District kila khuid na une u khniang uba la wan lynshop mynta la laisnem.
Ha kine ki arphew saw kynta bala leit noh, ym shym la don kiba ïabit thymmai ïa ka jingpang bad kiba koit ruh kumjuh.
Ka jingdon jong kiba ïap haduh mynta kala kot 1593 ngut.
Haduh 93800 ngut ki briew kila ïabit ïa kane ka jingpang ha kine ki laisnem mynta hynrei haduh 92202 ngut kila ïoh pat ïa ka jingkoit.
Mar syn shimti kane ka Sorkar MDA hangne ha jylla jong ngi, ki paidbah ki khmihlynti shisha bad don jingkyrmen ruh ïa kane ka Sorkar khamtam ba la ïalam da u Conrad Kongkal Sangma uba long u khun rangbah jong uwei na ki nongïalam bakhraw ha ka saiñhima sima u (L) P.
A Sangma.
Ki paidbah ki kyrmen shisha ïa ka lawei ba phyrnai ha ki liang baroh.
Phewse, ka jingangnud bad jingkyrmen ki paidbah ka la kylla long pynban da khongpong hadien ba kane ka Sorkar MDA hapoh ka jingïalam jong ka NPP ka la treikam mynta kumba saw snem tam ei ei.
Don bunbah ki jingdkhoh bad jinglehbor bad thombor ba kane ka Sorkar ka la shukor, shimkabu bad hikai bakla pynban ïa ki paidbah ba bun balang.
Ka ishu ILP bad Ktien Khasi bad Garo la dep mynjur da kane ka Sorkar ha Assembly ban pynkmen bad pynshongshit ïa ki paidbah bapli ha kito ki por, hynrei, kane ka mat ILP ka la sdang ban lip noh pynban bad ka mat ban pynrung ïa ka Ktien Khasi ha ka Khyrnit Baphra ka la pynkylla pynban sha ka ktien Hindi mynta.
Kine ki nongsynshar ki nang ban leh buit tuh hakhmat u paidbah hynrei nadien pat ki tynrah da kumwei pat.
Kat ka jingmynjur solonsar da ka Assembly baroh kawei khlem lerkam ka la long shisha ka jingshah rkhie beiñ hakhmat ka pyrthei baroh.
Hynrei, kine ki nongïalam pat ki ladep kam trai lypa ba ki paidbah ki dei lypa ki nongkynti jong ki bad, hana, ba kin jop lut ïa ki Seat baroh na manla ki Constituency jong ka jylla ha ka Election 2023.
Ka mat ban pynkynriah ïa ki Harijan ha Them Iew Mawlong kaba ki kular ha kato ka por ban pyndep ne pynkut tang hapoh shibnai, mynta pat ki la sdang leh kyllaiñ jelabi khnang ban tep eitmiaw ïa la ka iwtung hakhmat u paidbah.
Katba batai ma ki (namar kim dei ki biej), ki paidbah kin shu sngewdei lut nadong shadong.
Ka kam aiu kata ban shu ai jaka ei hapdeng sor (European Ward) Shillong da ki phew akar sha ki Harijan bad ban pynshna ing lem ruh ïa ki da ki 300 ing tam ei ei ïa ki.
Ka jingïakhih ha ka por ba shah siat ïap u Bah Che (Cheristerfield Thangkhiew) kaba ima bad i shyrkhei bha hynrei ki nongïalam kane ka Sorkar ka pyneh hi triang ïa ka sur u paidbah bad mynta pat, bun ki la sdang sa ban ‘ïa bam bad ïa nguid pat ïa la prie lajong’ namar ka jingshalak bad jingsian buit jong kine ki nongïalam kane ka Sorkar MDA.
Kane ka Sorkar kam ju salia bad kam ju sngap satia hi ruh ïano ïano wat ïa u paidbah hi ruh,i kumba kam dei ka Sorkar ba la jied da u paidbah (elected govt.
).
Dang shen, mih sa ka mat khaii be-aiñ ïa u dewïong bad kane ka pisa,don kiba ong, ba, la pyntuid shaduh Manipur, Assam bad kiwei kiwei ban pynjop elekshon ïa ki katto katne ngut ki MLA hangto.
Lada kata ka dei shisha, kata, ka pisa ka jylla la pynlut bad pyndonkam pynban sha kiwei pat ki jylla ha ka jaka ban pyllut (invest) ha la ka jong ka jylla lajong.
Ki kam khappud lei kaba i shyrkhei bha.
Kat kiba mut ban pyndam ne ïaleh pyrshah ban pynphai biang ïa ki jaka ba la ïohei da ka Assam sha Meghalaya kin shah ñion bad shah leh kput haban da jem jai artad.
Wat ka District Council kaba dei ka bor ban pynneh pynsah bad ïada ïa ka hok longtrai ki nongshong shnong ïa ka khyndew ka shyiap ruh kim shah satia ba kan ïaleh pyrshah ïa kaba la dep rai.
Lada dei shisha ba kita ki MDC ki ïa kylla ktien ne kylla jutang shisha kumba thoh ha ki kot khubor, kata, ka long kaba ma bha.
Kaba kham shyrkhei eh ka dei ka jinghikai bakla jong ki nongïalam jong kane ka Sorkar ïa la ki MDCjong ki hapoh ka jingïalam ka party NPP namarba tang shi sngi ar sngi la phah kylla ktien bad phah kylla jutang noh ïa ki jingïarai jong ki.
Ban kylla ktien ne kylla jutang ym tang ba ka bam bad dait kylla ka ktien bad jutang hok hynrei ka long ruh kaba sang ïap sang im bad kaba ma hi ruh hadien habud ïa ka lawei jong ki, ïa ka ing ka sem jong ki baroh lada ki leh shisha kumta.
Sa ka jingwanrah jong ki ïa ki kam ïa Khalai (gambling) ha kane jylla tipbriew tipblei jong ngi ka la phalang lypa shaei kane ka Sorkar ka thmu ïa ka jylla jong ngi.
Hynrei, donbok ba ki nongïalam Niam bapher bapher ki pyrshah lut ban pynlong kam ïa khalai ïa kane ka Jylla jong ngi namarba baroh baroh ki tip kum ka “Christian State.
"Lada ka Christian State kan sa kylla long noh kum ka Gambling State kan long lypa ka jinglehraiñ hakhmat ka pyrthei.
Wat la ki kynhun Niam ki dawa pyndam ïa katei ka aiñ, ki nongsynshar pat kin nym sngap satia hynrei kin ïaid beit shakhmat kumba ki leh ïa ka ka sur u paidbah ha kito ki por bad ki nongïakhih khappud mynta.
Ha ki kam ki jam ba pynïaid ka Sorkar, ki nongïalam Niam kin hap hapoh kine ki nongsynshar pyrthei ( Ministers) hynrei, ha ki kam Niam pat, kine ki Nongsynshar pyrthei kin long hapoh kine ki nongïalam Niam.
Ngin dang ïa peit shwa, jop ne pyndem ki Politician ha ki nongïalam Niam ne pyndem ki Nongïalam Niam ha ki Politician halor kane ka kam ïakhalai.
Shillong, Jymmang, 04: Ka Meghalaya ka dei ka jylla ha kaba bun na ki briew ki shong ki sah ha ki thaiñ nongkyndong.
Watla ka kam rep kam riang ka long kaba kongsan bha, ha kine ki phew snem ba ladep, la don ka jingkynriah na kine ki kam rep kam riang sha kiwei pat ki rukom kamai kajih.
Ka jingduna jong ki lad kamai ka la pynlong ïa ki samla ba kin wan wad kam sha Sor.
Haba shim ïa ki jingeh ba ki nongshongshnong ki ïakynduh ha ka jylla, ka Sorkar Jylla ka la sdang ban pyntreikam ïa ki prokram ban ai mynsiem ban seng kam lajong bad ban ai jinghikai ban pyntbit ïa ki sap ki phongBun na ki samla bad ki longkmie kiba thrang ban long ki nong sengkam lajong, ki ïakynduh shibun ki jingeh ha ka jylla, na ka daw ka jinglong ka jaka, ka jingkyndong ka jaka, ka jingduna ki jinghikai bad khamtam ka jingbymdon ka jinglam lynti ban pynhikai.
Ha kine ki snem ba la dep, ka Sorkar Jylla ka la thaw ar tylli ki prokram na ka bynta ki nong sengkam lajong ba ki khot ki “PRIME HUB" ha Shillong bad Tura, ha kaba ki nong sengkam lajong ki lah ban wan ban ïoh jinghikai, ha kaba kin ïoh sam artat ïa ki jingtip bad ki jingstad.
Kine ki ar tylli ki shlem ai jinghikai ne Hub ki don ha ki thaiñ Sor bad ki samla, ki longkmie bad ki nongrep kim lah ban ïoh jingmyntoi na ki namar ki jngai, ne ba heh palat ka jinglut bad kiwei kiwei ki daw ba mih na iing na sem.
Kaei kaba donkam mynta ka kynti ka long ban pynbiang ïa kine ki nongsengkam da ka rynsan ha kaba ki lah ban ïoh jinghikai bad jingïalam haba ki sdang ïa ki kam jong ki.
Ki nong sengkam lajong ki donkam ïa ka jaka ha kaba ki lah ban leit ban ïoh ïa ka jingai mynsiem na ki stad ki jhad bad ki paralok, ban lah ban ïoh ïa ki jingtip, ki tiar trei bad rukom ban trei ter ter.
Ka jingdon jong ki jaka ban ai hikai ha ki jaka nongkyndong kan ïarap ban ïakhun ïa kine ki jingeh.
Ka Sauramandala Foundation, kaba dei ka sengtreimon sngewbha, ka la lah ban weng ïa kine ki jingeh ba ki thaiñ nongkyndong bad ki shnong ba jngai da kaba trei ha ki thaiñ nongkyndong ha Meghalaya naduh u snem 2019.
Da ka jingkyrshan jong ka Salesforce bad ka Smart Village Movement, ka Sauramandala Foundation ka la seng ïa ar tylli ki jaka ai jinghikai kum ka jingpyrshang ba nyngkong.
La plie ïa ki ‘Salesforce Trailblazer Labs’ ha ka shnong Sohrarim bad ha ka shnong Nongwah ha u snem 2021 bad 2022.
Kine ki ar tylli ki Centre ki la pynsdang ïa ki kam bapher bapher kum ka jngshna sabon, ki miej, ki jainkup bad kiwei kiwei ki jingthaw ba la leh hi da ki riew shimet ba la pynwandur nyngkong da ki samla kiba wan sha kine ki lab.
Haba buddien ïa kine ki jingjop jong kine ki ar tylli ki Centre, ka Saurmandala Foundation ryngkat bad ka jingkyrshan ka Sorkar Meghalaya kin treilang bad ka Project DEFY ban thaw sa 20 tylli kum kine ki jaka ai jinghikai ha ki thaiñ nongkyndong ha kylleng ka jylla, kiba la tip ïa ki kum ki Chief Minister’s Youth Centres.
Kine ki Centre ki thmu ban pynïoh ïa ki samla nongkyndong ïa ka jaka ba kin lah ban wad bad tip ïa la ka sap ka phong.
Kawei pa kawei ka Centre kan don lai tylli ki mat, kata, ka jaka ai jinghikai ba ki khot ka Nook, ka Computer Centre bad ka Library.
Ka Nook kan dei ka jaka kaba don ïa ki tiar ban shna jingshna.
Ha kine ki Nook ki samla na ki shnong bamarjan kin ïatrei ïa ki kam ban pynbeit ïa ki jingeh ba ki briew ki ïakynduh ha ki shnong ki thaw jong ki.
Ka Sauramandala Foundation ka kwah ban ïoh ïa ki aplikeshon na ki nongshnong shnong ka Meghalaya ban ïasnohkti ban seng ïa ki Chief Minister’s Youth Centre ha ki District bapher bad ban thaw ïa ka lad ka lynti ban jam shakhmat ban kyntiew ïa ka sap ka phong bad ka jingsengkam lajong ha ka jylla Meghalaya.
Shillong, Jymmang 4 : Na ka 200 klur tyngka kaba la mang ban pyntreikam na ka bynta ki projek bapher bapher ha ka nongbah Shillong ba kan long ka Smart City ka sorkar pdeng ka la pyllait 140 klur tyngka bad na ka sorkar jylla la pyllait 55 klur tyngka, ïathuh u myntri ka tnad pynroi sor u ma Sniawbhalang Dhar.
Kine ki projek bapher bapher ki dei kum ka jingtei ïa ka ïew Laitumkhrah, ka ïew Polo, ka Anjalee Parking lot, Motphran Parking lot, ka jingpynkhuid wah Umkhrah bad ter ter.
“ Ngi la mang ruh 80 klur na ka bynta ban shna ïaki surok kiba hap hapoh ka Municipal.
Ka Meghalaya ka dei kawei na ki jylla kaba biang tam ha kaba pyntreikam ïa ka smart city projek" ong u ma Sniawbha.
