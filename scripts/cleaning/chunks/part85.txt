Ki don haduh 22,26,567 ngut ki nongthep vote ha kaba 10,99,517 ngut ki dei ki shynrang bad 11,27,047 ngut ki dei ki kynthei bad 3 ngut ki third gender ki ban pyndep ia la ki jong ki hok ha ki 3512 tylli ki polling station na ka bynta ban jied ia ki nongialam bathymmai jong ki, ki ban leit mihkhmat ia ki na ki artylli ki constituency sha ka Parliament.
“Ngi la long kiba la pynkhreh na ka bynta ban pynlong ia ka jingiathep vote lashai ka sngi 19 tarik," ong u Chief Electoral Officer (CEO) u Dr BDR Tiwari haba kren sha ki lad pathai khubor hynne ka sngi Palei.
U la pyntip ruh ba ki don baroh 40 kompeni ki bor pahara central armed police force (CAPF) ki ban khmih ban pynthikna na ka bynta ka ilekshon kaba iaid beit iaid ryntih bad kaba suk ba sain.
Na kine 26 ki dei ki CRPF- 6 ki BSF -4 ki SSB bad 4 ki bor pahara RPF.
“Ngi la thikna ba ka jingpynlong ia kane ka ilekshon kan long kaba iaid beit iaid ryntih bad kaba suk ba sain," bynrap u Tiwari.
U la ong ruh ba ki don 14048 ki dkhot ki ban pyniaid ia ka jingiathep vote ha baroh ki 3512 tylli ki polling station ha baroh ki artylli ki parliamentary constituency.
U CEO u la ong ruh ba ki don 31,247 ngut ki nongthep vote kiba nyngkong eh ne ki ‘first time voters’ 11,740 ki briew kiba don jingduna ha ki dkhot met.
Na ki 3512 ki polling station, 3186 ki dei kiba don ha ki thain nongkyndong bad 326 ha ki jaka sor.
U Tiwari u la ong ruh ba ki don 409 tylli ki polling station kiba don jingma na ka jinglah ban mih jingklumar bad 29 tylli ki polling station kiba kham shongsyier, bad ki don 187 tylli ki polling station kiba don ha ki jaka khappud bad ka Assam bad 147 ha ki bynta khappud bad ka ri Bangladesh.
Ha Shillong parliamentary constituency, ka polling station kaba don bun eh ki nongthep vote ka dei ka 17-Nongspung ha 33-Rambrai Jyrngam kata 1274 ki nongthep vote katba ka polling station kaba don duna tam ki nongthep vote ka dei ka 82-Kamsing ha Amlarem bad ka 56-Photeitsim ha Ranikor kiba don tang mar 36 ngut ki nongthep vote.
Ha Tura parliamentary constituency, ka polling station kaba don bun eh ki nongthep vote ka dei ka 12-Chandmary ha North Tura kata 1324 ngut ki nongthep vote bad ka polling station kaba duna tam ki nongthep vote ka dei ka 53-Narigre in Williamnagar kata 85 ngut ki nongthep vote.
Nalor kata u Tiwari u la ong ba ka constituency kaba bun tam ki nongthep vote ka dei ka Mawlai, kata 50954 bad kaba don khyndiat eh ka dei ka Dalu, kata tang 22398.
Ka Cultural Youth Club Mowkaiaw kala jop da 45 run pyrshah iaka Northeast Adventist University Cricket Club haka District Cricket League kaba pyniaid da ka West Jaintia Hills District Cricket Association (WJHDCA) kaba long ha madan Khliehtyrshi haka 17 tarik Iaiong.
Ka Northeast Adventist University Cricket Club kaba la jop iaka toss kala ailad iaka Cultural Youth Club Mowkaiaw ban tied shuwa ha kaba kala lah ban buh iaka thong kaba 184 run naka 32.
5 over.
U Ardakirang Rymbai ula tied 67 run naki 66 bol, katba na ka liang NEAU u Rikku T Sangma ula pynhap 3 wicket naki 7 over.
Haba beh iaka thong ka NEAU kala lah ban tied 138 run naki 32.
5 over bad liem lut baroh ki wicket.
U Sengman M.
Marak ula tied 65 run naki 72 bol, katba na ka liang ka CYC u Regardful Lapasam ula pynhap 4 wicket naki 6.
5 over.
Iaka nam ‘Man of the Match’ la ioh da u Regardful Lapasam jong ka Cultural Youth Club Mowkaiaw.
Ka jingialap jong ki seng sain pyrthei na ka bynta ka ilekshon Lok Sabha ka la kut noh ha ka 17 tarik mynta u bnai ha ka por 4 baje janmiet, ha kaba ki 48 kynta ki ban wan kin long ki kynta jong ka jingjar-jar hashuwa ban leit sha ka jingiathep vote ka ban long ha ka 19 tarik mynta u bnai.
Baroh ki don hynriew ngut ki kyrtong ki ban ia aireng napoh Shillong parliamentary constituency.
Kine ki kynthup ia u MP ba mynta ka party Congress u Bah Vincent H Pala, ka kyrtong ka National Peoples Party (NPP) ka Kong Ampareen Lyngdoh, u kyrtong ka Regional Democratic Alliance (RDA) u Bah Robertjune Kharjahrin, u kyrtong ka Voice of the People Party (VPP) u Dr Ricky AJ Syngkon bad ki  kyrtong shimet kiba kynthup ia u Prof Lakhon Kma bad u Peter Challam.
Na ka liang u Chief Electoral Officer (CEO) u Dr BDR Tiwari u la ong ba ka por jong ka jingjarjar ka la sdang naduh ka por 4 baje jong ka 17 tarik mynta u bnai bad ba ki party sain pyrthei kim lah shuh ban dang pynlong ia ka rally ne kino kino ki jingialap ilekshon lait noh tang kaba leit rung sha ki iingbriew bad iakynduh ia ki briew.
“Ka jingialap bad ka jingiamir jingmut kaba para marwei kan don hynrei la khang pyrshah ban pynlong ia ka jingialap da ki seng sain pyrthei ha kine ki kynta kiba jar jar," ong u Tiwari.
Na ka liang u District Magistrate ka East Khasi Hills u la pynjari da ka kyndon section 144 CrPC kaba la khang pyrshah ia kano kano ka jingialum briew ba beain bad ka jingynlong ia ki jingialang paidbah ne kino kino ki jingleh jingkam ha kine ki 48 kynta kat haduh ka sngi thep vote ha ka 19 tarik mynta u bnai.
Ka hukum ka khang pyrshah ruh ban pyndonkam ia ki tynghung pynsawa khlem da ioh ia ka jingbit kaba biang.
Kumjuh u CEO ula pyntip ba na ka liang ka EC kala ioh pdiang haduh palat 60 tylli ki jingujor ba pynkhein ia ka Model Code of Conduct lyngba ka C-Vigil bad kiwei kiwei, kata da kaba ong ruh ba ki la shimkhia ia kine ki jingujor bad pan ruh ia ka kaiphot bad ki don ruh ki bynta kiba ngi la pynlong ka jingtohkit bad bun ngi shem ba ki khlem pynkhein ia ka MCC.
Ki bor pulit ha ka step 17 tarik mynta u bnai ki la lap ia laitylli ki metiap ba la ingkhong jong ki laingut ki briew kiba dei na Assam napoh kawei ka khlaw ba rben ha ki bynta jong ka East Garo Hills District.
Na ka liang ki pulit ki la suba jur ba ka lah ban dei ka jingjia ia pynhiar kput hapdeng ki kynhun runar tuh kali bad kynhun nongtuh masi.
Ia ki arngut napdeng kine kiba la shah pyniap la tip kyrteng kum u (L) Zahidul Islam bad u (L) Jamor Ali.
Na ka liang u Superintendent of Police (SP) ka EGH u Bah SA Rynjah u la pyntip ba (L) Zahidul Islam la ong ba u dei uba donkti ha ki jingjia shah tuh kali ha Dudhnoi bad Krishnai, bad kawei ka case ka dang sahteng pyrshah ia u hapoh Krishnai PS.
Kumjuh u (L) Jamor Ali la ong ba u dei uba donkti ha ki kam tuh masi ha ki thain kiba hap hapoh Matia PS, Assam.
Ha ka 16 tarik mynta u bnai ki pulit ki la ioh jingtip na kiba haiing hasem jong uwei na kine u lanot, u Jamor Ali 35 snem rta ba ma u ha ryngkat u nongniah kali jong u, u (L) Noor Ahmed bad u (L) Zahidul Islam 25 snem rta ki la mih na la iing ha ka janmiet jong ka 15 tarik mynta u bnai ban wan sha Meghalaya namar ki la don kiba la wer ia ki halor ki katto katne ki kam sha Meghalaya.
Ha ka step jong ka 16 tarik mynta u bnai ha ka por kumba  6:30 kiba haiing hasem ki la ioh pdiang ia ka phone na u (L) Jamor Ali ba ki dang ia bam jingbam step ha kawei ka jaka khlaw ha ki bynta ka Garo Hills.
Hynrei, hadien kane la shem  ba ki mobile phone jong ki, ki la switch off bad kiba haiing hasem kim shym la ioh shuh ban iakren bad ki.
Na ka liang u SP u la ong ba ia ka kali kaba jah rngai la lapdien napoh ka jaka khlaw kaba rben hajan ka shnong kaba pyniasoh ia ka shnong Rogu Alda kaba hap hapoh Rongjeng PS, East Garo Hills.
U la ong ruh ba ki pulit ki la leit sha katei ka jaka ba la jia bad lapdein ia ka kali kaba jah rngai kaba la shah thang hapoh khlaw.
Hadien ba la pynlong ia ka jingwad la lapdien ia ka thliew kaba dang shu tih thymmai bad ia kaba la tap da ka khyndew kaba dang thymmai hajan ka kali.
U SP u la ong ruh ba na ka liang ka kynhun Forensic Team bad Crime Scene Unit na ka tnat pulit ka Jylla ruh ki la wan poi ha kane ka jaka na ka bynta ka jingtohkit.
Hadien ha ka jingiadon lang u Executive Magistrate la khot noh ia kane ka khyndew na kane ka thliew ha kaba la lapdien ia ki laitylli ki metiap kiba la ingkhong.
Hadien na ka liang ki bor Pulit kila register case ia kane ka jingjia hapoh ka Rongjeng PS.
U MDC barim ka Umsning u Bah Donkupar Sumer ha ka 17 tarik Iaiong, u la ujor da ka ejahar pyrshah ia u president ka liang pyrshah Voice of the People Party (VPP) uba dei ruh u MLA ka Nongkrem, u Ardent Miller Basaiawmoit halor ka jingkynnoh donkti ha ka jyrsieh thied jaka ha ka por ba u dang bat kum u Chief Executive Member (CEM) jong ka Khasi Hills Autonomous District Council.
Katkum kane ka ejahar ba la ujor hapoh Lumdiengjri police station, u Bah Sumer u la ong, “U Bah Ardent u la leh ia ka kam tuh, kam thok, soi tuh bad bamklop ia ka pisa jong jong ka Council ha ka por ba u dang bat kum u CEM ha ka kyrteng ka jingthied jaka ia ka Council.
" “Nga ba kum u Executive Member jong ka Council ha katei ka por, kumta nga tip bha halor kine ki jingshisha.
Nga don ruh ia ki sakhi satar ban pynshisha ia kane ka jingujor ka jong nga ia kaba nga la wanrah hakhmat jong phi," ong u bah Sumer lyngba ka ejahar ba l ujor pyrshah ia utei u nongialam ka VPP.
Nalor kata une u nongialam ka NPP u la kynnoh ruh lyngba kane ka ejahar ba u Bah Ardent um shym la ioh bor satia na u Executive Member jong ka Council na ka bynta ban iasoi ia ka sales deed bad kane ka sales deed ka dei ruh kaba khlem registar.
“U (Ardent) u la soi ia ka kot ka bym treikam satia tang ban pynthame ban pyni ba la dep thied ia ka jaka bad ba u la bam klop ia ka pisa kaba kot haduh T.
35,25,039 na ka account jong ka Council," ong ka ejahar.
“Hadien ngi la ioh jingtip ba kane ka kot ka dei tang ka Non Judicial kaba T.
10.
Ia kata ka sale deed kam dei satia kaba la rejistar bad khlem siew ruh ia ka stamp duty.
Kumta ka dei ka kot ka bym treikam hakhmat jong ka ain, bad u la soi khlem ka jingioh bor tang ban ioh bam klop ia ka pisa u paidbah," ong u Bah Sumer ha ka jingujor.
U Bah Sumer u la ong ruh ba ka jingmih na kane ka long ba haduh mynta ka Council kam shym la lah ban kam trai ia kane ka jaka bad kala hap buh ia ka Ophis treikam na ka jaka bala shu ai sngewbha da ki trai jaka.
Nalor kata u bah Sumer u la ong ruh ba kane ka kam soi thok jong u Bah Ardent ia ki kot ki sla ki la nang paw hadien ba ka Council ka la phah ia ka notice ha ka 15 tarik Naitung 2022 na ka bynta ban leh ia ka sorbe, kata ia kaba u trai jaka u Bah Nolipstar Lyngdoh ia kaba u Bah Ardent u la kam ba u la iasoi ia ka sales deed u la ong ba um shym la ioh pura ia ka pisa bad kumta um lah ban aiti ia ka jinglong trai ia ka jaka.
Shuh shuh une u EM barim ka KHADC u la ong ba da ka jingthmu ban bam klop shuh shuh ia ka pisa ka Council, u Bah Ardent u la wengkam ruh ia ki hynniew ngut ki nongtrei halor ka nongrim ba ka Council kam don pisa bad hadien kata u la thungkam pat ia 12 ngut ki briew lajong.
“Kuma la kyrpad ia phi ban shim ia ki sienjam jingpynshitom pyrshah ia u Bah Ardent uba donkti ha kane ka kam shukor un ym ioh iaid laitluid hadien ba u la leh ia kane ka kam thok kam shukor pisa  pyrshah ia ka Council bad ia ki paidbah," ong u Bah Sumer ha ka ejahar.
" Lah ban kdew ba na ka liang u president ka VPP ha ka 15 tarik mynta u bnai ula leit ujor da ka ejahar pyrshah ia u Bah Donkupar Sumer halor ka jingkynnoh bamsap pyrshah ia u na ka rynsan ialap ilekshon ha kaba iadei bad kane ka kam thied jaka jong ka KHADC ha ka thain Mawkyrwat.
Shibynta ban suk ki nongthep vote ha ka leit ka wan, ka Rapido, ka commute app ba pawkhmat ha India, ka la iatehlok bad ka Meghalaya State Election Commission ban pyntreikam ia  ka “Sawaari Zimmedari Ki".
Kane ka campaign ka long ruh ban pynsuk ia ka leit ka wan ki nongthep vote khlem da donkam siew eiei ha ka nongbah Shillong, kata ha ka sngi thep vote ka 19 tarik Iaiong 2024.
Kumta ki nongthep vote kin iohlad ban leit sha ki jaka thep vote da kaba shong da ki Rapido khlem donkam siew eiei.
Kumta hap ban pyndonkam ia u promotional code “VOTENOW" ha ka Rapido app, bad kane kan pynlong ia ki nongthep vote hapoh ka nongbah ban shong ei ia kine ki kali khlem donkam siew ha ka sngi thep vote bad ba baroh kin ioh ia ka hok ban ioh thep vote khlem da khuslai halor ka pisa.
Haba pynpaw halor kane ka sienjam, uwei na ki nongseng ka Rapido, u Pavan Guntupalli,  u la pynpaw ba ka jingshim ia kane ka sienjam ka long shibynta ban pynioh ia ka hok ban leit thep vote khlem jingkhuslai.
U Guntupalli u la ong, “Ka thong jong ngi ka long ban pynioh ia ka lad ia ki nongshong shnong ha nongbah ban leit thep vote khlem jingkhuslai bad ban wanrah ia ka synshar paidbah kaba jop.
".
U Deputy Commissioner (Supply), East Jaintia Hills District, Khliehriat u pynbna paidbah ba la pyllait ia u khaw rashon NFSA na ka bynta u bnai Iaiong 2024 hapoh East Jaintia Hills District, Khliehriat.
Ia u khaw AAY yn sam 35 kilo shi iing shibnai khlem da donkam ban siew pisa eiei, u bhah khaw PHH yn sam 5 kilo shikhlieh shibnai khlem da donkam ban siew pisa eiei.
Katba ia u khaw Non- NFSA pat yn sam 7.
213 kilo shi iing shibnai haka ka dor die lang ka ba long 12.
00/- tyngka shi kilo bad ka dor die khutia pat kam dei ban palat ia ka 14.
00/- tyngka shi kilo.
Lada don kano kano ka jingbymhun halor ka rukom sam ia u khaw da ki nongsam katkum ki jingthew ba la buh, ki paidbah ki lah ban ujor sha u Deputy Commissioner (Supply) ka East Jaintia Hills District lane ki lah ban phone sha u nombor bym donkam ban siew pisa (Toll free No-1697 bad ki lah ruh ban ujor sha u District Grievances Officer ka East Jaintia Hills District.
Na ka bynta ka jingiaid beit ha ka jingpynlong ia ka ilekshon MP Lok Sabha 2024 bad ban pyllait na ka jingdheng kali ha ki thain Polo na ka bynta ki kali ba wan buh ia ki kor EVM hadien ka sngi thep, na ka liang ka ophis u Superintendent of Police ka East Khasi Hills kala pynbeit ia ka rukom iaid kali ka ban sdang naduh ka 5:30 baje janmiet ha ka 19 tarik mynta u bnai.
Katkum kane ka jingpynbeit yn ym shah ban rung kali na Mawroh Tri-Junction sha Golf Tri-Junction bad ki kali ki dei ban iaid shaka thain FCI -Lawmali-Polo.
Ym shah ban rung na lad Tiara Restaurant sha Golf Tri-Junction bad ki kali kidei ban iaid sha Pynthorumkhrah.
Ym shah ban rung na Golf Club sha Polo, ki kali ki dei ban iaid sha Golf Tri-Junction- Mawroh/Shyiap.
Ym shah ban rung na lad Lumjingshai sha CRPF hynrei ki kali ki dei ban iaid sha Lawmali-Polo.
Ym shah ban rung na lad Lumjingshai sha Forest Colony hynrei ki kali ki dei ban iaid sha Lawmali-Polo.
Nalor kata la pynbeit ruh ban ym shah ban rung na 4th Furlong sha Polo Point hynrei ki kali kidei ban iaid sha lad iing u Chief Secretary.
Ym shah ban khun sha kamon na Polo Point iaki kali ba wan na lad Lawmali hynrei ki kali ki dei ban iaid sha lad Green Hills.
La khang ruh ban phai sha ka mon na lad Matri Mandir iaki kali ba wan na lad Green Hills hynrei ki kali ki dei ban iaid sha 4th Furlong.
Nalor kane la kyntu ba ki kali ha heh (Heavy Motor Vehicles) kim dei ban iaid haki thain Polo naduh ka 17 haduh 19 tarik Iaiong 2024.
Ha kajuh ka por la kyntu ia ki paidbah ban kiar ban iaid sha ki thain Polo naduh 5 baje janmiet ha ka 19 tarik Iaiong 2024.
Nalor kata la kyntu ruh ia ki paidbah ban kiar pynieng kali ha ka 18 bad 19 tarik Iaiong 2024 ha ki thain Polo.
U State President ka National People’s Party (NPP) uba dei ruh u Symbud Myntri Rangbah ka Jylla u Bah Prestone Tynsong haba pan jingkyrshan na ka bynta ka kyrtong MP jong ka party Shillong seat ka Kong Ampareen Lyngdoh ha ka jingialap ilekshon ha Smit kaba dei ka ktem jong u nongialam ka Voice of the People Party (VPP) u Bah Ardent Miller Basaiawmoit u la ther tyngeh ia ki kam thok kam shukor jong kane ka party VPP.
Haba aijingkren ha kane ka jingialang u Bah Tynsong u la kyntu ia ki paidbah  ba ki dei ban kyntait shisyndon ia ka VPP namar ka jingpyrshang ban ialam bakla ia ki paidbah lyngba ki kam thok kam shukor ki jong ka.
Une u nongialam ka NPP u la ong ruh ba kane ka dei ka sien kaba nyngkong eh ba u la wan iuhkjat hapoh ka constituency jong u Bah Ardent na ka bynta ka jingialap ilekshon, hynrei u Bah Ardent u la wan sha Pynursla palat ia ka 50 sien kynthih.
“Ka sien kaba khatduh eh ba u (Ardent) u la wan jngoh ia ka Nongshken kaba dei ka MDC constituency jong ka Kong Grace Mary Kharpuri u la kynnoh ba u Bah Prestone bad ka Kong Grace ki donkti ha ki kam bamsap bad ba ka dei ka por ia ki paidbah ba kin jied noh ia ka VPP namar ba ka ieng ha ka nongrim jong ka ‘Clean Politics’ ne ka kam sain pyrthei kaba khuid bad ka synshar khadar kaba khuid.
Hynrei, haba uwei u briew u la kylli ia u Bah Ardent naei un sdang ban pynkhuid ia ka sain pyrthei, hynrei u Bah Ardent um shym la lah satia ban jubor," ong u Bah Tynsong.
U la ong ruh ba u Bah Ardent uba la sdang ia kane ka ‘Clean Politics’ naduh u snem 2013, u dei u juh u briew uba siew ia ki paidbah na ka bynta ban wan sha ka jingialap ilekshon jong ka seng.
“Hato phi tharai kane ka dei ka ‘Clean Politics’? Kumta kam long satia kaba suk," u la bynrap.
Nalor kata u Bah Tynsong u pynkynmaw ruh ia ka jingialap ilekshon jong ka VPP ka iasyriem bad ka jingpyrshang kaba la leh da uwei u nongialap ha u snem 1999 uba la ong ba ka pyrthei kan wai noh ha u snem 2000 bad ki briew kiba ngeit ha u ki la phet sha khlaw bad aiti lut ia lade bad ia ki jingdon jingem bad ka spah ka phew, hynrei hadien 24 snem kitei ki longiing ki la im noh ha ka jingduk ka jingkyrduh.
“Kane ka dei ha kaba kum kata ka por ba la thaw ia kum katei ka party (VPP) ha Meghalaya kaba la pyrshang ban ialam bakla ia u paidbah da kaba ong ba ka jaidbynriew ka la don ha tmier jong ka riat bad kam don shuh ka jingkyrmen.
Kane ka dei ka jingialam bkla bad ka jingthok jingshukor.
“Ngan iathuh ha phi ba ha ka Mang tyngka ha k por jong u Captain Williamson Sangma kum u Myntri Rangbah ka Jylla bad u Bah BB Lyngdoh kum u Myntri ka Tnat Pla Tyngka, ka Mang Tyngka jong ka Jylla ka long tang T.
5000 klur.
Mynta ha u 2024, ngi (Sorkar MDA) ngi la wanrah ia ka Mang Tyngka kaba palat T.
27,000 klur.
Kumta phi tharai ba ka Jylla ka la hiar sha trai, em ka Jylla ka la iaid shakhmat ha ka liang ka roi ka par bad ha baroh ki liang," ong u Bah Tynsong.
“Nga sheptieng ba kum kine ki party ki pyrshang ruh ban ialam bkla ia ki samla da kaba kyntu ia ki ba kin pyniasoh sha kane ka kynhun khnang ba kin ioh ia ki kam sorkar, hynrei Nga la long u MLA mynta la bun phew tylli ki snem, Ngam pat ju pynmih ia kiba kum kine ki jingkular sha ki paidbah," u la ong.
Haba pynpaw ka jinglyngngoh ba ki paidbah ka Nongkrem kim shym la vote ia u MLA barim u Bah Lambor Malngiang ha ka ilekshon Assembly 2023, u Bah Tynsong u la ong, “Ki paidbah ki la khot ia u Bah Ardent da u Boss, hynrei nga ong ba kam long kaba don jingmut lada phim don satia ha ka liang synshar.
“Nalor kata u la ther tyngeh ruh ia u Bah Ardent halor ka jingbym don jingkitkhlieh na ka bynta ban wanrah ia ki kam pynroi hapoh Nongkren constituency.
“Haba u (Ardent) u kanbas u ong sngewbha vote ia nga khnang ba ngan wanrah ia ki kam pynroi, hynrei mynta haba phi la shah jied phi kylla ktien bad ong pynbna ba ka dei ka kamram jong u Bah Prestone, Sniawbhalang Dhar bad Kong Ampareen Lyngdoh ban wanrah ia ka roi ka party ha ka constituency jong phi?" ong u Bah Tynsong.
U Bah Prestone u la ong ruh, “Dang ha kine ki ar bnai ba la dep, ka Kong Ampareen ka la wan jurip ia ka PHC ha Nongkrem, phi (Ardent) ong ym don shuh kum ka Kong Ampareen, hynrei ha ka por ilekshon, maphi bad ki nongkyrshan jong phi phi la kynthoh pyrshah ia ka da kaba pynmih ruh ia ki ktien kiba khot pyrshah ia ka.
" Kumta na ka liang u Bah Prestone u kyntu jur ia ki paidbah ka Nongkrem constituency ba kin vote ia ka NPP namar kan long ka burom kaba khraw na ka bynta ki paidbah ka Ri Lum Khasi Jaintia lada ka Kong Ampareen kan shah jied kum ka MP sha parliament namar kan mihkhmat ban pynsawa ia ka sur jong u paidbah.
U President jong ka Voice of the People Party (VPP) u Bah Ardent Miller Basaiawmoit haka 16 tarik Iaiong, u la kam ba ki paidbah ki la dep lypa ban shim ia ka rai ban vote ia kane ka party naduh shwa ka jingpynlong ia kane ka ilekshon Lok Sabha.
Haba aijingkren ha ka jingialang ialap ilekshon ha Mawkhar kaba hap hapoh North Shillong constituency, u Basaiawmoit u la ong, “Kane ka dei ka sien kaba nyngkong ba ki paidbah ki la dep shim lypa ia ka rai naduh ki ar lai taiew ba ladep shwa jong ka ilekshon ban vote ia ka VPP.
Kane ka dei ka jingjop na ka bynta jong ngi kum ki nongialam namar barabor ki paidbah ki ju shim rai shi sngi shwa ka ilekshon bad hateng ki shim rai tang namar ba ki la shim pisa.
Hynrei, ha kane ka kynti kaba mynta ki jinghikai jong ki nongialam ka VPP ki la iarap ia ki paidbah ba kin shim rai da ka jingsngewthuh ha ka por ilekshon ban ym vote tang na ka bynta ka pisa.
" Haba kren halor ka ‘Clean Politics’ ne ka jingialap ia ka sain pyrthei kaba khuid bad ka jingsynshar kaba khuid, u Bah Ardent u la ong ba u la shim ia ka rai ban iehnoh kum u president jong ka Seng FKJGP bad mih ia aireng ha ka MLA ilekshon ha u snem 2003.
“Nga la leit ban tyrwa kum u kyrtong sha ki paidbah ka Nongkrem ba kin ailad ia nga ba ngan shakri ia ki.
Nga la leit bad iathuh hok beit ha ki ba Ngam lah ban ai pisa ia phi, Ngam lah ban ai kyiad ne ia khawai dawai.
Nga la ong ruh ia ki paidbah ba lada ki vote ia nga wat shityngka ruh ka pisa kaba dei hok ka jong nga ngan nym ai ia ki bad shityngka ruh ka pisa kaba dei na ka bynta jong ki ngan ym shim satia.
Nga ong ia kane namar nga tip ba lada ki paidbah ki vote ia nga kum u MLA, ngan hap ban im katkum u pud, Ngam kwah ban iakhun bad no bad no ruh na ka bynta ban ioh pyntrei ia ki kam kontrak.
Ki paidbah ka Nongkrem ha u 2003 kim lah ban pdiang ia kaba kum kane ka jingialap ‘Clean Politics.
’ “Hadien ka ilekshon, Nga la leit ban shong ban sah sha Nongkrem constituency namar Nga la kular ia ki paidbah ba lada nga jop ne rem ngan ym iehnoh iaphi.
Kumta Nga la sdang ban pynsngewthuh ia ki kumno ban jied MLA.
Kumta ki la jied ia Nga arsien kynthih, kata ha u snem 2008 bad 2013 bad Nga la shah rem noh ha u 2018.
Ngan nym ong ba ka dei ka jingsniewbok.
Haba Nga rung sha ka kam politics ha u 2008, Nga sngewthuh ba tang ka politics kam pat biang satia, bad dei na kata ka daw Nga sngewthuh ba ngi donkam ia ka ‘Clean Politics.
’ Ngi la sdang ia ka jingialap halor ka ‘Clean Politics’ ha u snem 2010.
Kiba bun ki la ong ba kan ym lah ban urlong kane ka ‘Clean Politics.
’ Ki la don ruh ki riew sain pyrthei kiba la aijingmut ia nga ba ha ka politics, lada phim lah ban jop, pyniasoh bad ki.
Hynrei da kaba burom ia ki, Nga la ong em, lada ngam lah ban jop, Ngan iehnoh, Ngan ym lah ban pyniasoh bad ki," ong une u nongialam ka VPP.
Shuh shuh u la kam ruh ba ki paidbah ki la phaikhmat ia kane ka jingialap halor ka ‘Clean Politics’ bad dei na kata ka daw ki la ong em ia ka pisa na ka bynta ban vote khnang ban pynthikna ia ka jingsynshar kaba khuid.
Arngut ki rangbah ki la ujor da ka ejahar pyrshah ia ki nongialam ka Dorbar Shnong Lumlakhiat, West Jaintia Hills namar ka jingdonkti ha kaba iadei bad ka jingtait shnong ia ki laingut ki briew kiba dei ki dkhot jong kajuh ka longkur.
Ia kane ka ejahar u ujor pyrshah da u Bah Thermonki Susngi na ka shnong Nartiang Moodop bad u Bah Diamond Dhar na ka shnong Lumlakhiat sha u Superintendent of Police (SP) ka District.
Ki nongujor ki la kynnoh ba ka Dorbar Shnong Lumlakhiat hapoh ka jingialam jong u Waheh Shnong u Bah Edward Shadap, u khun jong u, u Edmond Laloo bad u Secretary u Tisis Phira ki la ai ia ka jingmynjur ha u bnai Risaw 2023 bad kumjuh ha ka 5 tarik u Iaiong 2024 na ka bynta ban tait shnong ia kitei ki laingut ki dkhot jong ka kur Dhar kiba kynthup ia u Bah Biktor Dhar, Balen Dhar bad ia ka Meloris Dhar.
“Ki la byrthen pyrshah ia ki dkhot longiing jong kitei ki laingut kumjuh ia ki kur Dhar bad ruh ki la khanglad ia ki ba kin bteng ia ki kam rep kam riang hapoh ka shnong.
Kumta ngi kyrpad jur ia phi ban tuklar lem bad ban shim ia ki lad jingpynshitom khnang ban pynthikna ba kin ym mih kino kino ki jingeh lyngba kane ka jingjia," ong ka ejahar.
Ka Khasi Students’ Union (KSU) ha ka 16 tarik Iaiong, ka la dawa ia ka jingtuklar jong u Symbud Myntri Rangbah ka Jylla uba khmih ia ka Tnat Home (Police) u Bah Prestone Tynsong halor ka jingkynnoh pyndonkam bakla jong ki bor pulit ka Laban Police Station bad ka tnat pulit ka Jylla ban kem khlem nongrim ia ki trai ri trai muluk.
Ha ka shithi sha utei u Myntri, u President ka KSU Laban Circle u samla Reuben Najiar u la kynnoh ba ka jingtreikam jong ki heh pulit hapoh Laban bad ka Tnat hi baroh kawei ka long kaba shah liang khamtam ha kaba iadei bad ki trai ri trai muluk kiba dei ki Khasi kiba ju ngat khah khah ha ka jingshah nion bein.
“Ka Seng ka kyntu ia phi ba phim shim ia ki sienjam kiba dei na ka bynta ban wanrah ka jingkylla ha ka Tnat pulit ha ka Jylla namar ka jingpyndonkam bakla jong ki heh pulit ia ka bor.
Ban weng ia kane ka jingeh ka donkam ia ka jingshim khia jong ki bor sorkar, ki kynhun seng bad ki nongshong shnong hi baroh.
Ki bor pulit ki dei ban bat ia ki kyndon jong ka ain, ban iada halor ki hok longbriew manbriew bad ban ai ka jingbishar hok ia baroh ki nongshong shnong," u la ong.
Une u nongialam ka KSU u la maham ruh da kaba ong, “Ka Seng kan ym lah shah ia kiba kum kine ki kam leh donbor pyrshah ia ki nongshong shnong kiba dei ki trai ri trai muluk kumjuh ia ki dkhot jong ka seng, bad lada kin ki kam banbor kin dang iai bteng ka jingialeh markynti bad ka tnat pulit ka long kaba la thikna.
" U Najiar u la ong ba kane ka jingujor jong ka Seng ka la wan long ruh hadien ba ka la mih ka jingiakajia kaba malu mala hapdeng ki ar kynhun ki khynnah shynrang kiba dang ha ka rta hapdeng 16-20 snem kiba dei ki Khasi bad ki bym dei ki Khasi ha ki bynta jong ka Laban area namar ki kam aikylliang pisa bad ki kam.
Kine ki dei ruh kiba ia ithuh ithaw bad iadei paralok hapdeng jong ki.
Hadien kane ka jingiakjia, ia kane ka mat la pynkut noh tang hapdeng jong ki hi bad baroh ki kynhun ki la leitphai noh sha la ki jong ki iing ki sem.
“Hynrei, kaba pynkyndit ka long ba ki heh pulit ka Laban PS ha la ka jong ka sienjam ki la leit sha ka iingsah jong uwei na ki khynnah ki bym dei Khasi bad kyntu ia u ba un wan shapoh police station bad hadien ki la pynbor ia u ba un ujor da ka ejahar pyrshah ia kawei pat ka kynhun ba dei ki Khasi.
Une u khynnah um shym la kwah satia ban ujor namar ki iadei shi paralok, hynrei na ka liang ki pulit ki la pynbor ia u ba ujor.
Hadien ha ka por janmiet, ki pulit ki la khot ia kitei ki khynnah Khasi ban wan shapoh police station, bad hadien ba ki la wan la kem noh ia ki.
Wat hadien ba kiba haiing hasem bad ki dkhot jong ka Seng ki la bteng ban kylli halor ka jingshah kem ka jong ki, hynrei kine ki pulit ki la kyntait ban jubab bad ki la ong pynban ban leit kylli na u  Superintendent of Police ka EKH," ong u president ka Seng.
Shuh shuh une u nongialam ka Seng u la ong ruh ba ka jingkem jong ki pulit ia ki arngut ki khynnah Khasi bad pynngat ha ki kyndon Laban PS Case No.
21 (04) of 2024 hapoh ki Section jingthmu kam pyniap, rahbor lane rahbor ban pyniap bad jingpynmynsaw nalor kiwei pat ki kyndon tang namar katei ka jingiakajia ba malu mala ka dei kaba hap ban pynrem jur da ka Seng.
Shuh shuh u la kynnoh ruh ha kiba bun ki khep ki bor pulit ki la leh ia ki kam thombor pyrshah ia ki nongshong shnong kiba dei ki trai ri trai muluk kaba pyni ia ki kam iashah liang jong ki.
Artylli ki iing ki la shah pynjulor noh ha ka jingpluh ding kaba triem kaba la jia haka 16 tarik Iaiong, ha ka shnong Mawlai Mawiong, Shillong, hynrei ka long kaba phylla shibun namar watla kane ka jingjia ka dei kaba triem hynrei ka Kot Bakhuid ne ka Bible kam shym la ing satia.
Kine ki artylli ki iing kiba la ngat ha kane ka apot ki dei ki jong ka Kong Twintina Nongneng bad ka Kong Risuk Wanshong, bad la ong ba kane ka jingjia ka la jia ha ka por kumba 8 baje mynstep, ong ka khubor pulit.
Na ka liang ki bor pulit ki la pynlong ia ka jingtohkit kaba bniah ban lapdien ia ka daw jong ka jingpluh ding.
Na ka liang ki trai iing ki la suba jur ba kane ka jingpluh ding ka lah ban dei na ka daw jong ka jingthut ha ka bording ilektrik na ka meter box.
La ong ba watla kane ka ding kaba klang ka la bamduh ia ki jingdon jingem baroh, hynrei ka long kaba sngew phylla shibun ba ka kot Bible kam shym la shah ktah satia ha kane ka jingjia.
Ha kaba iadei bad kane ka jingjia na ka liang ki bor pyniaid shnong ki la kyntu jur ia ka sorkar ba kan ai ia ki lad jingiarap na ka bynta kine ki longiing kiba la mad ia kane ka jingjia ba sngewsih.
Na ka bynta ka jingiaid beit iaid ryntih ha ka jingpynlong ia ka ilekshon Lok Sabha 2024, bad khnang ban pynsuk ia ka leit ka wan jong ki kynhun pyniaid ilekshon jong ki party na ki polling station jong ki ha ka 17 bad 18 tarik mynta u bnai, bad na ka bynta ban lait na ka jingdheng kali ha ka 19 tarik mynta u bnai kaba dei ka sngi thep vote na ka bynta ka ilekshon Lok Sabha, na ka liang u Superintendent of Police ka West Jaintia Hills u la pynbeit ha kaba iadei bad ka leit ka wan jong ki kali ha ki bynta jong ka district.
La pynbeit ba ha ka 17 bad ka 18 tarik mynta u bnai naduh ka por 8 baje mynstep shaneng yn ym shah rung kali (No Entry) napoh lad DC sha madan Jrisalein, kumjuh yn ym shah rung kali na lad HK Singh kaba lam sha madan Jrisalein.
Baroh shilynter ka lynti na Jrisalein shapoh DC kan dei ka shilynti ne ‘One Way.
’ Katba ha ka 19 tarik mynta u bnai naduh ka por 3:00 baje janmiet la khang ban rung kali na lad Thomas Jones shapoh DC Office.
Ym shah rung kali na Tpeppale sha Iawmusiang, kumjuh na ka surok Mission Compound sha Iawmusiang /DC Office.
La khang ruh ban rung kali na ki laitylli ki lad ka HK Singh shapoh DC Office kumjuh na Dawki Stand shapoh DC Office.
Baroh ki kali kiba wan na ka liang Riastsiatsim yn pyniaid noh sha Mynthong (Na ka liang District Library).
Baroh ki kali kiba wan na Khimmusniang/Jrisalein yn pyniaid na ka lynti Chutwakhu.
Baroh ki kali kiba wan lyngba ka surok na ka thain New Hill/Shillong yn pyniaid na Kynruh Saphlang bad Thomas Jones.
Katba ha ka 19 tarik mynta u bnai ia baroh ki sawtylli ki jaka pynieng kali ha Iawmusiang yn pynkynriah noh naduh ka por 2 baje nohphai sngi shaneng.
Ka Synjuk Waheh shnong Ri Jaintia (SWSRJ) ka kyntu iaki nongshong shnong kumjuh ki nongialam shnong ka rilum Jaintia kynthup ka East bad West Jaintia ban iatreilang bad ki bor pyniaid District ha kane ka ilekshon MP kaba long haka 19 tarik Iaiong.
U President Synjuk Waheh shnong Ri Jaintia Bah Arminius Lipon, ula ong ka synjuk ka kyntu iaki nongshong shnong bad nongialam shnong ban long ki briew kiba don ka akor burom bad ri syndong iaka jingsynshar haki dong ki shnong khnang ba ka ilekshon shaka dorbar bah jong ka ri kan long kaba iaid beit iaid ryntih bad kaba jop khlem da don ka jingpeit shilliang khmat iano iano.
La kyntu ruh iaki nongshong shnong ban nym thaw ia kino kino ki jingklumar ki lah ban pynwit ia kino kino ki kam kiba wanrah iaka jingsniew dur hapoh jong ka rilum Jaintia.
Ka synjuk kala kyntu ruh iaki waheh shnong ka rilum Jaintia ban kiar na kaba buaid politic hynrei ban long ki nongialam kiba sian haka synshar khadar shnong.
Nalor kata ka synjuk kala kyntu lang ruh ia baroh ban long ki nongshong shnong kiba peitngor khnang ban lait na kano kano ka jingjia khamtam haka sngi thep vote.
La kyntu ruh iaki nongshong shnong ka rilum jaintia kiba shong ba sah sha khappud jong ka jylla Assam ba kin wan thep iaka vote jong ki.
Ka synjuk ka la kyntu jur iaki waheh shnong ban pynbiang iaki jingdonkam kum ka bording, ka um bad kiwei ki jingdonkam na ka bynta ki briew jong ka sorkar kiba wan haki shnong ki thaw ban pyniaid iaka ilekshon.
U President ka Voice of the People Party (VPP) uba dei ruh u MLA ka Nongkrem, u Bah  Ardent Miller Basaiawmoit haka 15 tarik Iaiong, u la ujor da ka ejahar pyrshah ia u nongialam ka NPP uba dei ruh u MDC barim u Bah Don Sumer halor ka jingkynnoh bamsap pyrshah ia u ha ka por ba u dang bat kum u Chief Executive Member (CEM) ka Khasi Hills Autonomous District Council (KHADC).
Ha kane ka ejahar ba la ujor sha u Officer In-charge ka Sadar Police Station, u Bah Ardent u la ong ba u Bah Sumer u la kynnoh ia u halor ka jingpyndonkam bakla ia ka pisa (funds) ha ka por ba u dang bat kum u CEM ka KHADC, kata ka jingkynnoh kaba don ruh ia ka video ka jingkren jong u ia kaba la pyllait lyngba ka news channel ha ka 13 tarik mynta u bnai.
Da kaba ong ba kane ka jingkynnoh bamsap pyrshah ia u ka long ka bym shisha bad ka bym don nongrim, une u nongialam ka VPP u la ong, “Kiba kum kine ki jingkren bad ki jingkynnoh pyrshah bym shisha ha ki rynsan paidbah pyrshah ia nga uba dei ruh u dkhot ka iingdorbar Meghalaya Legislative Assembly ka dei ka jingthmu ban pynjah burom lyngba ki jingkynnoh ki bym shisha bad kiba shu thaw hakhmat u paidbah.
" U la ong ruh ba kine ki jingkynnoh bym shisha ki dei ruh ki kam beain hapoh ki kyndon section 499 bad kiwei pat ki kyndon ain jong ka Indian Penal Code, 1860.
Kumta ha kaba iadei bad kane, ngi kyrpad jur ia phi ban shim ia ki lad jingpynshitom katkum ka ain, bad ba ia ki sakhi halor kine ki jingkynnoh ka shong ha u briew uba la pynmih ia kine ki jingkren, ong u nongialam ka VPP ha ka jingujor ejahar.
U nongialam ka Seng Congress uba dei ruh u MP na Shillong u Bah Vincent H Pala ha ka 15 tarik Iaiong, u la kyntu ia ki nongkyrshan jong ki party riewlum bapher bapher ba kin iatylli lang kawei ban vote ia ka Congress namar dei tang kane ka party kaba lah ban iakhun pyrshah ia ka BJP hapoh Delhi.
“Nga kyntu ia ki nongkyrshan jong ka National People’s Party (NPP), Voice of the People Party (VPP) United Democratic Party (UDP) bad ka Hill State People’s Democratic Party (HSPDP) ba kin iatylli lang kawei ban aijingkyrshan ia ka Congress kaba lah ban iakhun pyrshah ia ka BJP," ong u Bah Pala ha ka jingkren ialap ilekshon ha Jowai, West Jaintia Hills District.
“Ym donkam ban kyrshan ia ka NPP, VPP lane ka RDA namar ha ka jaka ban iakhun pyrshah ia ka BJP, ka kut pynban ha kaba ialeh pyrshah markylliang.
Kumta ngi dei ban iatylli lang kawei bad ngim dei ban ia pharia.
Phi lah ban leh ia kata ha ka ilekshon MLA bad MDC hynrei na ka bynta ka MP phi dei ban vote tang ia ka Congress," u la bynrap.
U la ong ruh ba ka BJP ka la pyndonkam bakla ia ka bor da kaba byrthen ia ki nongialam jong ki party sain pyrthei bapher bapher lyngba ka CBI, ED ba kiwei kiwei bad kynnoh ruh ba ka la ioh ban lum haduh kumba T.
6,000 klur lyngba kane.
“Ki paidbah ki don ia ka bor ban pynrem ia ka BJP lyngba ka jingiatylli bad iatreilang na ka bynta ka Congress," u la ong.
Nalor kata une u MP ka Congress u maham ruh ba ka jingthmu jong ka BJP ban mynjur ia ka Unifrom Civil Code (UCC) kan ktah jur ia ka Jylla Meghalaya kaba ai ia ka jait ka khong sha ki kynthei.
“Ka UCC kan ktah ia ka rukom ai jait ka jong ngi sha ka kynthei.
Kan ktah jur ia ngi namar ngi shim jait na ka kmie," u la ong da kaba bynrap ruh ba ka UCC kan ktah ia ka jinglong tynrai bad ia ka kolshor jong ki trai shnong riewlum ka Jylla.
Da kaba pynpaw ba ka don da ka rukom pyniaid ne system hapoh parliament, u Bah Pala u la ong ba tang 13 sekhon la mang ia uwei pa kawei napdeng ki 543 ngut ki MP hapoh Lok Sabha ba kin kren.
“Kumta ngi la tip bha ia ka system bad kan long ka bym don jingmut ban phah da ki kyrtong na ki party riewlum," ong shuh shuh une u heh Congress.
Haba kyntait ia ki jingkynnoh ba u la shu iohthiah ha kine ki 15 tylli ki snem kum u MP, u Bah Pala u la ong, “Ka jingshisha hi ka long ba Nga dei uwei napdeng ki MP kiba trei shitom napoh ka thain.
Kiba bun na ki MP na ka thain shatei lammihngi (North East) ki la pynpaw ba Nga dei ban jop biang sa shisien pat namar ki tip haduh katno Nga la trei shitom.
Dei namar kane ba ki 39 ngut ki MP ki la jied ia nga kum u Secretary General jong ka North East MPs’ Forum.
" Nalor kata u la ong ruh ba ka thain Rilum Jaintia ka la shah iehnoh bein ha ka sorkar bad ong, “Ka kyrteng jong ngi ka la jah rngai na ka State Anthem.
" Nalor kata u la pynthikna ruh ban iai buddien halor ka jingdawa ban kynthup ia ka Ktien Khasi hapoh ka Khyrnit ba Phra jong ka Riti synshar jong ka Ri India.
Shuh shuh u Bah Pala u pynthikna ruh ba lada ka Congress kan wan ha ka bor kan kyntiew ia ka jingsiew na ka bynta ki nongtrei job card lyngba ka  skhim MGNREGS na ka T.
238 sha ka T.
400 shi sngi bad ka jingmang kaba T.
10 klur ka corpus fund (ka bhah kyrpang) sha baroh ki district khnang ban lah ban weng ia ki jingeh bapher bapher hapoh ki district jong ka jylla.
U President jong ka  Voice of the People Party (VPP) u Bah Ardent Miller Basaiawmoit ha ka 15 tarik Iaiong, u la ong ba ka  National People’s Party (NPP) ka kwah ban pynkhlain ia ka Jaintia Hills Autonomous District Council (JHADC) da kaba pynduh ia ka tulop jong ki nongtrei mynta la buntylli ki bnai.
Haba aijingkren ha ka jingialap ilekshon ha Jowai, West Jaintia Hills District, u Bah Basaiawmoit u la ong ba ka VPP ka dawa na ka bynta ban pynreikam ia ka Article 371 na ka bynta ban aijingiada ia ka Meghalaya na ki aiñ ka Sorkar Pdeng kiba ktah ia ka bha ka miat jong ki jaidbynriew trai shnong riewlum.
U la kyntait ruh ba ka jingpyntreikam ia ka Article 371 kan lam sha ka jingpynduh pyndam ia ki District Council hapoh ka Jylla Meghalaya.
Kumta ruh u la ong ba ki jingkynnoh jong ka party NPP ba ka VPP ka pyrshang ban pynduh pyndam noh ia ki District Council kam long kaba shisha bad kaba ialam bakla.
“Ka jingshisha hi ka long ba ngi kwah ban pynkhlain shuh shuh ia ki District Council," ong une u nongialam ka VPP.
U MP ka Seng Congress u Bah Vincent H Pala ha ka 15 tarik Iaiong, u la kular skhem ba un pynduh noh ia ka Common University Entrance Test (CUET), ia kaba u sngew ka dei kaba la ktah jur ia ki hajar ngut ki samla pule ba kin ioh rung klass ha ki University.
Haba aijingkren ha ka jingialang ialap ilekshon ha Ladthadlaboh, Jowai, West Jaintia Hills District, u Bah Pala u la ong, “Ngi kwah ban pynduh noh ia ka CUET namar ka jingpynrung klas hapoh ki University bapher bapher ka dei ban shong ha ka jingshim rai jong ki University bad ym ha ka sorkar," Une u nongialam ka Congress u la ong ruh ba dei namar ka CUET, kiba bun bah ki samla pule ki la shah khanglad ban ioh rung klas hapoh ki University.
“Kumta ngi sngew bad ban jur ba ka jinglaitluid ban shim rai ha kaba iadei bad ka jingpynrung klas ka dei ban don ha ki University ym sha ka sorkar," u la ong.
Ha kaba iadei bad ka ioh kam ioh jam, u Bah Pala u la ong ba lada ka Congress kan wan ha ka bor, ngin wan ha ryngkat ki polisi treikam ban pynthikna ba ki tulop jong ki samla kiba la nang la stad kam dei ban duna ia ka T.
1 lak shi snem.
Shuh shuh u la kular ruh ba ka Congress kan kyntiew ruh ia ki nongialehkai sport, kata khamtam na ka bynta kito kiba wan na ki longiing kiba duna ha ka ioh ka kot da kaba ai ia ka jingiarap pisa kaba T.
10,000 shi snem.
Ka Shad Suk Mynsiem kaba 113 kaba la sdang naduh ka sngi Saitjain ba la lah ka la kut noh ha ka 15 tarik mynta u bnai hapdeng ka jingiphuh iphieng bad shongkun ha ryngkat ka jingsakhi jong ki hajar ngut ki paidbah na kylleng ka Bri u Hynniewtrep.
La pynkut noh ia kane ka Shad Suk Mynsiem ba lai sngi kynthih ia kaba ju pynlong man la ka snem da ka Seng Khasi Seng Kmie ha Madan Shad ha Weiking, Jaiaw shibynta kum ka dak ban ainguh aidem ia u Blei Trai Kynrad halor ki jingkyrkhu kiba u la theh sei sha u khun bynriew.
Wat hapdeng u slap uba jur, hynrei da ki spah ngut ki nongshad shynrang bad kynthei kata naduh kiba dang rit ki la iashim bynta shithrem ha ka shad ka kmen ha ryngkat ka jingpynsawa ia ka ksing ka dhah bad ka tangmuri ban ainguh ia ki jingkyrkhu jong U Blei Trai Kyrnad.
Haba ai jingkren ha kane ka sngi pynkut ia kane ka Shad Suk Mynsiem na ka liang u Vice president ka Seng Khasi Seng Kmie u Rangbah BS Rumnong u la ong ba ka Shad Suk Mynsiem ka dei ka jingshad ainguh jong ki trai trai ri trai muluk ia U Nongbuh Nongthaw uba la kyrkhuh halor ka rep ka riang, ka koit ka khiah, ka spah ka phew bad na ka bynta ka jingsuk.
Nalor kata u la ong ruh ba ki la don haduh kumba 1,634 ngut ki nongshad kiba la wan ban iashim bynta ha kane ka Shad Suk Mynsiem mynta u snem.
Ia kane ka Shad ka Kmen la wan sakhi lang ruh da u Myntri ka Tnat Toursim u Bah Paul Lyngdoh, ki heh sorkar bad kiwei kiwei ki riew pawkhmat na kylleng ka Bri u Hynniewtrep.
Ka party Congress kan pynlong ia ka Public Meeting ha ka 15 tarik Iaiong 2024, mynta ka sngi ha ki ar jaka ha ka shnong Mihmyntdu bad Ladthadlaboh, West Jaintia Hills District.
Kine ki ar tylli ki jingialang ki long ha Mihmyntdu haka por 5 Pm bad ha Ladthadlaboh haka por 6 Pm.
Ha kane ka meeting yn ia donlang u MP ma VH Pala, kyrtong ka seng Congress.
Nalor u MP yn ia don lang ruh ki MLAs, MDCs bad kiwei kiwei de ki nongialam ba ha khmat jong ka Party, kin pynshai kham bniah ia ka nongrim trei kam jong ka seng Congress ha kane ka election MP Lok Sabha 2024.
Kumta, ka seng ka khot sngewbha ia ki nongshong shnong jong ka Mihmyntdu bad ka sor Jowai baroh kawei ban pyllait por khnang ban wan sha kine ki meeting ba phin iohsngew da ka ki shkor ia ki jingpynshai jong ka party.
Haka juh ka por, ka seng ka kyrpad ruh ia baroh ki paitbah ba don markhap bad ka sor Jowai ban ia wan ryntih lang sha ki tei ki meeting.
Kane ka long katkum ka jingpyllait khubor u General Secretary, West Jaintia Hills District Congress Committee & Secretary Election Campaign.
Ka Office jong u Sub-Divisional Officer (Election), Amlarem Sub-Division, Amlarem kum shi bynta ban leh ia ka Systematic Voter’s Education & Electoral Participation programme, mynta ka sngi ka 12 tarik Iaiong, ka la pyllong ia ka  ‘Vote for Democracy’ Expo 2024, ha Thangbuli Community Hall naduh ka por 10 baje mynstep.
Ha kaba la don ruh ka Craft fair, ka Singing competition, ka General Quiz, ka Karaoke Open to all bad ka live performance na ki District Icon “Chi-iung".
Ia ka ne ka program la pyniaid da u Gameliel L.
C.
Mylliem, Assistant Commissioner, Amlarem Civil Sub-Division, Amlarem bad u la ai ka jingkren pdiang sngewbha ia baroh ki ba ia donlang ha katei ka sngi.
Ia ka short speech shaphang ka Apps (ECI) la ai da ka kong FM War, ASE bad na U Village Icon.
U kongsan ha ka ne ka sngi u dei u Dr.
Abhishek Saini, IAS, Sub-Divisional Officer, Amlarem Civil Sub-Division, Amlarem.
Hadien ka jingkren u kongsan la pyniaid ia ka programme da u Ma RE Laloo, ha ka ba la ia shim bynta da ki nongshong shnong ha ki program bapher bapher kum ka singing competition, general Quiz bad kiwei kiwei.
Ha ka ba la ai prize ia ki nongjop.
Ha ka singing competition la wan nyngkong u Sardis Dkhar, ba ar u Daman Chynman Suting bad ba lai u Garry Ackerman Khonglah.
Ha ka skill Exhibition la wan nyngkong u Teibor Pohsngap na ka shnong Padu, ba ar u Kelvin Suting na ka shnong Moosakhia, bad ba wan ba lai u Bran Lyngdoh na ka shnong Madantyrpait.
Ha ka ba kut jong ka program, ka District Icon “Chi-Iung" ka la pyni ia ka jingialehkai ha ka jingiadei bad ka Ethical Voting.
Ka Seng Samla Nongpoh Proper ha ka 13 tarik mynta u bnai ka la  plie pyrda bad  sdang biang ia ka lympung ialehkai basketball kaba heh ha Ri Bhoi District ia kaba la tip kum ka “4th Open to All Berchem Cup 2024" kaba kit ia ka jingmut “Iawer Lang ban Pyniatylli" ha kaba la sdang ia kane ka lympung da ki jingiakhun hapdeng ki kynhun ialehkai basketball kiba la pyniap mat bad pynshongshit ia ki paidbah nongpeitkai kiba la wan ban sakhi ia ka jingplie pyrda ha ka madan ialehkai basketball ha Sajer, Nongpoh, Ri Bhoi District.
La wan plie ia kane ka  lympung ialehkai da u Additional Deputy Commissioner (ADC), u Bah Raja Brahma kum u kongsan ha ka jingiadonlang u Bah Rayonald Kharkamni, General Secretary ka Nongpoh Town Committee, u samla Anthony Suchiang, General Secretary ka Dorbar Shnong Nongpoh, ki nongialam ka Seng Samla Nongpoh Proper ba kynthup ia u Samla Lumlang Shylla, President, u Samla Ronald Ranee, General Secretary lem bad kiwei kiwei ki riewpawkhmat paidbah ka dong ka thain Nongpoh.
Haba aijingkren u kongsan ula pynpaw ka jingkmen bad ai ka jingiaroh ia ka Seng Samla Nongpoh Proper kaba na kawei ka snem sha kawei pat ka la bteng ban pynim ia kane ka lympung ialehkai basketball ba la ai kyrteng “Berchem Cup" bad kaba kit ia ka jingmut ‘Ban Iawer Lang ban Pyniatylli" kaba long ruh ka rynsan ban ailad ia ki samla ban nang kyntiew ia ka kam ialehkai basketball bad ruh ban iada ia ki samla ban kiar na ki jingsniew bapher bapher khamtam ka jingkynrei jong u drok bad kiwei kiwei ki jaid jingsniew, kata da kaba kitbok ruh ba kum ka kynhun Samla kin nang  lah ban shakri ia ka imlang ka sahlang khamtam ban kyntiew ia ki samla ha ka liang ka sports.
Ha kane ka sngi sdang ia kane ka lympung ialehkai la sakhi ia ki jingiakhun jong ki kynhun bapher bapher kaba kynthup naduh ki kynhun jong ki shynrang bad kynthei kiba la don kumba 15 tylli ki kynhun jong ki shynrang bad 5 tylli jong ki kynthei na kylleng ki jaka kynthup na East Khasi Hills Distrit bad Ri Bhoi District kiba iakhun ban iaknieh ia ka nam lahduh.
Na ka liang ka Seng Samla Nongpoh Proper ka la buh ruh ia ka jingkhalai nusib ne ka Lucky Draw ban kyrshan ia ka jingpyniaid ia kane ka lympung ialehkai basketball ha kaba ia ka Tarik ban pynbna ia ki nongjop kan long ha ka 27 tarik u Iaiong 2024 kaban dei ruh ka sngi pynkut ia ka lympung ialehkai.
Ka District Legal Services Authority, West Jaintia Hills District (under the Aegis of NALSA) ka la pynlong ia ka Campaign halor ka phang “Opening Doors for Education to Children/ Campaign for school Dropout" na ka NALSA (Child Friendly Legal Services to Children and their Protection) Scheme, 2015 bad halor ka hok ki khynnah naka bynta ka Free and Compulsory Education, Act 2009, ha ka 12 tarik Iaiong ha Amlarem, West Jaintia Hills District.
Ia ka ne ka program la pyniaid da ka Kong SL Phyllei, Chief Legal Aid Defense Counsel, West Jaintia Hills District ha kaba kala pynithuh ia ki nongiashim bynta bad plie phang shaphang kane Ka Campaign, ba kane ka program la pynlong khnang ban pynsngewthuh ia ki nong shong shnong khamtam ia ki khynnah skul ki ba la pep skul shiteng por bad ruh ban pynsngewthuh shaphang ki scheme ki jingiarap bapher bapher ba ki khynnah pule ki lah ban ioh.
U Ma LS Khonglah, Advocate ula kren halor ka phang ‘Rights of Children to Free and Compulsory Education Act, 2009’.
Ha ka ba u la pynshai ba kane ka Act 2009 ka batai shai  ia ka jingdonkam jong ka free and compulsory education ka jingnang jingstad ka ba long laitluid bad kajuh naka bynta ki khynnah ki ba don hapdeng ka rta kaba 6 snem haduh 14 snem.
Ka jingthmu jong ka ne ka Act ka long ban pynioh ia ka jingnang jingstad kaba paka naka bynta ki khynnah hapoh ka Ri India khlem da peit ia ka jingdon jingem, ka jinglong shynrang ne khynthei, caste or creed.
Ka jingstad ka long laitluid ia baroh.
La ioh ruh ka jingkren halor ka phang “Poshan Scheme, SSA Scheme etc" na u Resource person u Ma HC Lamin, i/c SDSEO, Amlarem naka Education department, ha kaba u la batai shaphang ka Poshan scheme ba ka sorkar ka ai mynta ha baroh ki school sorkar ban pyntikna ba ki khynnah skul ki ioh ia ki nutrients ki batei.
Ka liang pyrshah Voice of the People Party (VPP) ha ka 13 tarik Iaiong, ka la ujor da ka ejahar pyrshah ia ka jingkynthoh lyngba ka facebook page kaba kyrteng “Ka Sur U Myndie Ia ka Ri Ka Jaidbynriew," ban pynjah burom ia ka party hi baroh kawei.
Ha  ki artylli ki ejahar ba la ujor da u Finance Secretary ka VPP bad u election agent u Bah Danny Langstieh sha u SP ka East Khasi Hills, u Rituraj Ravi la pynpaw ba dang shen kawei ka facebook account kaba ai da ka kyrteng “Ka Sur U Myndie Ia ka Ri Ka Jaidbynriew,"  kala leit ban kynthoh kulmar ha ki social media bad ha ki lad pathai khubor ba pynmih ha ki facebook ban pynjah burom ia ka party VPP da kaba thoh ia ka kyntien ‘Prah’ wat ha ki khubor iap briew kiba mih hapoh ki youtube kumjuh ha kaba iadei bad ka jingdon jong ki riew shim kabu kiba kynthoh wat ia ki nongialam niam da ki kyntien kiba khlem akor da kaba pynbud da ka kyntien ‘Prah.
’ Kumta ruh ha kaba iadei bad kane, na ka liang ka VPP ka kyntu jur ia u SP ba un shim ia ki sienjam kiba donkam namar kane ka jingleh ka pynjah burom ia ka party kaba dang don hapdeng ka jingpynkhreh ban iakhun ia ka Ilekshon MP Lok Sabha ka ban long ha ka 19 tarik mynta u bnai.
Nalor kata ka VPP ka la ujor ruh da ka ejahar pyrshah ia ka @jsyiemliehmaduh413 bad @FahvasFahva-me7yk kiba la kynthoh da ktien khlem akor ia u nongialam niam na ka Balang Catholic da kaba pynmih ruh ia ka kyntien Prah.
Katkum ka ejahar ka VPP kala pyntip ba @jsyiemliehmaduh413 bad @FahvasFahva kila kynthoh da ki kyntien khlem akor ia u nongialam niam na ka Balang Catholic ha kawei ka Video ba mih ha YouTube.
Ka VPP kala dawa na ki bor Pulit ban leh ia kaba donkam namar kane ka pynjah burom ia ka Party bad ban pynshitom ia kiba kynthoh kulmar ha ki kyndon Indian Penal Code, 1860 bad Information Technology Act, 2000.
U National President ka Seng NPP uba dei ruh u Myntri Rangbah ka Jylla ha ka 13 tarik mynta u bnai u la hiar leit ialap ilekshon sha ka shnong Killing kaba hap hapoh Jirang constituency, Ri Bhoi District ha kaba u la kyntu ia ki paidbah kane ka thain ba kin ai ka jingkyrshan kaba pura ia ka kyrtong jong ka party NPP ka Kong Ampareen Lyngdoh ha kane ka Lok Sabha ilekshon na Shillong Parliamentary Constituency ka ban long ha ka 19 tarik mynta u bnai.
Haba kren halor ki party sain pyrthei kiba pyniapait iapra ia ka imlang ka sahlang lyngba ka jingsngew iapher jaidbynriew, u Conrad u la ong ba kane ka ilekshon kaba mynta ka long kaba kongsan bha na ka bynta ban iada ia ka synshar paidbah bad ban iakhun pyrshah ia ki bor kiba pyrshang ban wanrah ia ka jingiapait iapra.
Da kaba kyntu ia ki paidbah ba kin ai ka jingkyrshan kaba pura ia ka kong Ampareen Lyngdoh, une u khliehduh ka NPP u la ong ka long kaba donkam na ka bynta ban jied ia ka MP na ka party synshar bad ka ban don ia ka bynta hapoh Delhi khnang ban lah ban wanrah ia ki kam pynroi hapoh kane ka Jylla.
Shibynta jong kane ka prokram, na ka liang u Conrad Sangma u la pdiang sngewbha ruh ia u Sunmoon Marak lem bad ki nongkyrshan jong u sha ka party.
U Sunmoon Marak u dei uba la ia aireng ha ka ilekshon Assembly kaba la dep na ka party TMC napoh Jirang constituency.
Kawei ka jingjia ba sngewsih ka la wan ban lynshop ha kawei ka longïing kaba la hap ban duh lut ia baroh ki jingdon jingem  na ka daw ka jingshah bamduh ha ka ding kaba shyrkhei kaba la jia ha ka janmiet jong ka sngi Saitjain ba la lah.
Kane ka jingjia ba ba sngewsih ka la jia ha ka Shnong Sohnidan ba hap ha ka Umsning C&RD Block, Ri Bhoi District, kata ha ka longiing jong ka Kong Itailis Khymdeit bad u Bah Tiwen Warjri kiba don 5 ngut ki khun.
La iathuh ba ha ka por ba kane ka jingjia ka la wan jia baroh ki dkhot jong kane ka longiing kim shym la don ha la iing namar ki dang leitkai sha ka ïingkmie.
Katkum ki khubor la ong ba kane ka jingpluh ding ka dei kaba sdang na jaka shet jingshet jong kane ka longiing, kata hadien ba katei ka longkmie ka la dep shet dep tiew bad iehnoh ïa ka ïing ban leit kai sha ka ïingkmie bad dei tad haduh ba ki la wan phai ki la lap ba ka ding ka la bamduh ïa ka ïing ka jong ki.
La ïathuh ruh ha kane ka jingjia, ka ding ka la bamduh haduh 5 quintal u synsar, 5 mon u khaw.
6 song ki tin tata bad kytnhup ruh ki khiew ki siang, ki jaiñ ki nep, ki kot pule ki khun jongki bad kynthup ruh baroh ki kot donkam ba kim iohlad shuh ban sei.
Halor kane ka jingjia na ka liang ka Shnong Sohnidan ka la pynpaw ka jingsngewsih kaba khraw halor kane ka jingjia bad kum ka shnong ruh ka la pyrshang ban thaw lad thaw lynti ban ïarap katkum ki jingkotbor ka jong ki.
U Bah Wander Khymdeit, Rangbah Shnong ka Sohnidan, u la ong ba ki la pyntip mardor ha kaba iadei bad kane ka jingjia   sha ki bor ophis jong ka Umsning C&RD Block bad ruh sha ki bor pulit ban thaw ïa ki lad jingïarap na ka bynta kane ka longiing.
Shuh shuh, na ka liang u Bah Wander Khymdeit  u la buh ruh ka jingkyrpad sha ki bor sorkar bad ki nongmihkhmat ba kin thaw lem ïa ki lad jingïarap  namar kumba ka long mynta kane ka longiing ka la kylla khlem ïing khlem sem bad ki donkam kyrkieh ïa ki lad jingïarap na ka bor sorkar.
U nongaiktien ka National People’s Party (NPP) u Bah Himalaya M Shangpliang ha ka 13 tarik Iaiong, u la dawa ia ka liang pyrshah Voice of the People Party (VPP) ba kan pynbeit ia la ki jong ki nongkyrshan namar ki jingkynthoh kiba ktah lyngba ki rynsan social media.
Haba kren ha ka jingialang ialap ilekshon ha Mawkyrwat, South West Khasi Hills District, u Bah Shangpliang u la ong ba kiba bun na ki nongialam ka VPP ki dei ki Professor hapoh North Eastern Hill University (NEHU) bad ha ki kolej bapher bapher.
Hynrei wat hapdeng kata, kim don satia ia ka discipline hapoh kane ka party.
U la ong ruh, U president ka VPP u la kynnoh ba ki nongialam niam ki la sam kyiad ha ka por ilekshon bad dang hynnin ka sngi ki nongkyrshan ka VPP ki la pyndonkam da ki ktien khlemamor haba kynthoh lyngba ki social media pyrshah ia u nongialam niam ka Balang Katholik.
“Lada phi hikai ia ki nongkyrshan jong phi ba kin pyndonkam da ki ktien kiba khlemakor, Nga tharai phi la ialam bakla ia ki.
Lada phim shym la leh ia kata kumta ruh Nga dawa ba ki nongialam ka VPP ki dei ban pynbeit ia la ki jong ki dkhot bad nongkyrshan lada ka party ka kwah ban shakri ia u paidbah," bynrap u heh ka NPP.
Haba kdew halor ka jingjia ba dang shen ha Umsning, U la ong, “Nga kwah ban kylli ia ki nongialam ka VPP la ki burom ne em ia ki kynthei.
Lada phi burom kumno ki nongkyrshan jong phi ki pynmih da ki ktien khlemakor pyrshah ia ka kyrtong jong ngi ka Kong Ampareen Lyngdoh ha ka jingialang ha Umsning.
Hato kane kadei kata ka jinglong nongialam jong phi?" Nalor kata une u nongaiktien ka NPP u la kynthoh ruh ia ka VPP halor ka jingkular ban kynthup ia ka Meghalaya hapoh ka Article 371 na ka bynta ban pynduh pyndam noh ia ki Autonomous District Council (ADC) kiba ai ka jingiada bad jingithuh, ia ki hok bad na ka bynta ka bha ka miat jong ki jaidbynriew riewlum ka jylla bad ia ki jaka puta ki jong ki.
“Ka NPP ha kawei pat ka liang ka ieng ban pynkhlain shuh shuh ia baroh ki laitylli ki ADC.
Dei ka sorkar NPP kaba la pynioh shibun ki lad jingiarap pisa sha ki ADC ban pynthikna na ka bynta ka jingiaid beit iaid ryntih ha ki jingtreikam ki jong ki," ong u Bah Shangpliang da kaba pynthikna ruh ba lada ki paidbah kin aijingkyrshan ia ka kyrtong ka NPP ka Kong Ampareen Lyngdoh ha kane ka ilekshon Lok Sabha ka ban wan, kumta ruh kan lah ban buddien bad pynthikna ha kaba iadei bad ka jingiakhun ban kynthup ia ka ktien Khasi hapoh ka Khyrnit ba phra jong ka Riti synshar jong ka Ri India.
Haba pynpaw halor ka jingkynthoh ba ka NPP bad ka BJP ki dei ki juh, u bah Shangpliang u la ong, “Ka BJP bad ka NPP ki dei artylli ki party sain pyrthei kiba iapher bad kiba don la ki jong ki nongrim treikam.
Baroh ki party ki dei ki paralok hapoh ka NDA.
Ha Meghalaya ka don ruh ka UDP bad ka HSPDP.
Kam don kano kano ka jingbakla ha ka jingiatreilang.
" Ha kawei pat ka bynta une u nongialam ka NPP u kyntu ruh ia ki nongkyrshan jong ka Congress ba kin ai ka jingkyrshan ia ka NPP ha kane ka Lok Sabha ilekshon ka ban wan.
Ka Mupliang CC kala jop iaka CYC Mowkaiaw da 9 run haka District Cricket League kaba pyniaid daka West Jaintia Hills District Cricket Association (WJHDCA) ha Madan Khliehtyrshi haka 13 tarik Iaiong.
Ka CYC Mowkaiaw kaba la jop iaka toss kala kam trai ban bol bad ka Mupliang haba bat kala buh iaka thong kaba 146 run na ka 23.
5 over.
U Yoohimiootre Patweth ula kamai 37 runs 34 ball bad u Dathrang Pariat 33 runs 33 ball.
U Todan Rymbai ula khur 3 wicket naka 7 overs.
Ka CYC haba beh iaka thong kala kamai 136 run na ka 35 run bad liem 9 wicket.
U Grateful Lyngkhoi ula kamai 24 run 27 ball bad u Pyniarmi Sutnga 20 run 41 ball.
U Defender Dhar jong ka Mupliang ula khur 3 wicket na ka 7 overs kaba la biang pura ia u ban khur iaka nam Man of the Match.
Ka Jaintia Hills Development Society (JHDS) ryngkat ka jingiatreilang ka Khublei Germany, haka 12 tarik Iaiong ki la plie paidbah iaka iingskul bathymmai kaba don 8 kamra ha Tome Memorial Higher Secondary School Mooralong Jowai.
Ia kane ka iing skul la plie da u kongsan Gerhard Albert uba dei u President ka Khublei Germany, haka jingiadonglang u Most Rev.
Ferdinand Dkhar, Bishop ka Jowai Diocese, u Additional Deputy Commissioner ka West Jaintia Hills u Bah F.
B.
Basan, Director Jaintia Hills Development Society Father Manbha Pakem, Secretary/supervisor Education Department, West Jaintia Hills Bah D.
Syngkon, Fr.
Martin Shylla Vicar General Jowai Diocese, ki waheh Shnong, nalor kiwei de ki nongshah khot sngewbha.
U Gerhard Albert haka jingkren kum u kongsan ula iaroh ia ka Jaintia Hills Development Society, ka School Managing Committee, ki nonghikai bad baroh kiba donkti ha ka ban pynieng iaka iingskul.
U la kyntu ruh ia ki kynnnah skul ba kin pyndonkam hok ia kane ka shlem jinghikai na ka bynta ka jingmyntoi bad ka lawei babha jong ki.
U la pynpaw ruh ia ka jingkyrmen ba kane ka skul kan iarap ban ban pynbha shuh shuh ia ka rukom hikai bad jingpule ba kham shalor.
Shwa kane la ioh ka jingkren maitphang na u Director ka JHDS Fr.
Manbha Pakem uba la pynshai halor ki kam bad ki jingtrei kiba ka JHDS ka la leh ban wanrah ia ka roi ka par da ka jingiatreilang kiba bun ki kynhun treimon sngewbha.
U Bishop jong ka Jowai Diocese Most Rev, Ferdinand Dkhar u la kyntu ia ki bor khmih jong ka skul ba kin pynleit jingmut ruh ha ki sap ki talent kiba ki khynnah skul ki don khnang ban wanrah ia ka jingroi jingpar ha baroh ki liang.
La pynphuh pynphieng ia kane ka sngi da ki jingshad bad jingrwai bala iashym bynta da ki khynnah skul jong kane ka skul.
Ka Khasi Students’ Union (KSU) East Jaintia Hills District Unit (EJHDU) kala pynkup burom iaki 6 ngut ki samla ialehkai na East Jaintia Hills District kiba ioh khur takma naka North East Game 2024 kaba dang shuh dep long ha Jylla Nagaland ha u bnai Lber (March) 2024.
Kine ki nongialehkai kiba la shah pynkup burom ki kynthup ia u Repol Dkhar ula ioh khur ar tylli ki takma kawei ka takma ksiar haka 4×400m relay men bad ka takma rnong 4×100m relay, u Eleven Dkhar uba la ioh khur ar tylli ki takma kawei ka takma rnong haka 800m bad ka takma rnong haka 4×4pp mixed relay, u Bhalang Shadap uba la ioh ban khur iaka takma rupa haka Boking (67kg), u Knerlang Phawa u la ioh ban khur iaka takma rnong haka cross country team event, u Phermiki Salahe ula ioh ban khur iaka takma rnong haka compound men team bad ka Rukini RT Dkhar kaba la ioh ban khur iaka takma rnong 4×400m relay women.
Ka KSU lyngba ka sports committee kala pynkup burom ia ki kine samla ialehkai ha ophis treikam jongka haka jingpyniaid u Shwari Ryngkhlem uba dei u chairman ka sports committee bad haka jingiadon lang u assistant organising secretaryKSU-EJHDU u Donbok Mukhim, Hamewanpynhun Ryngkhlem, publicity secretary KSU EJHDU, u Cherity Suja assistant finance secretary KSU EJHDU.
Ka KSU ka dap da ka jingsngewsarong ia ka jingtrei shitom kine ki samla namar ki la wan rah iaka nam ka burom ka District bad iaka iing ka Sem jong ki bad kumjuh ruh iaka jylla Meghalaya.
Ka KSU kala kyntu kynpham ia kine ki samla ba ki nangtrei shitom ha ka jingialehkai ban jop haka jingim ialehkai ymtang haka ri hynrei wat ka shabar ka ri.
Ka kynhun jong ka Sur U Paidbah East Jaintia Hills , haka 11 tarik Iaiong, kala leit ban iarap sngewlem ia kawei na ki longiing ba ngat haka jingpluh iing haka shnong Kuliang, East Jaintia Hills District.
Katei ka kynhun ka la ioh ban synniang daka pisa kumba T.
47,000 (Saw Phew Hynniew Hajar tyngka).
Ha kane ka jingleit iarap katei ka kynhun la iadonlang da ki ar ngut ki Chief Adviser ka kynhun, kata u Bah Kerlang Ksoo, bad u Bah Kynjaimon Amse ha ryngkat ka jingiasynranlang jong u Asst Secretary General u Bah Streamly Nongjop Suchen bad u Samla Phanuel Tongper.
Lah ban pynkynmaw ba haka 30 tarik u bnai ba la dep kawei ka longiing jong u Bah Wanmon Pohshna bad Kong Wanrilang Talang ki la mad iaka jingjia ba sngewsih naka jingbamduh ka ding ia ka iing jong ki.
Ia kane ka jingleit iarap sngewlem katei ka kynhun la sakhi ruh da u Rangbah Shnong ka Shnong Kuliang, u Bah Min Lamare bad u Secretary Shnong u Bah Perwon Nongpluh.
Ka Meghalaya Human Rights Commission (MHRC) haka 12 tarik Iaiong, ka la pan kaiphot na ka Sorkar Jylla ha kaba iadei bad ka jingjia shah pyniap jong uwei u nongtrei bylla bar Jylla kaba la jia ha ka shnong Mawlai Mawroh, Shillong ha ka 10 tarik mynta u bnai.
Na ka liang ka MHRC ka pyntip ba ka la shim suo moto case halor kane ka jingjia bad phah da ka jingthoh sha u Director General of Police (DGP) ka Jylla ban pan ia ka kaiphot hapoh ka 15 sngi halor ki sienjam ba la shim halor kane ka jingjia.
Lah ban kdew ba ha ka 10 tarik mynta u bnai uwei u nongtrei bylla sngi u la khlad noh namar ka jingmynsaw jur hadien ba u la ngat ha ka jingshah thombor ha ki riew runar ki bym lah ban ithuh ha Mawlai Mawroh.
Une u lanot uba la khlad noh na ka jingmynsaw jur hapoh NEIGRIHMS u dei uba la tip kyrteng kum u Arjun Ray 52 snem rta uba shong ba sah ha Nongmensong, Shillong.
Ka Kynhun jong baroh ki jingngeit niam ha ka nongbah Shillong, ka Shillong All Faiths Forum (SAFF) haka 12 tarik Iaiong ka la pynpaw ka jingsngewkhia kaba jur ha kaba iadei bad ka jingjia shah pyniap ba dang shen kaba la jia ha Ichamati, Shella Block kumjuh hapoh ka shnong Mawlai Mawroh, Shillong.
Ka SAFF lyngba u kyrwoh ka buh ka jingkyrpad ia baroh ki nongshong shnong ba kin pynneh ia ka shongsuk shongsain hapdeng baroh ki nongshong shnong kiba shong ba sah hapoh kane ka jylla bad ban kiar na kino kino ki jingpyrshang ban wanrah ia ka jingiashun bad ki jingiaumsnam.
“Katba ngi dang iaid shakhmat ban pynkhreh ia kane ka Lok Sabha ilekshon ka ban wan, to ngin long kiba jai jai bad ban pynneh ia ka shongsuk shongsain.
Ngi kyntu ia ka sorkar Jylla bad ia ki bor ba dei khmih ba kin ai ka jingiada ia ki nongshong shnong bad ban khanglad ia kiba kum kine ki kam iaumsnam ha ka jylla.
To ngin pyniasoh lang ha ki jingduwai khnang ba ngin lah ban im ha ka suk ka sain," ong ka Forum.
“Ka jingsuk ka dei ka dak kaba pyni ba U Blei u don ryngkat bad ngi.
Lada ngi don ia u Blei ha lade bad hapdeng jong ngi lang kumjuh ruh kan don ka jingsuk.
Ka jingsuk ka dei kaba U Blei u kwah ban ai sha ki briew bad ka longbriew manbriew.
Ka long kaba shisha ba ngi don ia ki jingiapher, hynrei kane ka jingiapher hapdeng ka jingsuk.
Kum ki nongialam ka kynhun jingngeit niam, baroh ki dkhot jong ka SAFF ki ieng na ka bynta ka jingsuk bad ka hok," bynrap shuh shuh ka Forum.
Ka Mawlai SC kaba dei ruh ka lahduh jong ka samoi kaba la dep ka la lah ban pynliem noh ia ka Nongthymmai SC da 2-1 ha ka jingialehkai jong ka Shillong Premier League 2023 kaba la long haka 12 tarik Iaiong ha madan SSA Stadium, Polo Shillong.
Ia baroh ki 3 tylli ki kol ha kane ka jingialehkai kaba mar ia biang bor la thep tang ha ka kylla miet ha kaba u Dajiedlang Wanshnong u la ioh ban pynkhih nyngkong ia ka jar ha ka minit kaba 58 na ka bynta ka Mawlai, katba u Rabi Hansda u la ioh ban pyniakhaid na ka bynta ka Nongthymmai lyngba ka kol kaba u la ioh ban thep ha ka minit kaba 80.
Hynrei u Pynbha Suting u la lah ban pynskhem ia ka jingjop na ka bynta ka Mawlai da kaba ioh ban thep ha ka minit kaba 86 bad kaba la pynlong syndon ia ka Mawlai ba kan wan ha ka kyrdan kaba nyngkong ha kane ka lympung ialehkai bad kylla long ka team kaba nyngkong ka ban ioh 10 point bad ka bym pat shah rem hadien ki sawtylli ki jingialehkai, katba ka Nongthymmai ka la neh ha ka kyrdan kaba hynriew bad ioh 3 point.
Ka jingialehkai ka la long kaba itynnad bad kaba mar ia biang bor naduh kaba sdang jong ka jingialehkai kat haduh ban da kut ha kaba ym shym la don satia ki ban ioh ban pynkhih jar ha ka kylla step watla ki la don katto katne ki kabu na ka bynta jong ki artylli ki team.
Hynrei haba wanphai sha ka kylla miet baroh ki arkynhun kila iakhun dohiap, hynrei ha kaba kut ka Mawlai ka la lah ban pynliem noh ia ka Nongthymmai SC da 2-1.
Ka jingiakhun lashai ka 13 tarik sngi Saitjain kan long hapdeng ka Rangdajied United FC pyrshah ia ka Shillong Lajong FC kiba don hapdeng ka jingmar ia ryngkat, kata mar  9 point lyngba ki jingjop kiba mar 3 sien.
Ban pynkhie im biang ia ka tamasa na ka bynta ban kyntiew ia ka kam rep soh strawberry hapoh ka jylla Meghalaya, haka 12 tarik Iaiong, ka tnad Horticulture ha ryngkat bad ka tnad Tourism ka la sdang biang ban pynlong ia ka Strawberry Festival 2024 kaba ar sngi lynter ha ki lai tylli ki District kiba kynthup ia ka Ri Bhoi District, East Khasi Hills bad West Garo Hills.
Ha ka tamasa kaba la sdang ha Ri Bhoi District la pynlong ia kane ka tamasa ha ka shnong Sohliya kaba la tip ruh kum ka Strawberry Village ha kaba u Vijay Kumar D.
(IAS), Commissioner Secretary ka tnad Tourism u la wan ban plie ia kane ka tamasa kum u kongsan ha ka jingiadonlang ruh u Bah O.
Lyngkhoi, Rangbah Shnong ka Sohliya lem bad kiwei kiwei ki heh ophisar.
Ia kane ka tamasa strawberry la pynlong ha ka shnong Sohliya, Ri Bhoi District, ha ka shnong Syntung ha East Khasi Hills bad ha ka shnong Darechikgre jong ka West Garo Hills.
La iatreilang ruh ban kyntiew ia kane ka tamasa, ha ryngkat ka kynhun jong ka Opus Production bad ka Meghalaya Grassroots Music Project, ha kaba ki don shibun ki jingpynbyrngia naduh ka jingiaid kjat, ka jingniah cycle, ki jingialehkai jong ki khyllung khynnah, ka jingiohlad ruh ban leit kheit ia ki soh strawberry na ki farm ha kane ka shnong bad ruh ka jingdon jong ki dukan die jingdie kiba die ia ki soh strawberry, ki wine, ki umsoh bad ka bam bapher bapher.
Haba kren kum u kongsan hadien ka jingwan ban jurip bad ban mad ia ka jingthiang bad jingbang jong u soh strawberry na kawei ka strawberry farm, u Vijay Kumar D u la pynpaw ka jingkmen kaba khraw ban ia don bynta ha kane ka tamasa ban kyntiew ia u soh strawberry bad ban kyntiew ia ka ioh ka kot jong ki nongrep ia u ne u soh hapoh ka jylla Meghalaya bad ha kane ka shnong Sohliya kaba dei ruh ka jingthmu jong ka sorkar jylla ban iai bteng ia kum kane ka tamasa na kawei ka snem sha kawei pat ban kyntiew ia ki nongrep hapoh ka jylla.
U la ong ruh, ba ka jingiatreilang hapdeng ka tnad Horticulture bad ka tnad Tourism kan kyntiew bha ia ki nongrep kiba rep ia shibun ki mar rep kiba lah ban ioh ia ka jingiohnong na ka jingwan ia shimbynta jong ki nongwan jngohkai pyrthei na kylleng ki ri bad ki jylla bapher bapher bad ka jingiatreilang jong kine ki ar tylli ki tnad treikam sorkar kan pynmyntoi shikatdei ia ki paid nongrep jong kane ka jylla.
“Ka jylla Meghalaya ka dei ka jylla kaba la ioh ia ka jingkyrkhu kaba kyrpang namar ka jinglong jingman jong ka suinbneng kaba itynnad, ka jingsbong ka khyndew ban rep ban riang bad ka jingdon jong ki kshaid kiba itynnad ka wanrah shibun ki kabu ia ki nongrep bad kito kiba trei ha ki bynta jong ka tnad Tourism ban kyntiew ia ka ioh ka kot bad ka aikam aijam, kumta na ka liang ka tnad tourism ruh kan iai bteng ban pynlong ia kum kine ki tamasa khnang ba ki nongwan jngohkai pyrthei kin ioh ban mad ia ka jingitynnad bad ka jingbang jong ka bam ka dih, ki soh bapher bapher kiba mih na kane ka jylla", ong u Vijay Kumar.
U Symbud Myntri Rangbah ka Jylla uba khmih ia ka Tnat kam Pohiing, u Bah Prestone Tynsong u la bthah ia u Director General of Police (DGP) ba un pynthikna na ka bynta ban pynneh ia ka shongsuk shongsain ha ka por ka jingpynlong ia ki jingialap election jong ki party sain pyrthei na ka bynta kane ka Lok Sabha election ka ban long ha ka 19 tarik mynta u bnai.
“Ngi la bthah ia u DGP kumjuh ia ki SP bad DC jong baroh ki district ba ki dei ban long kiba peitngor bad shimkhia namar ki kam ialap ilekshon na ka bynta kane ka Lok Sabha ilekshon ka ban long ha ka 19 tarik mynta u bnai bad ban pynthikna na ka bynta ban pynneh ia ka shongsuk shongsain," ong u Bah Tynsong haba kren sha ki lad pathai khubor.
U la ong ruh ba la pynmih ia kane ka jingbthah hadien ki jingjia ki bym sngewtynnad kiba la jia dang shen ha kaba ki riew shim kabu ki la pyrshang ban pynthut ia ki jingialang ialap ilekshon jong kiwei pat ki party sain pyrthei kiba iakhun ha kane ka election Lok Sabha ka ban wan.
“Kumta ruh ngi la pynmih da ka jingbthah kaba tyngeh ia u DGP bad baroh ki bor pyniaid district ba kin shimkhia halor kane ka bynta bad ban khmih bniah halor ka jinglong jingman jong kawei pa kawei ka jingialap election.
Kane ka long ban pynthikna ban lah ban pynlong ia ka ilekshon kaba iaid beit iaid ryntih," ong u Myntri kam pohiing.
“Nga kyrmen skhem ba ki jingialang ialap election kin long hapdeng ka jingiaid beit iaid ryntih bad khlem kino kino ki jingjia," u la bynta shuh shuh.
Ka Khliehtyrshi Cricket Club kala jop da 4 wicket iaka West Jaintia Police haka jingialehkai ‘District Cricket League 2024’ kaba pyniaid da ka West Jaintia Hills District Cricket Association (WJHDCA) kaba long ha madan ka shnong Khliehtyrshi haka 12 tarik Iaiong.
Ka West Jaintia Police Cricket Club kaba la jop iaka toss kala kam trai ban tied nyngkong bad kala buh iaka thong kaba 157 run bad liem baroh 10 wicket.
Ha kane ka jingialehkai u Banshngain Rynthathiang ula synniang sha u sup u thiar kamai run ka West Jaintia Hill Police 35 run na ka 33 bol.
Katba ki nongkawang bol ka Khliehtyrshi, u Timi H Ryngkhlem bad u HD kila khur mar 3 wicket.
Haba beh iaka thong ka Khliehtyrshi CC kala lah ban kamai 157 run naki 23.
4 over bad liem 6 wicket.
U K Dhar ula synniang 38 run naki 40 bol bad u Mewada Shylla ula tied 30 run naki 22 bol.
Na ki nongkawang bol ka West Jaintia Police, u Monwanmi Dkhar ula ioh khur 3 wicket naki 2.
4 over.
Iaka nam ‘Player of the Match’ la ioh da u HD rangialehkai jong ka Khliehtyrshi CC.
Ka ding kaba la klang jur kala bam duh ia kawei ka iing haka shnong Kuliang haka 30 tarik Lber 2024 haduh ban da kylla dpei.
Kane ka iing ka dei jong u ma Wanmon Pohshna bad u don haduh san ngut ki khun kiba dang rit.
U Ma Wanmon ula iathuh ba kane ka jingjia pluh ding kala jia haka por 1:30 nohphaisngi ha ka por bym don mano mano haiing.
Baroh ki jingdon jingem jong ki kila kylla dpei bad u marrep (kwai) ula duh lut, la ong u ma Wanmon.
Ula kyrpad ia ka sorkar bad iaki paidbah ban iarap ia u ban ioh ban tei biang iaka ïing.
Raphael Warjri April 13, 2024 Ka saiñpyrthei ha jylla ka la shitrhem bad bunsien shongshit khlehbieit namar ba la ia khie wahleng lang ki kyrtong bad paidbah ha la ka jylli lajong, haduh ba ym don shuh ka mynsiem iaishah bad ka dohnud ba lah ban kdup shitylli ia la ki paidbynriew.
Katba ka saiñpyrthei shahliang ka dang rasong ha ka synshar khadar, ki paidbyllien kin dang sapra saphret haduh ban da lko hi pom.
Ha kane ka rukom la nang hiardor naduh ki kyrtong haduh ki paidbah nongbud ha manla ki aïom ba dei ban jied ia ki nongmihkhmat sha ka dorbar thawaiñ, lada dei ha Dorbar Thawaiñ Dalariti (District Council), ha Dorbar Thawaiñ Jylla (State Legislative Assembly) lane ha Dorbar Thawaiñ Ri (Parliament).
Ka kawang ktieh, ka shla, ka meng ka hangamei, ka krenbeiñ krenkhoh ia kiwei, ka pynroh pynksan ia lade, ka tap eitmiaw la ki kam byrsieh, ka swar bad thwet jingduna bad jingbakla ia kiwei, ka kyntiap seng khlem nongrim, ka saitkhuid ia lade bad pharep lamler ia kiwei, ka balia shakyllia khlem pasoh bad kiwei kiwei ki jingmlien ba isaitmet ki la nang jyllei khlem pud ban pynthoh bria ia ki liang pyrshah bad sien syntiew ia la ka kynhun lajong.
Lada puson sani kiei kiei ki ba la jer ki long ki nia ki jutang ba naduh ki kyrtong haduh ki paidbah ki la pynieng rasong ha manla ki jylli iatai lada dei ha rynsan lane ha lynti syngkien.
Ñiar eh ki ban khlei ka juban ka ba dei na ka bynta ka bha ka miat jong ka imlang sahlang, lane ban kyntiew ia ka longrynñieng jong ki paradoh parasnam, parakur parakha.
Ka kabu na ka liang jong ka thaiñ Khasi Jaintia ka ba don laiphew hynriew tylli ki bhah nongmihkhmat ka dang iai tyndep ha ka ba shah pharia ha la ki kynhun ki ba ym lah ban ieng rangbah ban ialam ia ka jylla sha ka thong ban kyntiew ia la ka thaiñ lajong.
Ka pahuh pahai ha baroh ki liang kan dang iai shlei sha ki arphewsaw tylli ki bhah nongmihkhmat jong kawei pat ka thaiñ ha jylla.
Tyngkreiñ ki paw shynna byllai ki lad pynroi ki ba la khun ranab shawei bad shah knieh jynthet na ka bhah jong kawei pat ka thaiñ.
Hynrei, naduh ki kyrtong haduh ki paidbah ki dang shoh tyndep ha ka erkylla ka ba pharia ia ka imlang sahlang, ban pun lynti ia kiwei ban shong khet ha ka dulan synshar khadar shilynter taid naduh ba la ioh la ka jylla lajong la palat sanphew snem mynshwa.
Da lei lei ym paw kino kino ki dak ki shin ban tehsong shitylli ki paradoh parasnam khamtam ha rynsan jong ki kyrtong ba iakhun ban mihkhmat paidbah.
Toi, ha kane ka kynti ba dei ban jied kyrtong sha ka Dorbar Thawaiñ Ri, ki kyrtong paradoh parasnam kin ioh la ka bhah katkum ba la mang.
Hynrei ka kynhun ka ba ki mihkhmat ka don la ka iktiar ban khring sha ka liang ka ba yn kham ioh kabu ha kiwei kiwei pat ki liang.
Kumta lada dei na ki seng ba ialam da ki paradoh parasnam ka don ka kabu bad jingkyrmen ban kjit ki jingmyntoi ia la ka thaiñ bad ban kyntiew ia la ki paradoh parasnam.
Lada dei na ka liang ba ialam da kiwei pat kiei kiei kin dang shongsyier ban khring kino kino ki jingmyntoi, ia la ka thaiñ bad ia la ki paradoh parasnam.
Ban kdew beit plak na mationg, la sngew donkam ba kano kano ka kynhun na ka liang Khasi Jaintia ka dei ban kynjoh namjop ha kane ka kynti.
Hynrei ha ba nujor ia kiwei kiwei pat ki liang ki ba long kyllum, man la ki kynhun ki don la ka ioh myntoi bad duh myntoi ba ki paidbah ki sah ha ka umdum bad artatien ban rai shijingmut.
Ki nongialam na ka kynhun ki 36 ki don palat arshah na ka laiphew hynriew ngut, katba ki nongialam na ka kynhun ki 24 ki don tang ar ne lai ngut, kumta kham suk ban bat lakam na ka liang ki 24 namar ba ym don ba shlan ban mushlia.
Lada jia ba eit ka sim ban mih nongialam na ka kynhun 36 te hangta kiwei kiwei ki nongialam ki ba leh mynleh kum ki ba lah ban ialam kin sa iakhun tyngeh ban pynkhyllem ia la ki para dkhot nongialam haduh ban da troiñ, bad ia lade ruh ym lah pat ban ialam.
Khatduh khatwai hap aiti noh ha kita ki ar lai ngut na ka kynhun ki 24 ki ba shu khmih khai ia ka jingbieit jong kita ki ba shu tohhoh kum ki nongialam.
Ki paidbah ha ka thaiñ Khasi Jaintia ki tip shai kdar ba lada mih ban ialam na ka seng UDP ne HSPDP na ka kynhun RDA, Congress, VPP, PDF, KHNAM, kiwei na kiwei pat ki seng na ka thaiñ kin ym ailad ban shongneh wat tang shikhyllipmat ruh.
Bun na ki paidbah bad na ki riewkhmat ha ka imlang sahlang ki kdew ia ka jingshisha don tang na ka seng UDP, VPP bad Congress ki ba don shisha kata ka maiñ nongialam ban long myntri rangbah na ka liang ki ba na Khasi Jaintia Hills, kiwei kiwei te ym pat kotbor.
Ym shym la kdew ia ka seng NPP bad TMC namar la sngewthuh shai ba la don lypa ki khliehduh ban ialam ki ba na ka thaiñ Garo Hills, wat lada ki don ki paradoh parasnam ki ba don ka maiñ nongialam bad ki ba la biang ka rynñieng ban long myntri rangbah.
Katkum ba jurip naphang ha jylli paidbah da ka ba bishar artat katkum ka jingshisha la shem ba ki nongialam kum u Bah Metbah Lyngdoh bad Paul Lyngdoh na ka seng UDP, Bah Ardent Miller Basaiawmoit na ka seng VPP, Kong Ampareen Lyngdoh na ka seng NPP, Bah Vincent H Pala na ka seng Congress, lehse ki long ki ba la biang ka rynñieng bad tbit ban ialam kum u myntri rangbah, lada don ka lad.
Ki paidbah babun balang bad ki riewkhmat kim pat kubur ba lah ban ioh nongialam ba biang na kiwei kiwei pat ki seng kat ka kyrdan myntri rangbah.
Ha ka jingphloit noh jong ki arngut ki kyrtong na ka seng HSPDP ban kyntiap ai jingkyrshan sha ka liang synshar, ka la pynduh lad ia ki nongialam paradoh parasnam ban ioh kabu ban long myntri rangbah.
Nalor kata ka jylli paidbah ba la jurip naphang bad la phrang na ki riewkhmat ka ñiewtang ruh ia katto katne ki rangbah ba la biang ka rynñieng bad tbit ban ialam kum ki myntri rangbah, kynthup lang ki ba jop bad ki ba khlem jop MLA ha kane ka khep.
Kita ki long kum u Bah Charles Pyngrope bad Bah George B Lyngdoh na TMC, ki ba da lei lei kin ym iohlad katba dang ialam u Dr Mukul Sangma; Bah Jemino Mawthoh na ka seng UDP; Bah Himalaya Shangpliang na ka seng NPP ba dang jwat ban iohlad ha ba dang don u Conrad K Sangma bad katto katne ki ba kham shwa na ka seng.
Ka jurip paidbah ba la phrang da ki riewkhmat ha ka imlang sahlang, ym don ban jer iano iano na kiwei pat ki seng bad ka ba kham phylla ka long ba wat ka seng BJP ruh ka la shah kyntait kumjuh.
Wat lada kine ki ba la jer ki long ki ba la shu antad, hynrei lah ruh ban don malu mala ka jingshisha lada lah ban urlong kumba la kdew.
Jar la katta ka jingkylli ka ba hakhmat ha kane ka khyllipmat ka dei ia ki kyrtong MP ki ban mihkhmat sha ka Dorbar Thawaiñ Ri ha Lok Sabha.
Ka jurip paidbah ba la phrang na ka janor ki riewkhmat ka pynshongnia katkum ka jinglong jingman jong ka saiñpyrthei ha jylla ban kubur iano ki ba biang tam ban long ki nongmihkhmat ha Lok Sabha ha nongbah New Delhi.
Katkum ba la pynshongnia na ka ba la phrang ki riewkhmat ka long ba ka Kong Ampareen Lyngdoh jong ka seng NPP ka long ka ba biang, hynrei ka la budnam ba la khah jyrsieh ha ka kyrteng ryngkat bad ki mokotduma ha iingshari ki ba long ki juban ban artatien ki paidbah.
Nalor kata ym lah ban len ba ka hap ban shahshkor ia u nongialam ba hakhlieh duh u Conrad K Sangma.
Lada ka kong Ampareen Lyngdoh ka nud ban pynksan ba kan ym shah bat lakam ha u myntri rangbah, ki riew shemphang ki la ujor ba kum ka myntri sorkar jylla kam shym lah ban kdew ia ka jingshisha ba ka ktien Khasi ka la palat liam bad kham shongnia ban ioh rung ha ka khyrnit ba phra jong ka Riti Synshar ka Ri India, khamtam ba ia lade ruh ka dei ka ba la kynjang ka rynñieng ha ka jingnang jingstad.
Ki don sa kiwei ki bynta ruh ki ba kdew ba ki myntri na thaiñ Khasi Jaintia kim pat kotbor ban iasaid ia la ka jaitbynriew hakhmat u myntri rangbah.
Na ka liang jong u Bah Vincent H Pala, wat lada don katno katno ki jingshah kynnoh ha ki paidbah, hynrei ka nia ba la phrang na janor ki riewkhmat ka pyrto ia ki kam pynroi ki ba la urlong ha ka khep ba u la long MP.
Hynrei u sawar ban bishar sani pat ka long ba kiei kiei ki ba la urlong ha ka por ba long MP u bah Vincent H Pala, dang don byllai ki bynta ba dang sahteng ki ba khlem lah ban khajoh sha ka thong ha ba nujor bad ka aïom ba u la long MP la khatsan snem kynthih.
Kumta ka kdew ba ka jingangnud bad khmihlynti jong ki paidbah ym pat iaryngkat bad ka jingjlan jong ka aiom ba la shah jied bad iohlad ban long nongialam sha Dorbar Thawaiñ Ri.
Nalor kata ka seng Congress ka dang don ki tyllong ba shongneh jong ki paidbah nongbud ha kylleng ka jylla.
Hynrei ka ba khlem ioh ban synshar ha ka sorkar kmie ki long ki diengpyngkiang na ka bynta jong u Bah Vincent H Pala bad ka seng Congress ha kane ka kynti.
Lada jia ryngkhat ba ka BJP kam wan shuh ha ka sorkar ban synshar, u Bah Vincent H Pala u don ka kabu ban ioh long myntri kum ha ki snem ba la leit.
Ka mynsiem shitrhem jong u samla Robert Kharjahrin jong ka seng UDP naduh ka khep ba u long u nongialam jong ka seng ki samla, ka Hynñiewtrep Youth Council ka long ka kabu bakhraw ban khajoh sha ka namjop.
Nalor kata ka kam bad jingtip aiñ ki long ki atiar ki ba kynsai ha ksangkti jong u Bah Robert Kharjahrin ban iasaid ha dorbar bah ha nongbah New Delhi.
Ym pat don kino kino ki kam budnam ki ba khanglad ia u Bah Robert Kharjahrin, hynrei tang khyndiat khynsoit ki don ki ba khohñioh ia ka seng UDP bad HSPDP ki ba long ki seng synrop ha ka kynhun RDA, namar ba ki la snoh bad ka Sorkar jylla ba ialam ka NPP bad shwa ban thaw sorkar la duhlad ban ioh synshar ki seng riewlum na ka daw ba shet kylla ki arngut ki kyrtong HSPDP.
Ha ba shim kyllum u Bah Robert Kharjahrin u long u ba khuid ba suba bad u ba shlur bad shitrhem ban shakri paidbah katkum ki matti ba la shynna lyngba ki ryta.
Ka jingiaineh ha ka nongrim bad ka jingsngew kyrpang jong ka seng VPP ha ka liang ka kam shakri paidbah ki long ki sohmyntoi na ka bynta u kyrtong, Bah Ricky A J Syngkon, ba la prat lynti borbah ruh da u nongialam ba hakhliehduh u Bah Ardent Miller Basiawmoit.
Kum ka seng ki la khajoh ka namjop ba phuh ba phieng ha ba sawngut ki kyrtong ki la kiew kyrdan ban shong dorbar thawaiñ ha jylla kum ki nongialam ba la jied da ki paidbah.
Nalor kata ka jingshitrhem ba iai kyrsoi na baroh ki dkhot ki ba la jied kynsai da ki ba la biang ka rynñieng ryniot ban wanrah ka erkylla ba suhsieng ha ka imlang sahlang.
Hynrei kawei ka diengpyngkiang ka ba jubor ha ka seng VPP bad khamtam ha kine ki nongialam ba hakhmat ha kane ka kynti ka long ba baroh arngut, u Bah Ardent Miller Basaiawmoit bad Bah Ricky A J Syngkon ki long ki rangbah ki ba la pynksan ban aijait sha u shynrang.
Ñiuma, ki long ki ba shlur ba ki khlem riej ban pynpaw ia kata hakhmat ki paidbah byllien ki ba dang ksoh ha la ka riti tynrai ban kheiñkur kheiñkha na ka kmie, ha ka ba dang don ruh na la ka sem lajong ki ba dang artatien ban kylla.
Jar la katta ka erkylla ba la beh paswut tyngeh ha kine ki sngi ka noh sha ka liang jong ka seng VPP na ka daw jong ki nongrim bad ki juban ba ki la khlei hakhmat ki paidbah.
Hynrei ka ba dei ban husiar ka long ba dei ruh ban phikir na ka eriong jong ki paidbhur ki paidkar ki ba shongshit shipor bad pjah slam ne kylla khongpong ynda la poi ha thmit jong ka pali ban jied shisha ia u kyrtong ba ki mon ne shah khring.
Ki kyrtong shimet ba la mih madan ban aireng ha ka jingjied nongmihkhmat sha ka Dorbar Thawaiñ Ri ki long u Prof Lakhon Kma bad u Bah Peter Shallam.
Katkum ka jurip paidbah ba la phrang da ki riewkhmat tang u Prof Lakhon Kma u ba shynna bad ba la iaryngkat kat ki kyrtong ba mihkhmat na ki seng saiñpyrthei.
Kine baroh ki long kumba ki long dei na ki shlem pathai khubor ba ki la pawkhmat, tangba dang duna ki paidbah ki ba ithuh ne kren shaphang u Bah Peter Shallam.
Jar la katta ka shong ha ka jingtrei jarjar jong ki ba ym lah ban batai, hynrei katkum ka juban ki riewkhmat wat u Prof Lakhon Kma ruh la shu khur khyrdong tang na ki katto katne ki thaiñ ba la lah ban leit ialap, namar ha ba tohkit na kiwei kiwei ki jaka ha satlak jong ka jylla, dang byllai ki ba ym pat bna shaphang kine ki rangbah ban tynjuh haduh ban iakhun kum ki kyrtong MP.
Ka jingnang jingstad bad ka jingtip ba pura jong u Prof Lakhon Kma kum u kyrtong ba mih na ka salonsari NEHU, u long ruh u ba lah ban sei ki nia ki ba kynsai hakhmat ka rynsan ki para kyrtong ba iakhun pyrshah.
Hynrei ha kawei pat ka liang don napdeng ki paidbah ki ba la ujor ba ha ki snem shwa kane ka kam ban jied kyrtong, khlem paw eiei ki kam ba u la noh synñiang la ha ka imlang sahlang ne ha ki samla pule.
Kumta kane ka rukom mih kynsan khlem don ka nam ban pyrto ki paidbah ha ka imlang sahlang kan long ka ba jwat ban aireng.
Ha ka ba shim kyllum ia ka sur paidbah ha jylla ha kane ka ba jied kyrtong ban mihkhmat sha ka Dorbar Thawaiñ Ri, manla ki ki nongkyrshan jong ki seng saiñpyrthei ne kyrtong shimet ki la pynksan jubor ia lade da ka ba kdew ruh ia la ki daw ba ki kam ban rah ia ka namjop, hynrei ha ba la phrang nia da ki riewkhmat ba la iaw bad ih ka pyrkhat ka jubab ka long ka ba sngew diaw.
Katkum u sawar ba la thew bad nujor na ki snem ba mynshwa, ym don shuh ki seng saiñpyrthei ki ba iengskhem ha la ki kyntoit shnong ha kylleng ka jylla.
Manla ki seng saiñpyrthei ki la shu khur khyrdong kat na ba shah ki kyntoit shnong namar ba ki paidbah bad nongialam ruh ki la kylla jutang shikhyllipmat, khlem sngewthuh ia ka nongrim ba ki kyrshan iano bad kyntait iano.
Katkum ba la swar thikna, ka don ka jingsuba ba ka tyngka ka long ka tynrai jong ka jingkylla jutang jong ki briew ki ba iuhroit ia la ka nongrim na ka bynta ban myntoi shimet ne shikynhun.
Ka ba phrieh bad saitmet lei lei ka long ba ki ba bun ba lang ki pynpaw hakhmat ka pyrthei kum ki Khristan ba shitrhem bad ki jyrsieh pat ha ka bamsap bampong, khlem suitñiew shuh ia ka imlang sahlang, khlem da kdew ia ka jaitbynriew.
Ia ka mynsiem Khristan bad mynsiem ieit jaitbynriew la btep da ka tyngka pliah bad la sur tngit ka dohnud jingiatiplem.
Naduh ki nongialam haduh ki paidbah ki shlan pylleiñ pylleiñ ban pyrta blei ha manla ka khyllipmat bad shla ia ka khwan ka leh klop da ki katto katne ki ba la suba bamsap, hynrei khlem ka raiñ ka rem ki ia ngop lang ha kata ka jyrsieh jong ka pap.
Ka jingsngew kyrpang tang ia lade ruh ka dei kawei na ki daw ba la pharia ia ka jylli ki nongialam namar paradoh parasnam ki iashun thlong mluh thlong sying ban ia kawang ktieh markynti khlem sngewthuh ba da lade ruh ym lah khie khlieh, kiwei ruh kum juh, hynrei ban iatehsong lang ha kawei ka thup ka long ka ba jwat haduh katta katta.
Kumba kdew u Bah Paul Lyngdoh da ka pharshi ki masi iatur bad ki masi lur, ki shu long tang ki nia myllen ha jylli paidbah.
Ka don ka jingshisha pat ba lada iatehlok ki masi iatur baroh ha ka jaitbynriew, ki masi lur kin kham suk ban trei na ka bynta ban myntoi ki paidbah bad ka imlang sahlang.
Kumta ha ba iatur ki masi lajong na kajuh ka thaiñ, ioh bat lyngkor ei da kiwei ki ban ñiah ia kita ki masi lur kat sha ba ki mon, bad ki luiñ hi ki reng jong baroh ki masi iatur na la ka sem lajong.
Ki nongialam jong ka RDA ba synrop ka seng UDP bad HSPDP bad ki nongialam jong ka seng VPP ki sngewthuh shai kdar ba lada ki iateh lok shitylli, la shong syier lypa ki seng saiñpyrthei ba heh kum ka NPP, Congress bad BJP ban dang saphriang ha ka thaiñ Khasi Jaintia.
Hynrei da lei lei ruh em, ki sang bad kin iakhing dohim sohiap paradoh parasnam ban pun lynti bashngaiñ ia ki kynhun ba na sharud shakiar kum ka NPP, Congress bad BJP ba kin dang iai suhthied haduh ban da shah kyndang kylla ha kawei ka sngi.
Kaei ka ba ki paidbah ki donkam ban sngewthuh ka long ba ka imlang sahlang ka donkam nongialam ki ban ym shah bat lakam ha kiwei.
U State President ka National People’s Party (NPP) uba dei ruh u Symbud Myntri Rangbah ka Jylla, u Bah Prestone Tynsong u la kynnoh ia ka liang pyrshah Voice of the People’s Party (VPP) ba ka la leh kum ka kynhun Taliban ha ki jingialap ilekshon jong ka.
Haba kynthoh tyngeh ia ka VPP halor ka politik jong ka jingpyniashun, u Bah Prestone u la ong, “Nga la sakhi ia ki jingkren ki jong ki.
Ha kaba nyngkong ki la kren ia ka jingburom ia baroh ki jait niam, hynrei ha ka por ialap ilekshon ki jingleh ki jong ki, Nga la iohi ba ki long kum ka kynhun Taliban kaba la kurup ia ka Afghanistan, kaba ngi khot ka Taliban.
" “Ka Taliban mynta ka la synshar ia ka Afghanistan bad mynta kaei kaba la jia ha kane ka ri, phi iohi halor ka jingkhanglad ia ki lad pathai khubor.
Nalor kata wat ia khynnah kynthei ruh ki la shah khanglad ba kin leit skul palat ia ka matrik," la ong u Bah Prestone.
“Ka mat kaba nga sngewkhia jur ka dei halor ka rukom pyrkhat bad ia ka jinglong jong ki nongialam ka VPP, namar ki briew kiba nud ban ong ba kiwei ki dei kiba bakla bad ba tang ma ki, ki dei kiba riewkhuid kane hi ka pynpaw ba ka don ka jingbym biang ha ki.
Kumta ki paidbah ki dei ban bishar bniah halor kane namar ka dei ka kam kaba ktah jur khamtam haba khmih ha kaba iadei bad ka rukom ialap ilekshon ka jong ki," u la ong.
Kane ka jingpynpaw jong u Bah Prestone ka la wan long ruh ar sngi hadien ba ka VPP ka la ioh pdiang da ki artylli ki show cause notice namar ka jingpyrshang ban pynthut ia ki jingialang ialap ilekshon jong ka party National People’s Party (NPP).
Haba kynthoh ia ka jingkren kob jong ka VPP, u Bah Prestone u la ong, “Ki sngew ba dei tang ki Khasi ne ki paid ka Bri u Hynniewtrep kiba lah ban ialam shakhmat ia ka Jylla, hynrei Nga sngew ba kane kam dei ka por ia ki ban kren namar kum ba kdew uwei u riew rangbah ba ka VPP ka dei ka party kaba kut tang ha kawei ka District bad kaba don tang hapoh East Khasi Hills.
Nalor kata u Bah Tynsong u la kob ruh ia ka VPP da kaba ong, “Lada phi sngew ba ka party jong phi ka khlain haduh katta katta, balei ba kim pynieng kyrtong sha Garo Hills.
Kata ka mut ba phi pynleit jingmut tang ha Rilum Khasi Jaintia hynrei phi kren kob ba phin synshar ia ka Meghalaya baroh kawei tang namar ba phi ieit jaidbynriew.
" “Hynrei Nga ong iaphi ba haba ngi kren halor ka jingburom ia baroh ki jait niam, peit ka Meghalaya kam lah satia ban pynmih khajna wat tang 10 percent bad dei na kata ka daw ngi dang hap ban shaniah tylli na ka sorkar pdeng.
Ka long kaba biang lada kino kino ki party kin synshar hapoh ka sorkar pdeng, hynrei ia ki Jylla ka thain shatei lammihngi (North East) lait noh ka Assam kaba la lah ban tam ia ka 20-25 percent ka jingpynmih khajna, ngi kiwei pat ki Jylla ka thain ngi hap ban shaniah tylli ia ka jingpynmih pisa, skhim, ki  lad jingiarap na ka sorkar pdeng.
Kumta sangeh ban kren kob, namar kam don jingmut, kata kumba nga ong ngi la iohi bad ngi la pyrshang ia kaba bha tam ban pynkhlain ia ki lad pynmih pisa hynrei ym don lad ym don lynti satia.
Lada phi kren ia ki kam karkhana, hangno ngi don ia ki karkhana heh lait noh tang ki katto katne ki karkhana dewbilat.
Kane ka dei kawei na ki mat ne ishu kaba ngi iakynduh jingeh," u la ong.
Shuh shuh haba kyrpad ia ki paidbah ba kim dei ban ngop ha kiba kum kine ki party sain pyrthei, une u nongialam ka NPP u la batai lypa ruh ba ka VPP ka dei ka party ka ban sa jah rngai ha kasno kano ka por ha Meghalaya.
U State President ka National People’s Party (NPP) uba dei ruh u Symbud Mynri Rangbah ka Jylla u Bah Prestone Tynsong u la kyntu ia ki paidbah ba kin vote ia kane ka party kaba la pynthikna ban pyllait ia ki jaka kiba hap hapoh ka Sixth Schedule ha Meghalaya na ka jingtreikam jong ka ain Citizenship Amendment Act (CAA).
“Balei ngi kyntu ia ki paidbah ba kin kyrshan ia ki kyrtong ki jong ngi namar ba ngi la lah ban pynthikna ba ki jaka kiba hap hapoh ka Sixth Schedule ha ka Jylla kin lait na ka jingtreikam jong ka CAA," ong u Bah Tynsong haba kren ha ka jingialap ilekshon ha Iawpynsin, Wahiajer, West Jaintia Hills ha ka 11 tarik mynta u bnai.
Nalor kata u kyntu ruh ia ki paidbah ba ki dei ban kyntait ia ki jingkynnoh pyrshah ia ka NPP.
“Ki paidbah kim lah ban kynnoh ia ka NPP ha kaba iadei bad ka roi ka par, hynrei la kumno kumno ki la ioh ban kynnoh ia ngi da kaba ong ba ka BJP bad ka NPP ki dei ki juh," u la ong.
U Tynsong u pynkynmaw ruh ba ha ka por ba wanrah ia ka Citizenship Amendment Bill (CAB) da ka BJP hapoh parliament, baroh ki party sain hima, ki Sengbhalang bad ki paidbah ki ieng pyrshah ia kane.
“Ha u snem 2019, dei u Conrad K Sangma kum u Myntri Rangbah uba la khot pynlong ia ka jingialang jong baroh ki party sain pyrthei na Meghalaya bad kiwei pat ki jylla ka thain North East ha kaba la shim ruh ia ka rai ba u Conrad un buh sngi ban iakynduh ia u Myntri Rangbahduh ka ri bad ia u Myntri kam pohiing ka sorkar pdeng u Amit Shah hapoh Delhi.
Kumta ruh, ngi la iakynduh ia u PM bad u Myntri kam pohiing bad aiti ia ka memorandum pyrshah ia ka CAB," ong u Bah Prestone.
“Hadien ba la wanphai na Delhi, ngi la iakynduh biang ha Meghalaya bad shim ia ka rai ba u CM u dei ban iakynduh biang ia u PM bad ia u Amit Shah, bad ngi la iakynduh ia u Myntri kam pohiing hashwa ban mynjur ia ka CAB hapoh parliament.
Ha kane ka por na ka liang u Myntri ka sorkar pdeng u la pynthikna ha ngi ba yn pyllait ia ka jingtreikam jong ka CAB ha Meghalaya," u la bynrap shuh shuh.
Nalor kata u Bah Tynsong u la pynthikna ruh ba ka MP ka NPP na Tura ka Agatha Sangma ka la aijingkyrshan ia ka CAB halor ka nongrim ba ka sorkar India ka la mynjur ban pyllait ia ka Meghalaya kaba don laitylli ki autonomous district council.
Hynrei, ka long kaba sngew bynniaw ba ki paidbah ki la pynrem ia ka (Agatha) bad ong ba ka BJP ka dei ka NPP bad ka NPP ka dei ka BJP, hynrei Ngan ong ha phi kane kam long kaba shisha, hynrei ngi iatreilang hapoh ka sorkar NDA ha ka sorkar pdeng, ong u bah Tynsong.
Ka Ryntih SC ka la poi biang ha ka kyrdan kaba saw ha ka jingialehkai jong ka Shillong Premier League 2023-24 da kaba pynliem noh ia ka Nangkiew Irat SC da 3-1 ha ka jingialehkai kaba la long ha madan SSA Stadium, Polo haka 11 tarik Iaiong.
Ka Nangkiew Irat lyngba u Banshanlang Nongdhar ka la ioh ban pynkhih jar nyngkong ha ka minit kaba 16′ jong ka kylla step, hynrei ka Ryntih ka la lah ban ialehkai bha haba wanphai ha ka kylla miet bad ioh bad ioh ban pyniakhad lyngba u Banehskhem Khongsdam haka minit kaba 55′.
Hadien na ka liang ki rangialehkai ka Ryntih ki la lah ban banbor pyrshah ia ki rangialehkai ka Nangkiew Irat ha kaba ka la ioh ban thep biang sa shi kol lyngba u Andy Mawthoh haka mint kaba 73′ bad Lalrosanga ha ka minit kaba 83′.
Ka Ryntih mynta ka la ioh ban khur hynniew point hynrei ka la dep ban ialehkai kham buntylli ki jingialehkai, kata haduh san sien haba ia nujor bad kiwei pat ki team.
Mynta ka la ia ryngkat point bad ka Mawlai SC kaba ki la iakhaid da 1-1 ha ka jingiakhun kaba la long ha ka 23 tarik u Lber ba la dep.
Katba ka Nangkiew Irat ka la neh ha ka kyrdan kaba hynniew bad ia ryngkat bad ka Nongthymmai.
Hynrei ka Nangkiew Irat ka la kham ioh kabu hadien ba ka la ioh ia ka jingjop hadien ka jingialehkai kaba la long ha ka 25 tarik u Lber ba la dep.
Ka jingialehkai lashai ka sngi 12 tarik Iaiong kan long hapdeng ka Nongthymmai SC pyrshah ia ka Lahduh barim ka Mawlai SC ha ka por 3 baje janmiet.
Ka Ummulong Cricket Club kala pynliem iaka Moodymmai Cricket Club da 44 run haka jingialehkai ‘District Cricket League 2024’ kaba pyniaid da ka West Jaintia Hills District Cricket Association ha madan Khliehtyrshi Mini Stadium.
Ka Ummulong kaba la jop iaka toss kala jied ban tied nyngkong bad tied bad kala lah ban kamai 214 run naka 35 over bad liem 4 wicket.
Ki nongtied ka Ummulong kiba la ialehkai bha ki dei u Rejoice Gassah ula tied 65 run naki 71 bol, u Heimonlang Lyngdoh ula lah ban tied 44 run naki 18 bol bad u Chongtre Iman Lamare 37 run naki 40 bol.
Katba naka liang ka Moodymmai u Daowan Passah ula pynliem 2 wicket naka 7 over.
Haba poi ka pali jong ka Moodymmai ban beh iaka thong kala liem baroh 10 wicket tang hapoh 29.
4 over bad ka dang lah ban kamai tang 170 run.
U Bamanbha Shangpliang ula lah ban tied 68 run naki 58 bol, Richel Passah 23 run naki 28 bol, Rijest Lytan 23 run naki 30 bol.
U Heimonlang nalor ba ialehkai bha haka por bad tied bad kamai 44 run ula klhyrwit ruh 3 wicket naka 6.
4 over kaba la biang pura ia u ban kur iaka khusnam man of the match.
Kiwei pat ki nongialehkai ka u Ummulong kiba khur wicket ki dei Sumarlang Lamare bad u Sylvester Mylliempdah kiba la iohkhur mar 2 wicket.
Ka West Jaintia District Badminton Association (WJDBA), Jowai kala pyntip ba kan pynlong iaka 17th Inter School Badminton Championships 2024.
Kane ka Inter School Badminton Championships kan sdang naduh 7 tarik Jymmang bad kan kut haka 10 tarik Jymmang ha indoor hall ka Seiñraij Jowai ha Tpep Pale, Jowai.
Ki jingialehkai kin sdang naduh ka por 9.
15 mynstep haduh 5 baje janmiet.
Ki kyrdan ialehkai ki kynthup iaka Under-13, Under-15 bad Under-17 kynthei bad shynrang kumjuh bad ka double’s.
Ki nongiashimbynta kim lah ban ialehkai palat iaki ar tylli ki kyrdan, ong u kyrwoh na ka WJDBA Ka tarik ba khatduh ban pynpoi iaki kyrteng kan long haka 4/5/2024 hapoh ka por 6 baje janmiet.
Ka WJDBA kala khot bad wer iaki school kiba don ha rilum Jaintia ban shimbynta ha kane ka lympung ki khynnah skul.
La kyntu ruh ia baroh ki nongiashimbynta ban pynshisha iaka rta jongki da Aadhaar lane ka Birth Certificate.
Iaki jingtip ba kham bniah phone ha kine ki number 93661-15391/ 94361-15084.
U State President ka National People’s Party (NPP) uba dei ruh u Symbud Myntri Rangbah ka Jylla u Bah Prestone Tynsong u la ong ba ka liang pyrshah Voice of the People Party (VPP) hapoh ka jingialam jong u Bah Ardent Miller Basaiawmoit ka dei ka party kaba khlem kino kino ki mat ne ‘agenda’ bad u pynpaw ruh ka jingsngew synei na ka bynta u MP ka Congress u Bah Vincent H Pala namar u la sahkut hapoh ka longiing kaba pait ba pra.
Haba aijingkren ha ka jingialap ilekshon na ka bynta ka kyrtong MP ka NPP ka Kong Ampareen Lyngdoh ha Iawpynsin Wahiajer, West Jaintia Hills District ha ka 11 tarik Iaiong, u Bah Tynsong u la ong ba kane ka ilekshon MP kaba mynta ka la khihwin bha ha Ri Lum Khasi Jaintia namar jong ka party thymmai ka VPP.
“Ka VPP ba la ialam da u Bah Ardent Basaiawmoit ka la ialap ia ka ilekshon khlem ki mat ne agenda bad kane ka mat kaba ki leit sha u paidbah ka long tang ban kam ba ka dei tang ma ka, ka party kaba hok…hynrei kane ka jingkam ka jong ka kam shym la long kumba ka pynpaw," u la ong.
“Ki la kynnoh ba baroh ki party sain pyrthei ki dei kiba pop.
Ki isih ia u Modi, ki isih ia ka Sonia, ki isih ia u Bah Prestone bad ki isih ruh ia u Conrad Sangma namar ha ka jingsngew ka jong ki ka party kaba hok ka dei tang ka Prah.
Hynrei, kaba sngewsih ka long ba tang 10 na ka 100 ngut ki briew kiba ngeit bad mynjur ia kane ka jingkam ka jong ki," ong u Bah Prestone.
U Tynsong u la ther ruh ia ka VPP halor ka jingkynthoh ia ki nongialam niam da kaba ong ki donkti ha kaba sam kyiad ha ka por ilekshon bad ong, “Nga kwah ban kylli na ki nongialam niam kaei ka jingsngew ka jong ki ha kaba ki ieng halor kane?" “Nga kwah ban kyntu ia ki paidbah ba lada phi sngew ba kaei kaei kaba ka VPP ka ong ka dei kaba bakla, phi don ia ka lad ban pynshisha ia kane ha ka 19 tarik mynta u bnai, bad kata ka long da kaba thep ia ka vote sha ka NPP," u la bynrap.
Nalor kata u la ong ruh ba ka long kaba sngewsih ba ki mat jong ka VPP ki la ktah jur ia ki samla bad kynthei tang namar ka kyntien ieid jaidbynriew.
“Ki la kam ba u Prah ula lah ruh ban wanrah biang ia u Kiang Nangbah bad u Tirot Sing, hynrei haba ngi pyrshang ban khmih bniah ngi shem ba ki (nongialam VPP) kim iahap khyndiat ruh bad u Kiang Nangbah ne bad u Tirot Sing jong ka jaidbynriew," ong u Tynsong da kaba bynta, “Kane ka long namar ba lada ki ieid ia ka jaidbynriew, hato ka dei ban kren kynthoh kumtei ia ki kynthei briew? Hato ka long kaba dei ban ther ther ia ki kynthei? Ngan hap ban iehnoh ha phi ba phin ia jubab ia kine baroh.
" Haba phai sha ka party Congress, u Tynsong u la ong ba ma u ha ryngkat u Sniawbhalang Dhar lem bad kiwei pat ki la rai ban mih noh na ka Congress ha ka por ba ka dang khlain bha hapoh Meghalaya, kata namar ka dei ka longiing kaba pait ba pra.
“Ka dei ka longiing kaba pait ba pra.
U kurim bad ka kurim ki iashoh iadat, kumjuh ruh ki shipara ki ialeh markynti hapdeng jong ki.
Ka dang iai don ka jingiapait iapra kaba jur hapoh ka Congress ha Delhi.
U Rahul Gandhi u iaid la ka jong ka lynti bad u president Kharge ha la ka jong ka lynti," u la ong.
Da kaba pynpaw ba u Bah Pala u dei u briew uba bha, une u nongialam ka NPP watla katta u la ong, “Hynrei ka long kaba sngewsih ba u dang sahkut noh ha ka longiing kaba pait ba pra.
" U la ong ba ka NPP ka iatylli lang kawei.
“Ngi la jied ia ka Kong Ampareen kum ka kyrtong jong ngi kum ka longiing.
Ka la ioh ia ka jingkyrshan na ka longiing jong ka ym kumba long kiwei pat ki party kiba tang iwei arngut kiba shim ia ki rai halor kiba kum kine ki bynta," u la ong.
Nalor kata u Tynsong u la ong, “Ngi ruh ngi dei ka party kaba buh shwa ia U Blei hakhmat bad ngim shym la wan hangne ban pynbiej ia ki paidbah hynrei ban kyrpad ia ki ba kin ai ka jingkyrshan bad ban ailad ia ka seng NPP.
" Katkum ka jingpynpaw ka jong u, ka jingjop ia ka Shillong seat kan nangpynkhlain shuh shuh ia ka NPP.
U Myntri Rangbah ka Jylla u Conrad K Sangma ha ka 11 tarik mynta u bnai u la ong ba ki bor pulit ki la shim ia ki sienjam ban pynlong ka jingthwet ia ki runar kiba donkti ha kaba iadei bad ka jingjia kam thombor kaba la lam sha ka jingiap jong uwei u nongtrei bylla sngi ha ka thain Mawlai Mawroh kaba la jia ha ka sngi Balang ba la lah.
Haba kren sha ki lad pathai khubor u Conrad u la pynrem jur ia kane ka kam thombor bad ong ba ka jingtohkit halor kane ka jingjia ka la iaid shakhmat ban ioh kem ia ki runar kiba donkti bad ban pynshitom ia ki katkum ka ain.
U CM u la pynpaw ruh ba u la ioh ban iakren bad kiba haiing hasem jong une u lanot lyngba ka phone ban pynpaw ka jingsngewlem ha kaba iadei bad kane ka jingjia bad pynthikna ruh ha ki ba na ka liang ka sorkar kan shimkhia halor kane ka jingjia bad ban kem ia ki briew kiba donkti.
Ha kajuh ka por u CM u pyntip ruh ba u la khot ia u Chief Secretary bad u Director General of Police (DGP) sha ka jingialang bad bthah ba kin peit pyrman ha kaba iadei bad ka jinglong jingman ha ka nongbah Shillong bad ha kiwei kiwei pat ki jaka.
Khnang ban pynthikna ban khmih bniah halor ka jinglong jingman, na ka liang u CM u la pyntip ba na ka liang ka sorkar kan pynbiang ia ki bor pahara, bad lada donkam kan dang pan shuh shuh ki bor pahara.
Lah ban kdew ba utei u nongtrei bylla sngi uba dei u bar Jylla uba shong ba sah ha Nongmensong u la shah thombor kat haduh ba u la duh ei ia la ka jong ka jingim ha ki runar ki bym lah satia ban ithuh ha ka thain Mawlai Mawroh, Shillong.
Katkum ka jingiathuh da u SP ka East Khasi Hills u Rituraj Ravi la ong ba kane ka jingjia shah thombor ka la jia ha ka sngi Balang ba la lah ha ka por kumba 11:15 mynstep.
U la ong ruh ba ia une u lanot ba la shah bom iap la tip kyrteng kum u Arjun Ray 52 snem rta uba la khlad noh namar ka jingmynsaw jur hapoh NEIGRIHMS.
Na ki daw bym lah ban kiar, ka fete skul jong ka Demthring Presbyterian Secondary School, ka ba la thmu ban pynlong haka 10 bad 11 tarik Iaiong (April) 2024 la pynkynriah sngi bad ia ka tarik yn sa pynbna ha ki khyndiat sngi ban wan.
U secretary u la ong ba iaka tarik thymmai jong ka fete bad jingpynkhalai iaka Lucky Draw yn sa pyntip hadien khyndiat sngi bad ula panmap na baroh ki paidbah bad kiba dei ban iashimbynta ha kane ka fete ban iaishah bad ka fete committee.
Ka Seng Bharatiya Janata Party (BJP) Meghalaya ka la pynrem jur ha kaba iadei bad ka jingjia shah pyniap jong uwei u nongbylla bar jylla bad ka jingshah pynmynsaw jong ki arngut kiwei ha ka jingjia shah thombor kaba la jia ha ka step jong ka 10 tarik mynta u bnai ha ka thain Mawlai Mawroh bad dawa ban kem mardor ia ki runar kiba donkti.
Na ka liang u President ka BJP ka Jylla u Rikman G Momin u la ong, “Dei ban pynrem jur ia kane ka kam khawpud jong ki runar da baroh ki kynhun ha ka imlang ka sahlang.
Kiba kum kine ki kam pyntriem ki pynjah burom ia ka Jylla kaba don hapdeng ka suk ka sain bad kaba wanrah ka jingshong syier ia baroh ki nongshong shnong ka jylla Meghalaya hi baroh kawei, kata la ki dei na kino kino ki kynhun jaidbynriew.
" U la ong ruh ba ki kam pyntriem ki la sdang ban khie rasong ha ka Jylla naduh kine ki khyndiat por ba la dep, bad  ki khubor kiba pynkyndit ki la mih na ki bynta bapher bapher ka Jylla kaba la pynlong ruh ia ki nongshong shnong ka Jylla kiba ieit ia ka jingsuk ba kin ym lah shuh ban shah.
“Nga kyntu jur ia ka sorkar Jylla ba kan shim mardor ia ki sienjam bad kem mardor bad ban pynshitom ia kine ki runar kiba donkti ha kane ka kam pyntriem," u la bynrap.
Une u president ka BJP u la pynsangeh ruh ha kaba iadei bad ka jingthmu ban leit jurip shapoh Garo Hills bad wanphai pat sha Shillong khnang ba da lade hi un ioh ia ka lad ban pynpaw ka jingsngewlem sha kiba haiing hasem jong une u lanot bad ban pynpaw ka jingiadon ryngkat lang bad kito kiba la ngat ha ka jingmynsaw ha katei ka jingjia.
Ka Kong Macdalyn S.
Mawlong kaba dei ka MDC ka Seng NPP na Umsning Constituency ka la lait thaw na ka jingmynsaw hadien ba ki runar ki bym lah ban ithuh haka 10 tarik Iaiong, ki la wan ban ther maw ia ka iingsah jong ka ha ka shnong Mawlein Mawkhan (Sohkyndur), Ri Bhoi District.
Katkum ka khubor la iathuh ba kane ka jingjia shah thombor ka la jia ha ka por kumba 6 shiteng janmiet katba ka Kong Magdalene ka dang iakren phone ha phyllaw iing ban pynkhreh na ka bynta ban  leit sha ka jingialap ilekshon na ka bynta ka kyrtong jong ka party National People’s Party (NPP), ka Dr Ampareen Lyngdoh.
Halor kane ka jingjia, marmar ki bor pulit ka Ri Bhoi District lem bad ki pulit ka Umiam Police Station ki la hiar sha kane ka jaka na ka bynta ban pynlong ia ka jingtohkit kaba bniah khnang ban lap ia ka jingshisha bad ruh ban thwet ia ki briew kiba donkti ha kane ka kam pyntriem.
Na ka liang ki nongkitkam ka party NPP, Umsning Constituency ki la pynrem jur ia kane ka jingjia bad ki la kyrpad jur ruh ia ki bor jong ka ain ba kin pynlong ia ka jingtohkit kaba bniah halor kane ka jingshah ther maw ka iingsah jong ka MDC.
Kane ka jingjia ka la wan long ruh tang arsngi hadien ka jingmih jong ka huri hura ha ka jingialang ialap elekshon jong ka Seng NPP ha Umsning na ka jingleit pynthut jong ki suba nongkyrshan jong ka Seng VPP.
Ka iingbishar ka High Court of Meghalaya Bar Association ha ka 10 tarik mynta u bnai ka la pynrem jur ha kaba iadei bad ka jingshah byrngem jong ki arngut ki nongiasaid ain kiba la ioh pdiang ia ka shithi byrngem ba la thep ryngkat bad artylli ki kuli na ki briew ki bym lah ban tip satia ki dei kiei.
U President ka Association u S Chakrawarty u la ong ba ha ka jingialang kaba la shong kyrkieh hynne ka sngi Balang la iakren sani bha halor kane ka jingjia bad pynpaw ruh ka jingsngewkhia kaba jur ha kaba iadei bad kane ka jingshah byrngem jong kine ki arngut ha ki runar kiba la maham ban leh tyngeh pyrshah ia ki lada ki dang iai bteng ban mihkhmat ia ki katto katne ki briew ne clients bad iashim bynta ha ka mukotduma kaba iadon bynta lang da kine ki briew ne clients.
Na ka liang ki dkhot ka Association da kawei ka sur ki la pynpaw ba kane ka jingleh ka bym iahap ka dei ka jingpyrshang ban tuklar halor ka kam jong kine ki nongiasiad ain bad ong ruh ba kam dei satia tang ka jingmushlia ia ka hok ba la pynkupbor ha ki da ka riti synshar hynrei ka dei ruh ka jingthombor ia ka tynrai jong ka imlang sahlang kaba lah shai.
Kumta ruh da kawei ka sur ka Association ka la rai ban pynrem jur halor kane ka jingshah byrthen jong kine ki arngut ki nongiasaid ain ha ryngkat ka jingpynthikna ba ka Association kan ia don ryngkat lang barabor ha syndah jong ki ha kaba kum kane ka por.
Ka Phramer Cricket Club kala pynliem da 1 wicket iaka Cultural Youth Club Mookaiaw haka District Cricket League 2024 kaba pynaiaid da ka West Jaintia Hills District Cricket Association ha madan Khliehtyrshi Mini Stadium haka 10 tarik Iaiong.
Iaka jingkynting pisa (Toss) la jop daka Cultural Youth Club Mookaiaw bad ka la jied ban tied nyngkong bad ka la lah ban kamai 134 run naka 31.
1 over bad liem lut baroh ki wicket.
Na kaliang ki nongtied ka Mowkaiaw, u Ardakirang Rymbai ula kamai 62 run naki 86 bad u Grateful Lyngkhoi 22 run naki 27 bol.
Katba na ka liang ka Phramer u Iaineh Suchiang ula khur 4 wicket naki 7 over bad u Ebormi Laloo ula pynhap 4 Wicket naki 5.
1Over.
Ka Phramer haba beh iaka thong kaba la buh ka CYC Mowkaiaw pyndep hapoh 28 over bad liem 9 wicket.
U Deimiki Rabon ula kamai 48 run naki 36 bol bad u Pyrkhat Sari ula kamai 23 run naki 25 bol.
U Spaining Pyrhut ula khur bun eh ki wicket na ka Mowkiaw ha kaba ula pynliem 6 wicket na ki 7 over.
Iaka nam ‘Man of the Match’ la ioh da u Iaineh Suchiang jong ka Phramer Cricket Club.
Ka Tnat pyniaid ilekshon ka Jylla ha ka 10 tarik mynta u bnai ka la ai da ka show cause notice ban pan jingpynshai na ka party liang pyrshah Voice of the People Party (VPP) ha kaba iadei bad ka jingkynnoh leit pynthut ki nongkyrshan ki jong kane ka party ia ka jingialang ialap ilekshon jong ka seng National People Party (NPP).
Ha kane ka notice ba la phah sha u president ka VPP u Bah Ardent M Basaiawmoit, u Returning Officer (RO) ka Shillong Parliamentary constituency u la pan ka jingpynshai ha kaba iadei bad katei ka jingkynnoh ha lane shwa jong ka 12 tarik mynta u bnai.
U RO u pyntip  ba ki la ioh pdiang ia ka jingujor ha ka janmiet jong ka 9 tarik mynta u bnai bad ha ka 8 tarik Iaiong ha ka por ba la pynlong ia ka jingialang ialap ilekshon da ka seng NPP ha Jaiaw, East Khasi Hills, ki nongkyrshan ka VPP ki la sdang ban pynthut ia kane ka jingialang.
La ong ba ki nongkyrshan ka VPP ki la pynmih ia ki sur jingpyrta kaba la pynthut ia ka jingialang bad ha kaba la hap ban shu pynwai noh khlem pat dei ka por.
Hadien ba la pyntreikam ia ka Model Code of Conduct  naduh ka 16 tarik u Lber ba la dep ka la kdew shai katkum ki kyndon ba ki party sain pyrthei bad ki kyrtong ki dei ban pynthikna ba ki nongkyrshan jong ki kim dei ban pynmih ia kino kino ki kynrum kynram ne ban pynthut ia ki jingialang ne ki rally ba la khot pynlong da kiwei pat ki party sain hima.
Nalor kata ki nongtrei ne ki nongiarap jong kiwei ki party sain pyrthei kim dei ban pynthut ha ki jingialang paidbah jong kiwei pat ki party da kaba buh jingkylli ne sam ia ki kot lyngkdop na ka bynta ki party jong ki.
Nalor kata la khang pyrshah ruh ban pynlong ia ka jingiaid procession da kawei ka seng sain pyrthei ha ki jaka ba long jingialang jong kiwei pat ki seng.
Ym dei ban weng ia ki poster bala tah da kiwei ki seng sain pyrthei da ki nongtrei jong kawei pat ka seng.
Kumta u RO ula ong “Kumta, haba ailad ia phi ban ioh ia ka jingbishar, la bthah ia phi ban jubab ia ka show cause ha lane hashuwa ka 12 tarik Iaiong ba balei ba ym dei ban leh eiei pyrshah ia phi (Ardent M Basaiawmoit) hapoh ki kyndon jong ka Model Code of Conduct".
Ha kawei pat ka notice u RO u la ong ba ki la ioh pdiang ia ka jingujor pyrshah ia ka VPP halor ka jingpyndonkam ia ki rynsan social media na ka bynta ban shna ia ki khubor bym shisha pyrshah ia ka kyrtong jong ka seng NPP lyngba ka youtube video (ba la pyllait ha ka 03.
04.
2024).
Ha kaba iadei bad kane la pan ka jingpynshai na u president ka VPP ha lane shwa ka 11 tarik mynta u bnai.
Uwei u nongtrei bylla sngi uba dei u bar jylla u la khlad noh katba arngut kiwei pat kiba ia don lang bad u ki la ngat ha ka jingmynsaw na ka jingshah thombor ha ki runar ki bym lah satia ban ithuh haka 10 tarik Iaiong, ha ki bynta jong ka shnong Mawlai Mawroh, Shillong.
Na ka liang u Superintendent of Police ka East Khasi Hills, u Rituraj Ravi u la ong ba katto katne ngut ki riew runar ki bym lah ban ithuh ki la thombor ia ki laingut ki nongtrei bylla hapoh kawei ka jaka pyntrei iing ha Mawlai Mawroh.
U la ong ba ha kane ka jingjia kaba la jia ha ka por kumba 11.
15 mynstep, uwei napdeng kine ki laingut kiba la ngat ha ka jingmynsaw ia uba la tip kyrteng kum u Arjun Ray 52 snem u la khlad noh hapoh NEIGRIHMS.
Ha kaba iadei bad kane la rejistar case bad ka jingtohkit ka la iaid shakhmat ban lapdien bad ioh kem ia  ki runar kiba donkti ha kane ka kam pyntriem, u la ong.
Arngut ki nongbud jong kawei ka trok 12 shaka kaba kit dohkha kaba don ia u nombor AP16TS9689 kila iap hadien ba kane ka trok ka la kylla khongpong ha ka thain Mawblei, hajan Hyundai Showroom katba u nongniah u la lait thaw da ka said.
Katkum ki khubor la ong ba kane ka jingjia kala jia hynne ka sngi Balang ha ka por kumba 5 baje mynstep na ka daw jong ka jingphiel jong ka brake kaba la pynlong ia u nongniah ba un ym lah shuh ban tehlakam bad kaba la pynlong ia kane ka trok ba kan kylla khongpong noh ha katei ka jaka.
La iathuh ba kane ka jingkhlad noh jong kitei ki arngut ki nongbud ka dei namar ka jingshah ban ha kane ka trok katba ki dang pyrshang ban kynthih noh shabar jong ka kali, hynrei u nongniah u la lait thaw salit na ka jingiap ha kaba la pynkit noh ia u shapoh Civil Hospital, Shillong.
Na ka liang ka kynhun Special Rescue Team ki la wan poi mardor ha kane ka jaka ban iarap ban sei ia kine ki metiap jong kine ki arngut bad ia mynta hi ym pat ioh jingtip la kine ki briew bad u nong niah ki dei kiba wan na kano ka jaka.
Ka West Jaintia District Sports Association (WJDSA) kala pynbna ba kala plie iaka iew iadie iathied plyer jong ka kylla kaba nyngkong (1st Window Inter Club Tranfer’) naka bynta ka aiom ialehkai jong u snem 2024 ha baroh ki Division ne kyrdan ialehkai.
Ka WJDSA kala kyntu ruh ia baroh ki klob ne kynhun kiba ialehkai haka Third Division kaba la tip kum ka 4th Adelbert Laloo Memorial Trophy ban sngewbha ban siew noh iaka bai rung (Entry Fee) kaba T.
2000 kawei ka klob.
La pyntip ruh ba ka bai register ia uwei u rangialehkai ka long 30 tyngka bad kawei pa kawei ka kynhun ki nongialehkai kim dei ban palat 25 ngut.
Ka tarik ban pynpoi iaka bar rung ne ka entry bad bai register player ka long ha lane shuwa ka 30 tarik Jymmang (May) 2024 hapoh ka por 2.
00 baje nohphai sngi ha u Hony.
General Secretary Bah Lammat-oo Laloo.
Ka Synjuk ka kyrpad ruh iaki Sports Secretary, Waheh Shnong kumjuh ki Secretary Shnong ban kitkhia ban pynsngew haki Dorbar Shnong kiba don ha kine ki kyrdan kumba la kdew haneng.
Ngi na ka liang ka ïing ka sem jong I (L) Kong Ai Paslein lok jong u Bah Eli War bad iba dei I khun jong I (L) Shri Chaimon Passah bad (L) Mrs Meriam Paslein na ka shnong Ummulong, Ngi ai khublei bad ngi da sngewnguh eh ïa phi baroh kiba haïing hasem, ki kur ki jait, ki kha ki man, ki marjan marpa, ki paralok parajor, ki parabangeit na ka Balang Presbyterian Ummulong kumjuh ki para Khristan na kiwei ki kynhun Balang, ka Dorbar Shnong Ummulong kiba la wan pynshngain bad pyntngen ia ngi haka jingkhlad noh iba ieid bathoin jong ngi.
Kum ka iing ka sem ngim don eiei ban siew kylliang hynrei tang ka jingsngewnguh, tang ka jingduwai ba U Blei badonbor Uba long ka jingsuk bad ka jingpyntngen Un don ryngkat lem bad ngi bad Un nangiai kyrkhu ïa phi baroh.
Na ki khun- Etis Pasleiñ, Elis, Wanpynkmenlang, Minot bad ki Pyrsa kurim & ki ksiew.
Ka Efty United XI Mynso kala jop da 8 Wicket iaka West Jaintia Police Cricket Club haka lympung ‘District Cricket League 2024’ kaba pyniaid da ka West Jaintia Hills District Cricket Association (WJHDCA) kaba long ha Khliehtyrshi haka 9 tarik Iaiong.
Ka West Jaintia Police Cricket Club kaba jop iaka toss kala tied shuwa bad buh iaka thong 123 run.
U Markini Lathong ula synniang khambun run kata 24 naki 25 bol, katba naka liang ka Efty United u Sanvert Kurkalang ula khur 3 wicket naki 7 over bad u Eleazer.
C.
Dkhar ula pynhap 3 wicket naki 6.
3 over.
Haba poi ka pali jong ka Efty United XI ban beh iaka thong kala lah ha kaban pyndep tang 11.
5 over liem 2 wicket.
U Sanvert Kurkalang ula kamai 56 run naki 21 bol bad u Levester Phawa ula tied 20 run naki 17 bol.
U Riboklang Hynniewta ula pynhap 2 wicket naki 7 Over.
U Sanvert Kurkalang jong ka Efty United XI Mynso ula ioh khur iaka nam ‘Man of the Match’.
U Chief Electoral Officer (CEO) ka Meghalaya ha ka 9 tarik mynta u bnai u la pynlong da ka jingiakop ‘Juggle the Football’ ha sor Jowai khnang ban pyniadon bynta ia ki samla shibynta jong ka prokram jingpynshai sha ki paidbah nongthep vote.
Ia kane ka ‘Juggle the Football’ competition la pynlong hapoh Chutwakhu Club, kaba dei ka socio-cultural and sports club ha Jowai  kaba la kynjoh 100 snem.
U Dr.
B.
D.
R.
Tiwari uba dei u Chief Electoral Officer (CEO) ka Meghalaya u la ong namar ba ki samla ki dei kiba ieit ia ka jingialehkai football, kumta ruh la shim ia ka rai ban pyniadon bynta bad ki na ka bynta ki jingpynshai sha ki paidbah nongthep vote lyngba ka jingialehkai football.
“Ka dei ka sienjam kaba khraw shibun ban pyniadon bynta bad ki samla jong ka sor Jowai," ong u Bah Risly Passah, Chairman (Sports) jong ka Chutwakhu Sports Club.
U Bah Passah u la ai khublei ruh ia u CEO ka Jylla halor ka jingjied ia ka Chutwakhu Club na ka bynta ban pynlong ia kane ka ‘Juggle the Football.
’ Ha kane ka sngi la ia don lang ruh ki nongialam ba la rim jong ka Chutwakhu Sports Club.
Baroh ki la don haduh khyndai tylli ki club napoh Jowai kiba la wan iashim bynta ha kane ka jingiakop ha kaba ki nong jop ki la ioh pdiang ia ki ‘Golden Boots’ bad kiwei pat ki jingai sngewbha, kata kynthup ia ki branded football ia kiba la shna kyrpang ban kyntiew bad pynshai sha ki nongthep vote na ka bynta kane ka Lok Sabha Ilekshon ka ban long ha ka 19 tarik mynta u bnai ha kane ka Jylla.
Ia kawei pat ka jingialehkai ‘Juggle the Football’ la pynlong da u CEO Meghalaya ha ka sngi Nyngkong ba la lah ha Smit ha ryngkat ka jingiatreilang bad ka Smit Football Club lem bad ka Seng Samla Shnong.
Ia kiba kum kine ki jingialehkai yn pynlong ruh hapoh ki district ha Garo Hills.
Ka National People’s Party (NPP) ha ka 9 tarik Iaiong, ka la kynthoh tyngeh ia ka Seng liang pyrshah Voice of the People Party (VPP) halor ka jingpynphriang ia ka kam politik jong ka jingiashun briew hapoh ka thain Ri Lum Khasi bad Jaintia, kata namar kam shym la lah ban pynkohnguh ia ki paidbah lyngba ki jingkular ba thylli jong ka.
Kane ka la wan long ruh shi sngi hadien ba ki nongpynthuh kiba pyrta ha u Prah, ki la leit ban pynthut ia ka jingialang ialap ilekshon jong ka seng NPP kaba la long ha Umsning, Ri Bhoi district, ha Mairang, Eastern West Khasi Hills, ha Jaiaw bad ha Rynjah ha ka nongbah Shillong.
U nongaiktien ka NPP u Bah Himalaya M Shangpliang lyngba une u kyrwoh ba la pyllait haka 9 tarik Iaiong u la ong, “Ngi pynrem jur ia ka jingleh jong ki nongkyrshan ka VPP ban pynthut ia ki jingialap ilekshon bad halor ka jingpynmih ia ki ktien khlem akor pyrshah ia ka kyrtong jong ngi.
" U la ong ruh ba na ka liang ka party ka la dawa na ka Election Commission of India (ECI) ba kan tuklar mardor pyrshah ia ki nongialam ka VPP namar ka jingpynthut ia ki jingialap ilekshon jong ka NPP.
“Kane ka pyni shai ba ka VPP ka la klumat jingmut namar ka jingduna ka jingkyrshan jong ki paidbah.
Ka VPP kam shym la lah ban pynkohnguh i ki paidbah lyngba ki jingkular ba thylli jong ka.
Kumta, ka la shim da ki sienjam ban thaw jingklumar, ban pynthut ia ki jingialang ialap ilekshon jong ka NPP," ong u Bah Shangpliang.
“Ka jingjia hynnin ka sngi ka pynpaw shai ba ka VPP ka sngewthuh ba ki jingkynnoh ki jong ki kim shym la treikam pyrshah ia ka NPP, bad dei na kata ka daw ki la pyrshang ban shu pyni bor pyrshah ia ngi.
U nongialam ka NPP na Mawryngkneng u Bah Pyniaid Sing Syiem u la kren ia kaba dei ba ka VPP ka pyrshang ban wanrah da u khniang jingpang ne virus na West Bengal ha kane ka ilekshon namar kine ki jingjia ki pynshisha ba kim lah shuh ban buhrieh ia ki jingshisha ba ka dei ka Team B jong ka seng TMC," ong u nongaiktien ka NPP.
Nalor kata une u heh ka NPP u la dawa ruh ba dei ban shim ka jingpynshitom pyrshah ia ka VPP namar ka jingpynthut ia ki jingialap ilekshon jong kiwei pat ki party sain pyrthei kaba dei ka jingpynkhein ia ki kyndon ba la kdew da ka ECI na ka bynta ka jingpynlong ia ka ilekshon kaba iaid beit iaid ryntih.
U la ong ruh ba ka NPP kan sa ujor pyrsha ia ki nongialam jong ka VPP namar ki dei ban shim ia ka jingkitkhlieh kaba pura lada jia ba mih kino kino ki jingklumar kiba pynthut ia ka shongsuk shongsain.
“Ka long ruh kaba sngew bynniaw ba kine ki dei ki juh ki briew kiba ialap halor ka kam politik kaba khuid hynrei ki jingleh ki jong ki pat ki long da kumwei," U Bah Ardent u dei ban leh ia kaei kaba u ialap bad ban sangeh ban ialam bakla ia ki briew kiba im ha ka suk ka sain lyngba ki buit politic ba arsap jong u," ong shuh shuh u Bah Shangpliang.
Ka Regional Democratic Party (RDA) kaba dei ka kynhun synrop jong ka UDP bad ka HSPDP haka 9 tarik Iaiong, ka la pyllait paidbah ia ka mat treikam (Manifesto) jong ka na ka bynta ka Ilekshon Lok Sabha 2024 ha ryngkat ka jingkular ban buddien bad ka sorkar Pdeng na ka bynta ban dawa pyntreikam noh mardor ia ka Inner Line Permit (ILP), ban kynthup ia ka Ktien Khasi bad Garo ha ka Khyrnit ba Phra bad ban pynbeit ia ki jingeh kiba iadei bad ki kam iakajia pud bad ka Assam.
Ka RDA ka kular ruh ba lada ka shah jied shapoh Parliament kan buddien ia ka jingtyrwa ban pynkylla ia ka Sixth Schedule na ka bynta ban kynthup ia ka jingpynkylla ia ka para 3 jong ka Sixth Schedule ka ban pynthikna ia ka kyntien “President" ban bujli da ka kyntien “Governor" ha ka para 12 A(b) jong ka Sixth Scheule, kaba ong ba ki ain bala mynjur da ka Parliament bad ki State Legislative Assembly kin ym treikam ha ki jaka riewlum ha kaba iadei bad ki rukom jingleh jingkam tynrai, ki ain riti dustur, ki jingleh niam, ki iingkashai Civil bad criminal, ki Dorbar Shnong, ka khyndew ka shyiap, ka khlaw ka btap bad ki marpoh khyndew.
Kane ka manifesto kaba don 25 tylli ki mat ba pyllait da u president ka UDP u Bah Metbah Lyngdoh ka kular ruh ban pynkhlain ia ki Autonomous District Council (ADC) kumjuh ruh ban kyrshan ia ka jingiakren iasuk ba don jingmut bad ka Seng kieng atiar  Hynniewtrep National Liberation Council (HNLC).
Ka la ong ruh ba kan bteng ban buddien halor ka jingdawa ban pyntreikam ia ka ILP bad ban shim ia baroh ki sienjam ban iakren  halor ka bynta kaba iadei bad ka kam ker sainar ha khappud kumjuh ban pynkha ia ka Police Border Wing.
Kumjuh ka la kular ruh ban buddien ban ioh pynrung ia ka Ktien Khasi bad Garo ha ka Khyrnit ba phra jong ka Riti synshar Ri bad ruh ban pynlong ia ka Ktien Khasi bad Garo kum ka Qualifying language, kata nalor ka ktien English bad Hindi haba phai sha ka jingthungkam thung jam ha ki ophis ka sorkar pdeng hapoh kane ka Jylla.
Nalor kata ka RDA kaba la pynieng iakhun da u Bah Robertjune Kharjahrin kum u kyrtong ha kane ka Lok Sabha Ilekshon na Shillong Seat ka la kular ruh ha ka mat treikam jong ka ba kan shimkhia ruh ban pynthikna ba ka jingker sainar shiah ha ki bynta khappud jong ka ri ka dei ban long napoh zero-line bad ruh ban siew ia ka bai lutksan sha kito ki briew kiba la hap ban duh noh ia ki jaka puta shapoh Bangladesh.
Ka la ong ruh ba ka RDA kan shim ia ki sienjam ban kyntu ia ka sorkar India ba ka dei ban pynbeit noh ia kam iakajia pud hapdeng ka Assam bad ka Meghalaya kumba la kdew hapoh ka Sixth Schedule jong ka Riti synshar Ri ne Constitution jong ka Ri India.
Halor ka ioh kam ioh jam, ka RDA ka la ong ba kan pynthikna ba ki samla ka Jylla ki dei ban ioh ia ka jingphaikhmat bad ban don ruh ia ka National Youth policy bad ka National Sports Policy.
Kumjuh ka RDA ka ban jur halor ka jingdonkam ban thaw ia ka Special Economic Zones (SEZ) na ka bynta ban kyntiew ia ki kam bei tyngka bad ban kyntiew ia ka ioh ka kot, ban khmih na ka bynta ka bha ka miat jong ki paid nongrep kumjuh ruh ban kyntu ia ka sorkar India ba kan pynhap ia ki nonghikai bad ki staff na ka bynta ki Eklaya Model Residential School katkum ka State Reservation Policy.
Ka RDA ka la pynpaw ruh ba kan bishar bniah ha kaba iadei bad ka National Education Policy (NEP), ka Three-Language Formula, CUET, ban kyntiew ia ka bhah kyrpang ia ki seat ha ki Technical and Higher Education, ban wanrah ia ka Engineering bad medical colleges, ban wanrah ia ki Coaching Institutes na ka bynta ki competitive exams and Skill Development Centres ha man la ki district.
Shuh shuh ka manifesto ka la ong ba ka RDA kan ieng ban aijingiada ia ki hok halor ka jingngeit niam jong ki rit paid bad ban pyrshah jur ia ka Uniform Civil Code (UCC), ka ain pyrshah pynkylla niam bad ruh ban don ia ki kyndon ain ba pyrkhing ki ban pynshitom  ia kito kiba leh ia ki kam bymman pyrshah ia ki Khristan lem bad kiwei pat ki niam rit paid kumjuh ban pyllait pura na ka jingpyntreikam ia ka  CAA ha Meghalaya bad kiwei kiwei nalor kiwei kiwei pat ki bynta.
Ka Seng Voice of the People Party (VPP) haka 9 tarik Iaiong, ka la phah da ka jingujor sha u Chief Electoral Officer (CEO pyrshah ia u nongialam ka NPP uba dei ruh u CEM ka KHADC u Bah Pyniaid Sing Syiem halor ka jingkynnoh ia ka jingdonkti jong ka party ha kaba pynthut ia ka jingialang paidbah jong ka NPP kaba la long haka 8 tarik Iaiong ba la lah ha Umsning, Ri Bhoi District.
Ha ka jingujor u nongaiktien ka VPP u Bah Batskhem Myrboh u la ong, “Ka jingkynnoh jong u nongialam ka NPP u Bah Pyniaid Sing Syiem ba ki nongkyrshan jong ka VPP ki donkti ha kaba pynthut ia ka jingialang jong ka NPP ka dei ka bym don nongrim.
“Ka VPP ka dawa ruh ban pynshisha ia kane ka jingkynnoh ba kito kiba donkti ha kaba pyrta ‘ha u Prah’ ki dei ki dkhot jong ka party lane ki briew ba la pynshlur da ka party lane wat kiba shu noh liang sha ka party," u la ong.
U Bah Myrboh u la ong ruh ba ka long kaba sngew bynniaw ba ka jingpyrta jong iwei arngut ki briew ki bym lah ban ithuh kan lam sha ka kam thombor bad lehbor, bad u dawa ba kito kiba donkti ha kane ka kam thombor ki dei ban shah pynngat ha ki kyndon jong ka ain.
“Ka jingpynpaw da ki nongialam ka NPP ka pyni tang ia ka jingleh kutlad bad ka jingbym lah ban tehlakam wat tang ia i kam iba rit eh.
Kaei kaba kham i ma shuh shuh ka long halor ka hukum pyrshah ia ki heh pulit ba ki dei ban kem, kata khlem da iaid ia ki lynti jong ka ain, kata pyrshah ia ki riew paidbah kiba shu ia pyrta," ong u nongialam ka VPP.
“Watla katta ngi kyntu jur ia kito kiba don mynsiem na ka bynta ka party ba kin shim ia ki sienjam ban kiar na kiba kum kine ki jingpyrta lada kan long ha kaba kum kane ka rukom khnang ban ym wanrah jingthut hapoh ka imlang sahlang.
Ka jingpynphai kylliang kaba biang tam ka dei lyngba ka jingai ia ki vote," u la bynrap.
Nalor kata une u nongialam ka VPP u la kyntu ruh na ka bynta ban long husiar halor kino kino ki jingpyrshang jong ki kynhun synrop ka MDA na ka bynta ban pynjah burom ia ka party khnang ban ioh ia ka vote sngewlem.
Ha ka jingujor ba la phah sha u Chief Electoral Officer (CEO), u election agent ka VPP u Bah Danny Langstieh u la ong, “Nga kwah ban pyntip sha phi halor ka jingkynnoh kaba khlem nongrim ba la pynmih da u nongialam ka NPP u Bah Pyniaid Sing Syiem ba ki briew ka VPP ki la pynthut ia ka jinglong jingman ha ka por ba pynlong ia ka jingialang jong ka seng NPP.
" “Ia kine ki jingkynnoh la pynmih da une u heh ka NPP ha ka 6 bad ka 8 tarik mynta u bnai ha ka por ba pynlong ia ka jingialap ilekshon na ka bynta ka party jong u ha Rynjah, East Khasi Hills bad ha Umsning, Ri Bhoi District.
Kumta ngi kyntu jur ia ka ophis jong phi ba kan shim ia ki sienjam jong ka jingpynshitom katkum ki kyndon ain," u la ong.
Kumjuh u la ong, “Ngi la ujor pyrshah ruh ha ka jingjrongkti bad kam thombor jong kito ki briew kiba don ha ka jingialang jong ka NPP pyrshah ia ki riew paidbah tang namar ka jingpyrta ia ka shap jong ka VPP.
".
U Dolloi Elaka Jowai ma Puramon Kynjing haka 9 tarik Iaiong ula snohktilang bad ka ophis u CEO Meghalaya ban pynsngewthuh iaki paidbah nongshong halor ka jingkongsan ka vote, bad kyntu iaki paidbah ban mih nala ki iing ki sem ban thep iaka vote kaba kordor haka 19 tarik Iaiong Ka jngthep vote na ka bynta ban jied ia u MP Lok Sabha kan long haka 19 tarik Iaiong ha Jylla, kumta ka ophis u Chief Electoral Officer Meghalaya kala pynlong iaka jingpynsngewthuh ha Iawmusiang ha Jowai ka sorbah jong ka West Jaintia Hills district ban khot wer iaki nongthep ban mih paidbah ha ka sngi thep vote.
U Dolloi ula kyntu iaki paid nongthep vote ba ka sor Jowai ka shimbynta shitrhem haka kam synshar khadar, kumta ka wanrah iaka jingskhem ka nongrim haka imlang ka sahlang ban pynthikna iaka lawei kaba shai bad ka synshar khadar kaba khlain.
U Deputy Commissioner of West Jaintia Hills District, BS Sohliya, ula donlang ha kane ka jingialang bad ula pyntip ba u CEO Meghalaya ula lam khmat ban pyniaid shakhmat iaka prokram SVEEP ka Election Commission of India.
Lyngba kane ka SVEEP kan wanrah iaka jingiashimbynta ki nongialam shnong, elaka bad kiwei kiwei.
U DC ula ong ba da kaba thep iaka vote, ka pynlong ia u nongshong shnong ban jied ia u nongialam uba kynsai bad kan pynlong iaka India ka ri kaba khlain haka synshar paidbah La iadonlang ruh ha kane ka sngi naduh Arwotki Sumer, Secretary of Sein Raij Jowai, D V Lyngdoh, Additional Deputy Commissioner.
U Sangot, u nongpyrta shnong ha ka jaidbynriew Khasi Pnar kaba ka ophis u Chief Electoral Officer Meghalaya’s u pyndonkam kum u nuksa bad nongpynsngewthuh iaka jingkongsan ka jingthep vote ula shimbynta ha kane ka jingpynsngewthuh paidbah ha Jowai La pyntip ruh ba ka ophis u CEO kala buh ka thong ban pynlong iaka election kaba khuid kaba suba kata-Clean and Green elections.
Arngut na ki nongthep vote ba nyngkong kata kawei ka kynthei bad uwei u shynrang kin ioh iaka tynrai dieng bad kin thung ia u dieng haka polling station ryngkat ba ka kyrteng yn thoh ha u dieng.
Ka Synjuk ki Seng Samla Shnong (SSSS) Byrnihat Area, Ri Bhoi District haka 9 tarik Iaiong, ki la leit syndon ban iakynduh ia u Chief Executive Member (CEM) ka Khasi Hills Autonomous District Council (KHADC) bad ruh ia u Syiem Mylliem ha ryngkat ka dorkhat ban pyrshah pyrshah jur ia ka jingdawa jong ki paid Garo ba dei ban ailad ban long rangbah shnong ia ki Garo ha ki shnong Garo kiba don ha Ri Bhoi District bad khamtam ha Raid Marwet kaba hap hapoh ka Hima Mylliem Syiemship.
Kane ka jingleit iakynduh jong ka Synjuk hapoh ka jingialam jong u Chairman u Kitbor Suting bad u Secretary u Ricky Lapang ha ryngkat ka jingsynran lang da ku Chairman ka Synjuk ki Rangbah Shnong Ri Bhoi District u Bah B.
B Makdoh bad ruh ka Synjuk ki Seng Samla Shnong Shillong City, ka ka la wan long hadien ba ki paidbah Garo lyngba ka All Ri Bhoi Garo Headmen Association bad ka All Khasi Hills Achik Federation ki la dawa ba dei ban ailad ïa ki Garo ban long Rangbah shnong ha kaba ki la wan ruh ban ïakynduh ïa u Myntri Rangbah ka jylla u Conrad K.
Sangma ha ka 7 tarik u Lber 2024 ban shimkhia ïa katei ka mat jingdawa, ha kaba ka All Khasi Hills Achik Federation ha ka 16 tarik u Lber 2024 ka la pynlong ruh da ka jingïalang ha Nongspung A na ka bynta ban ailad ban long rangbah shnong ïa ki Garo bad ruh ban dawa ai sanad ïa kita ki rangbah Shnong Garo.
Kumta dei halor kitei ki nongrim ba ki SSSS Byrnihat Area haka 9 tarik Iaiong ki la shim da kane ka lynti ban iakynduh ïa u CEM ka kHADC, u Bah Pynïaid Sing Syiem bad ruh ïa u Syiem ka Hima Mylliem u Paiem Ainam Syiem ryngkat ka dorkhat ban pyrshah jur ba kim dei ban ailad ban long rangbah shnong ïa ki paid Garo ha Ri Bhoi, namar kane ka jingdawa jong ki ka long kaba khlem nongrim bad ka long pyrshah ïa ka Mylliem Act 2007 bad ruh ïa ka United khasi Jaintia Autonomous District Council (Appointment and succession of Chiefs and Headmen) Act, 1959.
Haba kren sha ki lad pathai khubor hadien ka jingïakynduh ïa u CEM ka KHADC bad u Syiem ka Hima Mylliem, u Chairman ka Synjuk ki Seng Samla shnong Byrnihat Area ryngkat kiwei ki nongialam ki la pynpaw ïa ka jingpyrshah kaba jur halor kane ka jingdawa ki paid Garo ban ioh long rangbah shnong bad ruh ban ioh ïa kata ka Sanad, namar kane ka dei kaba la pyrshah lypa ïa ka riti synshar ba kitei ki kyndon aiñ ka Mylliem Act bad ruh jong ka KHADC ka la khang pyrshah ban long rangbah shnong da kiwei pat ki jaidbyrniew bad kumba long mynta ki Paid Garo ki dei tang ki raioit bad kim dei ki khun ki hajar ba kim don hom ban ioh long rangbah shnong.
Nalor kata na ka liang kitei ki nongïalam ha kane ka jingïakynduh ïa u CEM ka KHADC bad Syiem ka Hima Mylliem ki la ujor ruh ba dang don ki Rangbah Shnong Garo haduh mynta ki dang pyndonkam ïa ka muhor (seal) bad ka Letter Head Rangabh Shnong wat hadien ba la pynmih hukum da ka ophis u Syiem bad ka Dorbar Hima Mylliem lyngba ka shithi No.
MS/V-15/2023/804-13 dated 16/05/2023.
Ki la ong ruh kum ka Synjuk ki SSS Byrnihat Area, ki kwah ruh ban ioh jingtip na ka Hima Mylliem haduh katno na ki Shnong Garo kiba la pynphai ïa ki Seal bad ka Letter Head sha ka Hima Mylliem bad balei kim burom ïa ka hukum jong ka Hima Mylliem wat la ki la tip shai ba kim don hok ban ioh long rangbah shnong katkum kitei ki kyndon aiñ.
Nalor kata ki la pynpaw ruh ba ka jingdawa ban ioh sanad ki Rangbah Shnong Garo ka long kaba ym don nongrim satia bad kane ka dei tang ka jingthmu ki jaid bynriew Garo ban tuklar bad mushlia ïa ki riti synshsar shnong jong ki Khun Khasi ba ki la tip shai ba kim don hok satia.
Shuh shuh na ka liang u Chairman ka Synjuk, u Kitbor Suting ki la kyntu jur ïa ka KHADC bad ruh ïa ka Hima Mylliem ba ki dei ban pynneh pynsah ïa ki kam synshar bad ki riti ki dustur jong ki Khun Khasi kaba dei katkum ka riti (Customary Practice) ba la buh da ki Longshuwa ki Manshuwa  bad kim dei ban ailad ba ki Garo kin ioh ban long rangbah shnong namar kane ka long pyrshah ïa ka riti synshar shnong ba dei tang ki khun ki hajar ki dei ban ioh bat ïa katei ka kyrdan Rangbah Shnong bad ym ki raiot, u la bynrap.
U General Secretary ka Seng United Democratic Party (UDP) u Bah Jemino Mawthoh  haba siat pharshi pyrshah ia ka Seng Voice of the People Party (VPP) haka 8 tarik Iaiong u la ong ba ka Jylla ka kham donkam ia ki ban lah ban weng ia ki jingeh ha ka jaka jong kiba shu heh tang ka tyngam ne sur.
“Ngi dei ka jaidbynriew kaba rit ha ryngkat kiba bun bah ki jait jingpang.
Hynrei, ngi don tang ia ki briew kiba pyrta ba ki ieit jaidbynriew.
Hooid, ngi donkam ban pynsawa ia ki sur hynrei ngi kham donkam ia kiba lah ban weng ia ki jingeh," ong u Bah Mawthoh haba kren ha ka jingpang ialap ilekshon na ka bynta u kyrtong ka kynhun  Regional Democratic Alliance (RDA), u Bah Robertjune Kharjahrin ha Iawmusiang, Jowai.
U la ong ruh, “Ngi don shibun bah ki nongialam ha Meghalaya hynrei katno ngut na ki kiba lah ban khmih na ka bynta ka jingiaid beit jong ka Jylla.
Haba kren halor ki mat bapher bapher kaba kynthup ia ka reservation policy, u Bah Jemino u la ong, “Ngi la trei shitom ha kaba iadei bad ka jingiakhun halor ka reservation policy.
Ki la don ki jingiakhih ha kaba iadei bad ka reservation policy, hynrei Ngam ong ha phi, ngi la ia shong haduh 14 tylli ki jingialang bad ki riew shemphang ban pan jingmut na ki halor kane ka mat.
Ngi sngewkhia jur ruh halor ka mat kaba iadei bad ka CAA, UCC, ki kam iakajipud pud, ka jingshyrkhei jong u drok bad halor ka pule puthi.
" Da kaba ther tyngeh ia kito kiba kynthoh ia ka UDP bad HSPDP, u la ong, “Phim lah ban ong ba ka UDP bad ka HSPDP ki long ki bym larkam namar ki dei ki Seng Riewlum kiba la rim tam.
U la ong ruh ba ka RDA kan iai bteng ban pyrshang ban pyniatylli lang kawei ia ki party seng Riewlum bad ia ki paidbah jong ka thain Rilum Khasi bad Jaintia.
“Ka jingphohsniew ka jong Nga ka long ban don tang kawei ka kynhun seng riewlum kaba iatylli hapoh Meghalaya," u la bynrap.
Da kaba pynpaw ba ki don ki party sain hima kiba pyrshang ban pyntroin ia ka UDP bad ka HSPDP, u Bah Mawthoh u la ong, “Ki la pynmih ia ki jingkynthoh ba bunjait bad ngi dei ka bynta jong kane ka sorkar.
Ha u snem 2013, ka UDP ka la jop 8 seat hapoh ka jingialam jong u  Dr Donkupar Roy.
Nga kynmaw bad u Dr Donkupar u la kylli ia Nga la u kwah ha ka liang synshar ne liang pyrshah, kumta nga la ong ha u namar ba ngi la jop tang 8 seat, to ngin shong ha ka liang pyrshah bad ngi la don haduh san snem.
Ha u 2018 namar ngi la len lade ha u snem 2013, ngi nang tharai ba na ki 8 tylli ki seat, ka jingkhlain kan kiew sha ka 24 haduh 30 seat, hynrei ngi la shah rem bad ngi ioh tang hynriew seat ha u 2018.
Ha u 2023, na ka 6 ngi la kiew sha ka 12 seat hapoh ka jingialam jong u Bah Metbah Lyngdoh.
Lymda don ki nong pynthud ngin jin da la ioh 20 seat, bad ngin da la don ha ka kynhun myntri bad hapoh ka iingdorbar thawain.
" Halor ka jingpyniasoh ia ka UDP bad ka BJP, u Baw Mawthoh u la ong, “Ka la don ruh kane ka  jingkynnoh ba ka UDP ka la iatreilang ryngkat bad ka BJP.
Ngi la shah kynthoh ha ki social media.
Hynrei peit kaei kaba la jia mynta, ka BJP ka la kyrshan ia ka NPP.
Kane ka pynpaw shai ba ka UDP kam don jingiadei bad ka BJP.
Lada ngi don jingiadei bad ka BJP, ka la dei ban aijingkyrshan na ka bynta jong ngi.
Hynrei, ka BJP ka la leit bad ka NPP, kumta kumno ka BJP kan iatreilang bad ka UDP.
".
U kyrtong ka kynhun Regional Democratic Alliance (RDA), u Bah Robertjune Kharjahrin, ula kyntu ia ki paidbah ba ki dei ban kyntait ia ka party Congress namar ka jingkular ba lada kan wan ha ka bor kan wanrah ia ka ain ka ban ai ka jingithuh halor ka jingkyntiew kurim hapdeng ki para kynthei bad ki para shynrang ne LGBTQIA.
Haba aijingkren ha ka jingialap ilekshon ha Iawmusiang, Jowai haka 8 tarik Iaiong, u Kharjahrin u la ong, “Ngim ia mynjur satia bad ki mat treikam jong ka Congress ban wanrah ia kaba kum kane ka ain ka ban ithuh ia ka kam shongkha para kynthei shynrang ne LGBTQIA lada kan wan ha ka bor synshar.
U la ong ruh ba kane ka mat treikam jong ka Seng Congres ka kdew shai ba kim burom satia ia ka jingsngew jong ki paidbah nongshong shnong kiba don ha la ki niam bapher bapher.
Kumta ruh u la ong ba ka jingai kaba tang shi vote sha ka Congress kan long ka jingkyrshan ia katei ka jingkut jingmut ka jong ka, kata ia kaba ha ngi hi ka dei kaba ngim lah satia ban pdiang da lei lei ruh.
Ka iingkashari Session Judge West Jaintia Hills, ha ka 8 tarik Iaiong, ka la rai pynrem da kaba set phatok haduh 10 snem kynthih ha ryngkat ka kuna kaba T.
5000 pyrshah ia u runar uba donkti ha kaba leh beijot.
Nalor kata ka iingkashari ka la hukum ruh ban siew bai lutksan T.
3 lak sha kiba haiing kane ka lanot kaba la ngat ha kane ka jingjia.
Kane ka case ka dei kaba naduh 13.
12.
2008 bad katkum ka ejahar kaba la ujor hakhmat u Officer In-charge ka Jowai Police Station da kiba haiing halor ka jingjia shah leh beijot ha u Riang Najiar.
Hadien la rejistar case hapoh Jowai Police Station katkum ka P.
S case No 155(12) 2008 U/s 376 IPC ha kaba la shimti ia ka jingtohkit da u  WPSI u Bah O.
Tyngkan.
Hadien ba la pynlong ia ka jingtohkit da u IO la charge sheet pyrshah ia une uba la shah kynnoh donkti hapoh ki kyndon U/S 376/511 IPC.
Ha ka jingtian bishar kaba la long ha ka 4 tarik mynta u bnai ka iingkashari ka la la lap ia ka jingdonkti jong une u runar ha katei ka kam bymman bad pynngat ia u hapoh ki kyndon section 376 (2)(f) IPC, bad hadien ka la rai pynrem ia u ha ka 8 tarik da kaba set phatok 10 snem kynthih.
U nongialam ka United Democratic Party (UDP) uba dei ruh u Myntri ka sorkar Jylla u Bah Paul Lyngdoh haba pan jingkyrshan na ka bynta u kyrtong MP ka Regional Democratic Alliance (RDA) u Bah Robertjune Kharjahrin ha ka jingialang kaba la long haka 8 tarik Iaiong, ha Iawmusiang Jowai, u la ong, “Wat ym jied ia kiba heh tang ka nia hynrei ki bym larkam bad wat ym peit ia ki ‘Si iatur’ kiba pynshongshit sha iew sha hat hynrei  peit ia ki ‘Si Lur’ ki ba trei jar jar namar na ki mih u khaw u kba, mih u soh, u pai," kata da kaba siat pyrshah pyrshah ia ka Seng VPP.
“Kaei ka jingiapher hapdeng kine ki arjait ki masi ia tur, ki ia kur tang ia ka jingpyni rong ha iew ban pynshong shit ia u nongleit iew leit hat bad u nong leit leh sngewbha.
Hynrei haba kynjah haba jarjar khlem da ia lum paidbah, khlem da wan ki nong iathap kti, khlem da don kiba ia thong don ki jait masi kiba lur jar jar.
Hynrei, na ka jingtrei ka jong ki mih u khaw u kba, mih u soh u pai," u la bynrap.
“Nga kwah ba ka jaidbynriew ka jong ngi, ma phi ki paidbah phin buh ialade kane ka jingkylli mano ba trei ia ka kam, mano ba pang ka ryndang ban kit ia ka kali, ban niah ban lur hato kidei kiba ia tur ha iew ne kidei kito ki masi lur ha lyngkha, ha ki pynthor.
Kum ka jaidbynriew, ngi kham phaikhmat sha kiba kyrkaw, kyrkiw bad kiba ki paidbah sa kaba iathong, sa kaba ia pynshongshit ha ki iew ki hat ia kine ki masi iadur.
Hynrei, nga sngew ngi kum ka UDP, ngi la rangbah, ngim peit shuh, ngim khmih lynti shuh tang ia ka jingiakynhoi, tang ia ka jingiathap kti, tang ka jingpynshit, ngi kwah ba ki kam ki jong ngi kin kren kham jam ban ia ki ktien ki jong ngi," ong u Bah Paul.
Ha kaba iadei bad kiba dang thymmai u la ong, “Nga lah rung sha ka politiks ha ka snem 2002 bad ngi ruh ngi ialam ia ka seng kaba thymmai ha kato ka por – Ka Khun Hynniewtrep National Awakening Movement (KHNAM).
Ngim shym la kyrkaw, ngim shym la kyrkiw, ngim shym la khwan burom hynrei haba ka la wan ka jingtyrwa ne ka proposal sha ka Cabinet hapoh ka jingialam jong U DD Lapang na ka bynta ka jingleit khmih bad jurip bniah ne explore ia u Uranium ha West Khasi Hills.
Ma nga ryngkat bad u bah Lambor Malngiang, ngi don ha ka KHNAM, arngut ha ka Assembly jong 60 ngut ngi la thoh sha u Myntri Rangbah ba kim dei ban pyniaid shakhmat khlem ka jingleit jngoh, jingleit jurip ia ki jaka kiba leh lypa ia ka mining ia u uranium bad dei halor jong kata ka nongrim ba ka sorkar ha ka snem 2003, ka la phah da ka kynhun sorkar sha Jadugoda kaba don ia ka jaka tih uranium.
" “Mano ba la ialam ia kata ka kynhun, ka myntri jong ka koit ka khiah ha katei ka por ka Deborah Marak, u Saidullah Nongrum ryngkat ki nongialam ka Khasi Students Union (KSU) bad halor ka jinglap jingshem ka report ba submit da kata ka kynhun ka sorkar Meghalaya ka la rai ban ym iaid shakhmat ia kane ka kam tih uranium," ong une u nongialam ka UDP.
Nalor kata u la ong ruh, “Ngim shym lah kyrkaw, ngim shim la pyrta ngi leh la ka jong ka kamram.
Haba ka poi ka khyllipmat ba ka don ka jingpyrshang ban pyntlot ia ka MBOSE,  kum u myntri uba don ha ka sorkar Nga la pyrshang ban iakhun ban ym ailad ban pyntlot ia ka MBOSE bad ka ophis jong ka ha Shillong bad dei halor jong kane ka jingiakhun ba nga iohi ba ym don da kawei pat ka lynti wat ban iehnoh ia ka kam kum u myntri sorkar bad Nga la leh ruh ia kata ha ka snem 2005.
" “Nga dang kynmaw ba ngi ialum ha madan Malki hadien ba Nga la iehnoh kum u myntri sorkar, ki ong phi la leh ia kaba dei palat, ap ha ka elekshon ban wan phin ym donkam shuh ban wad kyrtong, ngin pynwad hi ma ngi ki paidbah, lada donkam ka jinglut jingsep ngin ia tip hi ma ngi ki paidbah bad ngin ia kit ia bah hi ma ngi, bad mynta phi ia don ar ngut ha hynrei ka ban wan kam dei ban duna ia ka 20 ngut.
U snem 2005 kata kadei ka jingiakren, ka jingiasyllok bad ki riewkhmat paidbah hadien ba nga lah ieh ia ka kam kum u Myntri.
Ynda la poi 2008, ha ka elekshon nga dang khmih lynti ban wanphai, hynrei kita kiba ki paidbah ki ong na ka 2 ngin pynpoi beit 20, 2008 ka jia aiu u bah Lambor u la rem noh, nga jop sa tang ma nga marwei na ka KHNAM.
Na kata ka daw ngan ong biang ia phi “ngin nai peit ia ki ‘Si ia tur’ kiba pynshong shit sha iew sha hat ai ngin peit ia ki ‘Si Lur’ ki ba trei jar jar namar na ki mih u khaw u kba, mih u soh, u pai," u la ong.
Shuh shuh u la ong ba kane ka jingpyrshang ban pynshongshit ban ong ba tang ma ngi kiba hylla, tang ma ngi kiba kaw-kaw kiba ieid ia ka jaidbynriew, kiwei kiwei kim shym leh nga ong ia phi ka long kaba ialam bakla haduh katta katta.
Peit hi ma phi kaei kaba jia hadien ka jingiahylla kyrkiw ia kata ka jingtam pud ba la kynnoh da ka MUDA.
“Nga dei ban iathuh namar lada ngam kren phin ym tip, lada nga kren phin ong une uba kob bha tang ba bha ba nga kob khnang ba phin tip.
Ha ka por ba ngi lah don ha ka bor ha district council, ka EC hapoh ka jingialam jong bah Titos Chyne, Nga lah bat ma nga ia ka tnat Building Byelaws bad u bah Robert Kharjahrin, u long u legal adviser jong ka district council.
Ma ngi lai ngut, ngi lah leit sha ka sorkar Meghalaya bad hadien ka jingiakren, haduh laisien kynthih ngi la lah ban pynkonguh ia ki bor ba lah ai sha ka MUDA ha kine ki area kiba ngi ong ki scheduled area, la wanrah noh sha ki bor jong ka district council.
Ngi la dep leh ka la long kam, ngim shim la leit ban shoh ia u minister ban ong lada mem leh te ngin shu ia kura beit, em, da ka ktien, ka jutang, ngi lah pynkonguh bad pynlong kam, khlem da kawang maw iano iano ruh.
Kata kadei ka kamram jong ki nongialam, kata kadei ka jingkitkhlieh jong ki nongialam, ym ban shu pynkhih bhur ia ia uba la riew maw, lah riew dieng, lah riew lathi, lah shu mynsaw ei, ha kaba khadduh ym ioh ei ei," ong u Bah Paul.
Ka Khasi Students Union (KSU) Thangrain Unit ha ryngkat ka Dorbar Shnong ha ka 8 tarik mynta u bnai ki la leit ban iakynduh ia ka Additional Deputy Commissioner ka West Jaintia Hills ban pan jingshai ha kaba iadei bad ka jingioh pdiang jong ki nongshong shnong da u Khaw rashon uba sniew shaba palat liam bad uba i shyrkhei wat ban peit da ki khmat ruh.
Ha kane ka jingiakynduh na ka liang ka Additional DC ka la kular ban shimkhia halor kane ka phang, bad na ka liang ka Seng ruh ka la dawa ba dei ban ai bujli da uwei pat u khaw ha ka jaka jong une u khaw uba sniew, kata da kaba ai por ruh shitaiew ban ai ka jingpynshai halor kane ka jingioh pdiang ia uba kum une u jait khaw uba sniew tasam.
Ka Seng ha u kyrwoh lyngba u samla Lamdaki Myrchiang publicity secretary ka la ong ruh ba ha kane ka  jingleit iakynduh ka Seng ka la pynpaw ka jingbitar ia ka jingphah wan mih jong ka Inspector of Supply ban iakynduh ia ki nongialam shnong hynrei ha kaba kam shym la don satia hapoh ophis treikam jong ka.
Ka kyrtong MP jong ka Seng National People’s Party (NPP) ka Kong Ampareen Lyngdoh hynne ka janmiet sngi Nyngkong ka la pyndonkam da ki kyntien ba khor ban beh krad ia ki nongkyrshan jong ka Voice of the People Party (VPP) ne Prah na ka jingialang paidbah kaba la long ha Umsning, Ri Bhoi District da kaba ong; “Leit noh sha la iing ioh shibit ka mih ka jingklumar ne ka jingmynsaw, ka VPP ka dei ka party kaba khlem nongrim.
" Kane ka jingbyrthen jong ka Kong Ampareen ka la wan long ruh hadien ba ki la don ki nongkyrshan Prah hapdeng ka jingialang jong ka NPP ha Umsning kiba la ia pyrta ia ka sur ha u Prah ha u Prah, tad hadien ba kane ka kyrtong ka NPP ka la ong, Phi ki nongkyrshan Prah khie leit noh sha la iing namar phi la ioh ia ka lad ban ia lum hynne mynsngi, khie leit noh sha iing ioh mih kano kano ka jingklumar ne jingmynsaw".
“Phi ki nongkyrshan jong ka party ka bym don nongrim, khie leit noh sha la iing bad peh ia u prah u jong phi katba phi mon", ong ka kong Ampareen katba ka dang kyrpad ia ki nongkyrshan ka VPP ban mih noh na ka jingialang jong ka NPP.
Nalor kata la sakhi ruh ba hadien kane ka  jingialap Ileksion jong ka Kong Ampareen ha Umsning bad hadien ka jingiaid iakynduh briew ha kiba bun tylli ki shnong ha Ri Bhoi District hynne ka sngi, ka la mih syndet syndet ka jingkynhoi na ki nongkyrshan ka party VPP kiba la pyrta ha u Prah ha u Prah, bad ha kane ka khyllipmat ka la don ruh ka jingiajrong kti markylliang hapdeng ki nongkyrshan jong ka party NPP pyrshah bad ki nongkyrshan ka VPP hynrei la lah ban tem noh ia kane ka jingiakynad da ka  jingkloi wan tuklar da ki pulit ka Umsning Police Outpost.
Haduh kumba 1500 ngut ki nongialam bad ki nongtrei kiba na trai ne ‘grass root’ jong ka Seng Bharatiya Janata Party (BJP) ki la leit ban pyniasoh sha ka Seng Trinamool Congress (TMC) hapoh Garo Hills.
Haba pyntip ia kane hynne ka sngi U Blei, u president ka TMC Youth Sing u Richard Marak u la ong, “Ngi sngewkmen ban pyntip sha phi halor ka jingkylla ha ka jinglong jingman ha ki kam sain hima sima hapoh Tura Parliamentary Constituency.
Ha ka jingialang kaba dang shen ha ka jingiadon ryngkat lang u kyrtong ka TMC na ka bynta ka Tura Parliamentary Constituency, u Zenith M Sangma, ki la don haduh kumba 1500 ngut ki nongialam bad ki nongtrei jong ka Seng BJP kiba la wan ban pyniasoh sha ka Seng Trinamool Congress (TMC).
“Ha kane ka jingialang la sakhi ia ka jingmih paidbah, ha kaba haduh palat 500 ngut ki paidbah na Tarapara bad kumba 700 ngut na Magurmari, baroh kiba hap hapoh Salmanpara LA Constituency ki la kut jingmut ban ai ka jingkyrshan kaba pura ia ka Seng TMC," ong utei u nongialam.
Ka Bethany Hospital, Shillong ka la ioh pdiang ia ka jingithuh kum ka jaka aijingsumar kaba biang tam hapoh ka thain Shatei lammihngi (North East) lyngba ka Consortium of Accredited Healthcare Organisations (CAHO), India.
Katkum kane ka jingithuh, ka Bethany Hospital ka la wan ha ka kyrdan kaba nyngkong hapoh North East bad kaba 37 hapoh ka Ri baroh kawei ka ban shah jied halor ka jingkut jingmut bad ka rukom aijingsumar kaba biang tam bad kaba shngain na ka bynta ki nongpang.
Ia kane ka jingai jingithuh la pynbna ha ka sngi kut jong ka International Healthcare Conclave ba ar sngi kaba la long ha Kolkata ha kaba la ia don lang ruh u Lat ka West Bengal u Dr.
C V Ananda Bose bad ka jingwan iashim bynta lang da ki riew pawkhmat ha ka liang ka koit ka khiah jong ka ri bad ka pyrthei, kata kaba kynthup ia u Kresimir Antonio Paliska, Senior Vice-President bad CEO, AACI America, Dr Joel A Roos Vice President, Joint Commission International (JCI), Manvir Victor Board Member – Global Advisory Group for World Health Organisation, Dr Shin Ushiro Executive Board Member, Japan Council for Quality Health Care (JQ), Dr M A Kadar Marikar Former CEO, Malaysian Society for Quality in Healthcare, Abraham Fenn Chairman & President, New Zealand Organisation for Quality (NZOQ); President, Asia Pacific Quality Organization (APQO), John Yoon, Managing Director, Asia Pacific, JCI, Dr Atul Mohan Kochhar Chief Executive Officer, National Accreditation Board for Hospitals & Healthcare Providers (NABH), Padma Shri Dr Mammen Chandy, Padma Shri Dr Harsh Mahajan, Dr Alexander Thomas nalor kiwei pat ki riew shemphang na ki kynhun ki tnat ka koit ka khiah kiba pawkhmat.
Kum ka hospital kaba la kiew shaphrang ha ka rukom aijingsumar kaba bha tam, ka Bethany Hospital ka la iaid shakhmat ban pyntreikam ia ki sienjam kiba iadei katkum ka standard ba la buh da ka National Accreditation Board for Hospitals & Healthcare Providers (NABH) bad ka National Accreditation Body for Testing and Calibration Laboratories (NABL) hapoh ka thain.
Kane ka jingithuh ka pynpaw ruh halor ka jingtrei shitom bad ka jingkut jingmut jong kane ka hospital ban kyntiew bad pynbha ha ka liang ki lad aijingsumar kumjuh na ka bynta ka jingshngain jong ki nongpang.
U Dr.
Kyntiewlang Sanmiet, Quality Manager bad nongaiktien ka Bethany Hospital, uba la pynpaw ia ka jingkmen halor kane ka jingioh pdiang ia kane ka jingithuh u la ong, “Ka long ka burom kaba khraw na ka bynta ka Bethany Hospital ba kan ioh pdiang ia kane ka jingithuh na ka CAHO kum ka jaka sumar kaba bha tam.
Kane ka jingioh jingithuh  ka pynpaw ruh halor ka jingkut jingmut kaba khlem sangeh ka jong ngi na ka bynta ban kyntiew shuh shuh ia ka lad aijingsumar bad kaba la pynlong ia kiba bun ki nongpang kiba wan shah sumar ba kin ioh ia ka jingkoit jingkhiah kaba pura.
" Kane ka jingioh jingithuh hapoh ka CAHOCON, ba la wan iashim bynta da ki riew pawkhmat ka pyrthei ha ka liang ka koit ka khiah ka pynapw ia ka jinglamkhmat ka jong ka bad ia ka jingkut jingmut ban kyntiew ia ka standard ha ka liang ki lad jingsumar bad na ka bynta ka jingshngain.
U National General Secretary ka Seng NPP uba dei ruh u Symbud Myntri Rangbah ka Jylla u Sniawbhalang Dhar haka 6 tarik Iaiong, u la ther tyngeh ia u president jong ka Voice of the People Party (VPP) u Bah Ardent Miller Basaiawmoit halor ka jingwanrah ia ka resolution ban pynduh pyndam noh ia ki Autonomous District Councils (ADCs) ha ka por ba u dang bat kum u CEM ka Khasi Hills Autonomous District Council (KHADC).
“Ka jingthmu jong u Bah Ardent ha kaba wanrah ia ka resolution ban pynduh noh ia ki ADC ha ka por ba u dang bat kum u CEM ka dei ka jingthmu ban tep im ia ka jaidbynriew.
Hynrei, ka long kaba donbok ngi dang don ia ki nongialam kiba pyrshah ia kane ka jingthmu bad U Blei um shym la ailad ban jia kano kano kaba sngewsih ia ki nongshong shnong Khasi Pnar," ong u Dhar.
Haba kren ha ka jingialap ilekshon ban pan jingkyrshan ia ka kyrtong ka NPP ka Kong Ampareen Lyngdoh ha ka jingialang ha Mawryngkneng, East Khasi Hills, u Myntri u la kynnoh ruh ba u president ka VPP u la pyrshang ruh wat ban pynduh syndon ia ka jingai jait kmie da kaba pynshlur ban shim jait na u kpa.
“Ki (VPP) ki kwah ban pynduh jait ia ka jaidbynriew da kaba pynkylla ia ka jait ka khong jong ka kmie sha u kpa, hynrei hato ki paidbah kin ia mynjur bad ailad ia kane? Ki la pynpaw ba ki ieit ia ka jaidbynriew hynrei ki kwah pat ban bujli ia ka dustur aijait kmie sha ka jaid kpa, kata ia kaba ju leh da ki briew kiba dei na kiwei pat ki kynhun jaidbynriew," u la ong.
U la ong ruh ba u president ka VPP ha kiba bun ki jingialang u la kam ba u la noh synniang shibun sha ka jaidbynriew, hynrei ka jingnoh synniang kaba khraw tam ka dei halor ka jingiuhroit ia ki nongrep da kaba wanrah ia ka jingot kilo ia ki mar rep.
Nalor kata haba kynthoh ia ka VPP halor ka jingpynbiej ia ki paidbah tang ban khring vote, u Dhar u la ong, “Ngim shym la wan hangne ban pynbiej briew hynrei ban pynsngewthuh ia ki ym kumba long kiwei pat ki party kiba thok bad shukor ia ki paidbah ka jylla tang na ka bynta ban ioh vote.
“Ki tymmen ki san ki ju ong ba ki don bunjait ki nongialam, ki don ki nongialam sain pyrthei, ki don ki nongialam niam, ki nongialam shnong bad kiwei pat, hynrei kaei kaba kongsan hangne ka long ban burom ia lade bad burom ia kiwei.
Ieit ia lade hynrei wat isih ia kiwei.
Hynrei, ka long kaba sngew bynniaw namar ki don ki party sain pyrthei khamtam ha kane ka jingialap ilekshon namar kim don shuh ia ka jinglehrain ne ka jingburom, ki tharai ba ki dei ki angel bad baroh ki briew ki dei ki nongpop," u la bynrap.
U la kam ruh ba kiba bun ki briew mynta ki la babe ba ki la ai ia ki vote jong ki tang namar ba sngew ieit palat ia ka jingrwai ilekshon jong ka party.
“Dei na kata ka daw lada phi ieit ia ka jaidbynriew, phi dei ban pynshisha lyngba ki jingleh jingkam jong phi.
Ngi dei ki nongmihkhmat ba jied da u paidbah, bad ngi la shah jied ban ban aijingshakri na ka bynta san snem.
Phim shym la jied ia ngi ban shu shong klikti ha Secretariat lane ha District Council.
Ngi dei ki shakri jong phi, ngim lah ban shu shim tulop khlem da trei.
Kum ka nuksa u Bah Pyniaid Sing Syiem u la long MLA na ka bynta shi snem shiteng ha ka ilekshon shiteng samoi, ngi la pynioh ia ki skhim bapher bapher, hynrei sniewbok ba ha ka ilekshon 2023 ia ka vote phi la ai sha u briew uba shu pynbiej ia ki paidbah," ong u Dhar.
Da kaba ong ba ka don ka jingiapher kaba khraw hapdeng ka VPP bad ka NPP, u Symbud Myntri Rangbah u la ong, “Ka VPP ka mut Voice of the Pynbiej Paidbah" party, hynrei  NPP k mut  ‘Nang Pynphuh Pynphieng ia u  Paidbah.
Nalor kata haba aijingiarap ia ka jingshim rai jong ka BJP ban kyrshan ia ka NPP, u Dhar u la ong, “Tang namar ba ngi iatreilang bad ka BJP, kam mut ngi long kumjuh, ngi don la ki jong ki mat treikam.
Kam mut ruh tang namar ba phi vote ia nga, phi lah ban shim ia ka Kur Dhar.
Lada phi vote ia ka Kong Ampareen, yn ym kyntu ia phi ba pynkylla ia ka kur jong phi sha ka Lyngdoh.
Hynrei, peit ia ka jingstad jong u Myntri Rangbahduh.
U la ong ba kin kyrshan ia ka sorkar MDA namar ki jingtreikam ki jong ka.
Ha kaba iadei bad ki jingkynthoh ia ka NPP halor ka jingpynlong ia ki jingialang ha ki sngi U Blei, u Dhar u la ong, “Ngin hap ban burom ia ka jingsngew jong u paidbah.
Don ki paidbah kiba kwah ia ngi ba ngin pynlong jingialang ha kiba kum kine ki sngi.
Lashai, Nga don jingialang ha Jhalupara namar na ka liang ki paidbah ki la kyrpad, kumta Nga dei ban burom ia ka jingsngew jong ki.
Kane ka dei ka kamram jong u nongialam.
Ki nongialam kim lah ban khein poi iano iano ruh.
