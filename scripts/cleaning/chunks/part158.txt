Haba u Mawphor u ïakren bad u Secretary ka HPC u Gurjit Singh na ka liang jong u u la pynpaw ba um pat lah ban aithuh kiei ki jingpynkylla ha ka Blue Print.
“Ngam pat ïoh ban ïakren bad u nongsaid aiñ jong ngi ïoh kan don ka jingiatyngkhuh bad ka jingbishar ka HC ngam pat lah ban ong eiei ïa mynta bad na ka liang jong nga ruh nga dang shu ïoh ïa ka hukum mynta mynta nga dang hap ban pule shuwa ban kynthoh eiei," u la ong.
Lah ban kdew hangne ba ka Sorkar Jylla ka la wanrah ïa ka blueprint hynrei ka Harijan Panchayat Committee ka la kyntait ïa kane bad ka la pan 200 square meter ka jaka sha kawei pa kawei ka Longïing ki 342 tylli ki Ïing hapoh ka European Ward nalor ban pynlut ruh ïa ka bai shna ïing.
Ha ka 31 tarik Nailar, 2022, ka Sorkar ka la pynbna ïa ka rai ban shna ïa ki ïing bun mala ha ka jaka bah eh 2.
5 acre, kaba dei jong ka Shillong Municipal Board (SMB) na ka bynta ban pynkynriah ïa kine ki 342 tylli ki Longïing na Them Metor.
Lah ban kdew hangne ba ka Harijan Panchayat Committee (HPC) kala kyntait kham hashuwa ïa ka blueprint jong ka Sorkar Jylla.
Ha ka jubab ba 6 sla ba la phah sha u Deputy Secretary ka Sorkar Jylla bad kiwei kiwei ki Tnad Sorkar, ka HPC ka la kynnoh ba ka jingtyrwa jong ka Sorkar ka dei ka bym pat biang pura, ka bym ïahap, ka bym long bad kaba beiriti.
Nongstoiñ, Jylliew, 10: Ka kam ri jingri ka dei kawei na ki lad kiba bha tam na ka bynta ban kyntiew ïa ka ïoh ka kot, ka kamai kajih khamtam eh ha ki nongkyndong ha kaba ki jaka ki dang pahuh bad kylluid bha.
Ym lah ban len ïa ka jingshisha ba ha ka jylla Meghalaya khamtam eh ha West Khasi Hills District, naduh ki snem 1945 ter ter la jan baroh ki nongshong shnong ki im da ka rep ka riang bad ri jingri kum ki masi khuti, ki muid, ki sniang (khasi), ki blang bad ki syiar.
Hynrei ha ka jingjurip jong u nongthoh khubor ha kine ki sngi ïa kiba bun ki shnong hapoh ka District, la lap ba ki don sa tang kumba katto katne percent eh ki nongshong shnong kiba dang sngew tynnad ban ri jingri kum ki masi, ki muid, ki syiar bad ki sniang.
Nalorkata la lap ba ki sniang kiba ju ri ha ki por ba mynshuwa ki la duna haduh katta katta bad la lap ba ki don tang khyndiat eh.
Mynta bun bha wat haduh ki shnong kiba kyndong tam, ki bun ki dukan die doh syiar broiler, kroiler bad ki dohkha ba la pynpoi na shabar ka jylla.
Ha kine ki sngi la lap ba la jan baroh ki nongshong shnong, ki la ïabeh ïa ka jingnang jingstad da kaba phah ïa ki khun jong ki ha ki skul bapher bapher.
Hynrei ynda ki la dep ka jingpule, ki shem jingeh pat ban wad kam wad jam ha ki ophis sorkar bad kiwei kiwei, na ka bynta ban kyrshan ïa ka ïing ka sem bad ka lawei jong ka jingim ka jong ki.
Kumta donkam bha ki jinghikai bad jingpynshlur ha kane ka kam, kaba dei ka kam tynrai jong ki paidbah nongshong shnong ha ka Jylla.
U Bah K.
Nongbri uwei na ki nongshong shnong jong ka Mawlum Nginiong, u la ïathuh ba naduh dang rit u sngewtynnad bha ban ri jingri.
Haduh mynta haba ka karta jong u ka la kot palat hynriew phew snem ruh, u dang pynneh ïa katei ka kam namar ka dei kam im ja im jhur bad kaba u da sngewtynnad eh.
U la ïathuh ruh ba mynta u dang don haduh phra phew tylli ki masi bad san phew tylli ki muit.
Ha man la ka por tlang, u ju leit buh ha ki khuti kiba jngai na ki shnong briew, namar ba ki dei ki jaka ba ki masi ki muid ki dang kham pahuh bam.
Ha kajuh ka por u la ong ba man u snem, kata ha ka taiew ba nyngkong jong u bnai ïaiong la ju wan ïalam noh ïa ki masi bad ki muid sha rud shnong.
U la ïathuh ruh ba ka kam ri masi khuti, ka dei ka kam kaba ai jingmyntoi haduh katta katta namar ka jingïoh ïa ka sboh ban thung jingthung kum u riewhadem, ki jhur ki jhep bad kiwei kiwei.
Nalorkata ka jingmih ïa ka dud bad ka doi, kaba long kawei na ki lad ban kyrshan ïa ka ïing ka sem jong u.
Ban kyntiew ïa ka ïoh ka kot khamtam eh ha ki nongkyndong, utei u rangbah u la kyntu ïa ka sorkar ka la dei ban pynshlur ïa ki paidbah ba kin pynkhie im biang ïa ka kam ri jingri tynrai kum kaba ri masi khuti, muid, syiar khasi bad sniang khasi.
Ka long kaba kongsan bad kaba donkam eh ba ka sorkar ka dei ban thaw ki lad ki lynti ba ki nongri jingri, kim dei ban pyndonkam ïa ki kynja dawai kiba lah ban ktah ïa ka jingkoit jingkhiah jong ki nong bam.
Katno ka long kaba sngew synei ban pyrkhat shaphang kito kiba la ngat ha ka apot jong ka jingkyrni ha ka jingdih drok, ym tang ba ka ktah ïa ki shimet hynrei ka ïing ka sem baroh kawei ka don ha ka jingim kaba dum.
Ki drok kiba dei ki jingdih ba pynbuaid ki long ki atiar jingdum ba shyrkhei tam bad ki dei ki mar ba remdor bad lah ban ong dei tang kiba riew spah kiba lah ban ialehkai bad ki.
Ka long kaba shyrkhei ban ngop ha kine ki jingriam kiba ym ju lah koit ban iohi ïa ka jingsdang jong ki, hynrei dei tang haba kito kiba la kyrni kila poi ha u pud ba kim lah shuh ban rieh ba la lah ban ïohi paidbah ïa ki.
Ki drok ki dei ki jingdih ne ki dawai kiba trei jai jai bad namar ba ki dei kiba remdor ki samla kiba duk kin ym lah satia ban pyndonkam ïa ki lait noh ba ki shu ïoh ei na ki paralok kiba kloi ban pynlut pisa lem na ka bynta jongki.
Ka long kaba sngew suhjer ban tip bad ïohi ba kine ki atiar jingdum ki la ïoh wat ban rung sha ki dong ba shong ba sah tang para Khasi ruhKi don shibun ki daw ba ialam ia ki samla sha ka jingkyrni dih drok, kawei na daw kaba hakhmat eh ka dei ka jingsynjor jong ka longiing longsem.
Ka jingpbymplie ka rukom pyrkhat ha ki kmie ki kpa ban pyrkhing ia la ki khun ha kaba pyndonkam ia ka pisa.
Ka jingai pisa puk puk ia ki khun bad pynbiang katba ki ang ka pynjot ym tang ia ki khun jong ki shimet, hynrei ia ki khun jong kiwei ruh bad ruh ka wanrah ka jingjah burom bad ka jingjynjar ia ka iing hi baroh kawei.
Ym lah ban len ia ka jingriewspah jong ka imlang sahlang mynta ha kine ki sngi bad dei na ka jingbun palat ka jingkamai ne ka jingioh pisa ba ki briew ha kine ki sngi kim don por shuh hynrei baroh ki bunkam beit ban kamai.
Dei na kane ka daw ba baroh baroh ki ong ba ka por ka la lyngkot bad imat kam don shuh 24 kynta ha ka shi sngi.
Toi ki kynta bad ki second km shym la pat kylla ki long beit kumjuh.
Uwei u Rangbah u la ong ba ka daw kaba kongsan bad kaba hakhmat eh jong ka jingioh lad jong ki samla ka dei na ka daw ka jingkyllei palat ka kamai shukor ne black money ba ki kmie ki kpa ki ai beit puk puk ia ki khun katba ki ang.
Ka jingiohlut jong ki khun ia baroh ki jingkwah ha ka por ba ki dang rit dang lung ka rta ka pynlong ia ki ban hiar dor noh ha ka longbriew man briew bad kiew dor ki kam sngewbha.
Ka jingsngewbha ne ka enjoyment kam lah satia ban pynhun ia ki briew la ha kano kan ka kyrdan, dei na kata ka daw ba ki iit ia kiwei pat ki jingsngewbha kiba kham khlain kham khlain bor bad u drok u dei u wei na ki atiar ba khlain bor tam bad shisien ba la ngat la long kumba thep ia along da lade ialade.
Ha kaba kut lada kim ioh ia u drok ki samla kim salia ban leh ia kano kano ka kam ruh bad kin ialeh katlah katiai ban pynngop lem ia kiwei khnang ba kin long ki nongkyrshan jong ki.
Ki nongdih drok kim lah ban shu long nongthied sah, hynrei kin iit ia ki lad ki lynti kumno ban ioh ban die de ia ki khnang ba kin lah ban kyrshan ia ka jinglut ba shyrkhei.
Dei na katei ka daw ba la lah ban iohi ba ki pulit ryngkat ka jingiatreilang jong ka Dorbar Shnong Mawlai Phudmuri ki la ioh ban kem ia ki samla kiba pyrshang ban pyniaid iew ia ki drok hapoh ka shnong Mawlai.
Baroh shi katto la ju bna ba kum kine ki kam ki jia ha ki shnong kiba iashongkhleh bad kiwei pat ki jaidbynriew, hynrei mynta kane ka kam ka la rung wat ha ki shnong ba iashong tang para khasi ruh.
Ka long kaba shyrkhei ba kumno kitei ki samla ba die drok ki la pyrshang ban pynngngop ia ki khynnah skul kiba dang lung dang rit ka rta.
Ka long kaba donkam ia ki longiing longsem ban long kiba husiar bad kum ki kmie ki kpa donkam ban peitngor bha ia la ki khun ki kti.
Uwei u rangbah u la ong ba ki kpa khamtam lei, kiba dei ki nongkamai ka iing kim dei ban pyni kop ne sop hakhmat ki khun ba haduh katno ki kamai namar ba kane ruh ka ialam bakla ia ki khun ki kti bad ka jingsngew riew spah jong ki ka wanrah ia ka jingsngew sarong.
Katno ka long kaba sngewlyngngoh ba ki don ki longiing kiba ki kmie ki kpa ki la hap ban bsa ia ki jingdonkam drok jong ki khun jong ki tang na ka daw ba kim lah ban peit ia ki jingktah jong ka jingkyrni dih drok jong ki.
Haduh kumba 2000/- tam shi sngi ki don ki kmie ki kpa kiba shlan ban iarap kyrshan pisa ban pynioh ia ki drok na ka bynta ki khun jong ki.
Hynrei ha kaba kut kim shan bad ki hap ban leit ialam noh ia ki khun sha ki jaka aijingsumar.
Ki Dorbar Shnong ki donkam ban peitngor shisha bad shim khia halor kane ka phang kaba lah ban ktah jur ia ka imlang shlang.
Ki bor pulit barabor ki long kiba iatreilang bad ki paidbah ha kiba bun ki khep ba kum kitei.
Khliehriat jylliew 10: Kum ka dak ban pyndonburom ia ka Sngi burom mariang lane ka sngi pynneh mariang (World environment Day), Ki khynnah jong ka skul Khliehriat Higher Secondary School hynnin ka sngi saitjaiñ, ka la pynlong ia ka jingpyni paitbah ha Khliehriat, da ka drama ha surok,(Street Play) ha Lad Pohshnong (Khliehriat East).
Ia kane ka prokram lyngkot la pyniaid da u babu Manlang War ryngkat bad u Vice-Principal, u Fr.
Mark SDB.
Ki khynnah skul ki la ia pyni ia ka sap ka phong ha kaba ki pyni da ka drama kumba ki leit sha ki iew kiba don ki nongshong ïeww ki plie bad sa wan ki nongwan iew bad kin sa mih ki jingjakhlia na ka iew ka hat khamtam ki plastic ha kaba khlem don ba pynkhuid hynrei don tang ki nong pynjakhlia, hynrei watla katta ruh ki dang don hi kiba dang don ka mynsien tipbriew tipblei kiba peit ba bishar bad kiba don ka jingkitkhlieh ki ban pyntip sha ki bor shnong.
Ha ka drama, la pyni ruh ba ki bor shnong ruh ki kloi ban pynkhuid pynsuba ia ka shnong ka thaw, hynrei wat hapdeng ka jingkhuid jingsuba ruh ki ba juh mlien te ki nang bteng pat ia ka jingpynjaboh, kane ka pynbor ia ki bor shong ban khot biang da ka dorbar ban pynkhuid bad ki ai ruh ia ka jingtip paidbah (awareness) ryngkat bad ka kam, ia kane ka drama surok la wan ruh ban sakhi lang da ki paidbah.
Ka long kaba itynnad ba ki don katto katne ki khynnah skul ba ai jingkren ha kaba iadei bad ka phang kumno ban ri bad ban sumar ia ka mei mariang bad kban lehkhuid leh subaU babu Manlang uba pyniaid ia kane ka prokram ruh u la ai jingkren hashwa ban pynkut ia kane ka drama bad ong ruh ba ka jingroi ka jingjakhlia ha shnong ha thaw ka dei na ka daw ka jing bym don ka jingkitkhlieh jong ngi ki paidbah nongshong shnong, u la kyrpad ia ki paidbah baroh kumjhuh ruh ia ki khynnah skul ba ki dei ban long ki nongshong shnong kiba don ka jingkitkhlieh ban wanrah ia ka khuid ka suba.
Nongstoiñ, Jylliew, 10: Ka WKSU seng kmie ka dawa na ka sorkar jylla lyngba ka Department of Arts & Culture, ba kan pynïoh noh la ka jong ka building ba pura na ka bad ban pynlong ïa ka District Library ba pura ha Nongstoiñ.
Ka sorkar ka dei ban pynbiang pura ïa baroh ki jingdonkam ha katei ka tnad jingbuh jingsad ha kaba ïa dei bad ki kot pule.
Ban pynkhlaiñ ha ka rukom pynbiang bad pyndap ïa ki kot pule ha katei ka tnad sam jingnang jingtip, lyngba ki thup jong ki kot pule kiba long katkum ka jingsam jingtip kaba long kat kum ka juk mynta.
Ym tang ha ki kot pule ha katei ka tnad, ka sorkar lyngba ka Department jong ka Arts & Culture, ka dei ban pyntreikam noh da ki kor ki bor Internet ka juk mynta hapoh District Library Nongstoiñ, na ka bynta ban ïoh jingtip khambun shuh na ka bynta kino kino ki jingsam jingtip ba kham phylla sha ki samla pule jong ka thaiñ.
Dei ban buh da ki kyndon aiñ ïa ka jingpyndonkam ïa ka internet, khnang ba ki samla pule kin ym pyndonkam bakla ïa kino kino ki jingsam jingtip lyngba ki kor ki bor ka juk stad mynta.
Ka seng ka dawa na ka sorkar jylla lyngba u myntri ba dei peit ïa ka tnad Arts & Culture, ba nalor ka jingdawa ban don noh la ka jong ka building ba pura bad ruh ban pynlong noh kum ka District Library ba pura ha Nongstoiñ, ka West Khasi Hills ka la don kam kyrkieh ïa ka District Auditorium.
“Lada ka sorkar ka shimkhia shisha ban pynïoh ïa kine ki ar tylli ki mat jingdawa, ka thaiñ West Khasi Hills kan sa kiew sted ha ka pule puthi bad kin mih bun ki riew stad riew shemphang ha kane ka thaiñ.
Ym tang kata wat na ka liang ka sorkar ruh kan sah ïoh shibun ka khajna lada ka kloi ban leh bad ka kyrshan ïa ki kitei ki mat jingdawa khamtam na ka bynta ki samla pule kumjuh u ba bun balang" ong u D.
Sun President jong ka seng.
U la ong ruh, “Ka West Khasi Hills ka la don 78.
83 percent ka literacy rate katkum ka census ha u 2011.
Te kan eh aiu ïa ka West Khasi Hills ban nang kham kiew shuh shuh ha ka jingdon kiba nang ban pule bad ban thoh ban tar, lada ka sorkar kan nang theh shuh shuh ki jingnoh jingïarap kiba long kat kum kitei ki mat jingdawa na ka bynta u paidbah".
Nongpoh, Jylliew 10: Namar ka jinglong jingman haka jylla Manipur ha kaba bun naki paid riew ngeit khristan kila shah ban ban beiñ, ka jingshah thang bad shah pynjot pynpra jong ki iing mane khristan, ki skul naka huri hura bad ka jingïakynad jaitbynriew hapdeng ki Meitei bad ki Kuki, ka Conference of Religious India, Ri-Bhoi Zone mynta ka sngi kala pynlong da ka jingïalang lyngkot hakhmat ka Nongpoh Town Shopping Complex bad pynbud saka jingïaid paidbah ha surok bah haka thaiñ Nongpoh kum ka dak ka jingïatylli bad ki paid riew ngeit khristan haka jylla Manipur bad kiwei kiwei ki jaka jong ka Ri India.
Ha katei ka jingïalang bad ïaid paidbah jong ka CRI ha Nongpoh, la wan ban shim bynta naduh ki nongïalam ñiam na ka thaiñ Shatei Lam Mihngi, ba kynthup ïa u Br.
Varghese SG, Sr.
Escociana Vaz MSMHC, NE Regional CRI Secretary, Sr.
Prema Chowallur SCC, Convener of North East FORUM of Religious for Justice and Peace, Sr.
Teresa Kamasuam FMA, CRI Shillong President Fr.
Laurence Kharluni, Shillong Archdiocese, Br.
Sunil Britto CFC, CRI Ri-bhoi President, Sr.
Melita Syiem MSMHC ki samla jong ka St.
Stephen Hostel Girls, Bah Opel Lyngdoh Rangbah Shnong ka Nongpoh bad kiwei kiwei.
Ha katei ka jingïaid paidbah ban wanrah ïaka jingsuk ha Manipur naka liang kitei ki nongïashimbynta kila rah ruh da ki placard ban pynrem jur ïaka jingshah ban beiñ jong ki khristan ha katei ka jylla bad ban dawa naka sorkar jylla jong ka Manipur bad kumjuh ruh ka sorkar pdeng ban ai ka jingïada ïaki paid khristan ha katei ka jylla khamtam ban pynkut noh ïaka jingïakynad khnang ba ki paidbah kin ioh biang ïaka jingsuk.
Ki nongïalam jong ka CRI haba kren ha katei ka sngi kila pynpaw ka jingsngewkhia bad pynrem jur ïaka jingshah lehbeiñ jong ki paidbah khristan kiba la noh synñiang shibun sha ka imlang ka sahlang ha katei ka jaka naduh ki jaka pule, ki ïiing mane ha kaba kiwei ki riew ngeit ki kheiñ beit ba ki khristan ki dei ki nongpynkylla ñiam, kaba la pynlong ïaki ban thombor bad thang dusmon wat ïaki jaka mane Blei bad ki skul Mission ha kaba bun naki paidbah kila duh noh ïaka jingim ha katei ka jingïakynad.
Kila ong ruh ba halor ka jingshah thombor jong ki khristan, bun naki paidbah kila kylla phetwir bad sah haki ïing sher dara bad kaba sngewsih ka long ba wat ka sorkar Manipur kam shym la peit bad khmih ban ïarap bad ban ai ka jingïada kaba kyrpang kaba ki kynhun thombor ki nang ioh mynsiem ban pynkulmar, ha kaba kum ka kynhun ñiam ki buh ruh ka jingduwai ba katei ka jingïakynad kan kut noh bad kyrpad shaka sorkar Manipur bad ka sorkar Pdeng ban leh eiei ban pynkut noh ïaka jingïakynad bad ban ai ka jingïada ïa kiba shah ktah.
Nongpoh, Jylliew 10: Da ka jingangnud ban wanrah ïaka khuid ka suba khamtam ka khubor sha ki paidbah ba kim dei ban dusmon bad pynjot ïaka mei mariang da kaba bret pathar ïaki jaboh jabaiñ bad khamtam ki plastik sha ki wahduid bad ki wah heh, ka Seng Samla Shnong Ïewmawlong mynta ka sngi ka la pynlong daka jingïakop tam plastik naka wahrit Umpyrli, kiba la bret pathar da ki briew ha katei ka wah bad ijli wat ban peit namar bala satah da ki plastik bad ki jaboh.
Ha Kane ka jingïakop, kala pynlong ruh ïaki paidbah da ka jing shongshit ban ïa shim bynta shitrhem hadien ba naka liang ka seng Samla kala buh ruh da ki khusnam song pisa sha ki nongïawan ïashim bynta kiba ïoh tam bun killo ki plastik, kaba long ruh shibynta ban pynkhuid bad pynneh pynsah ïa katei ka wah ha kaba ki nongjop kila ioh ban tam mar 1 quintal tam ki jaboh bad plastik na katei ka wah.
Ha ba kut jong Kane ka jingïakop naka liang ka seng samla ka la ïoh ruh ban pynlait ïaki symbai dohkha ha katei ka wah daka jingthmu ban nang pynroi shuh shuh ïaki dohkha haki wah kiba don ha Shnong ryngkat ka khuid ka suba.
U Samla Aristone Ryndongsngi, President ka Seng Samla Ïew-Mawlong u la pynpaw ïaka jingkmen hadien ba katei ka jingïakop kala long kaba seisoh da ka jingwan shim bynta jong ki paidbah bad lyngba kane ka jingïakop tam plastik ka la wanrah ïaka jingkhuid jingsuba hapoh ka Shnong bad khamtam ha kane ka wah rit kaba don haka Shnong.
U la ïathuh ruh Kane ka jingthep symbai dohkha ha kane ka wah rit ka dei ka jingthmu jong ka Seng Samla ban nang pynneh ïaki dohkha haki wah, namar la ïohi ïaka jingduh jait jong ki dohkha haki wah tang naki daw jong ka jingpynjaboh jong ki briew ki bym shem la suidñiew ïaki jingthaw kiba im ha ki wah.
U Samla Aristone u la kyntu ruh ïaki paidbah ba kin nym leh jakhlia shuh ha kane ka wah hynrei ba kin sumar khuid ïaka khnang ba ki doh kin nangroi na kawei kapor sha kawei pat, bad ka jingmyntoi kan long ïaki paidbah nongshong shnong ha kaba kin ïoh ban khwai doh ban bam na kane ka wah, u la bynrap.
Jowai, Jylliew 10 : Ka Little Angels Secondary School, Jowai ha kane ka 9 tarik u Jylliew hapoh ka jingpynïaid jong ka Doly Lamare, Guide Captain kila pynlong ïa ka jingpynrung dkhot ‘Enrolment & Investiture Ceremony’ na ka bynta ki khynnah skul kiba kwah ban long kum ki Scouts-Guides.
Ha kane ka prokram la wan ban sakhilang da u Ohiwot Laloo, District Commissioner Scouts, West Jaiñtia Hills kum u kongsan, ka Chwadaka Laloo, District Commissioner Guides kum ka symbud kongsan ha ka jingdonlang ka Principal kong E.
E.
Laloo, Chairman School Managing Committee Dr.
Khonglah, ki nonghikai bad ki khynnah skur.
Ïa ka jingïalang la pynïaid da ka Doly Lamare, Guide Captain la ïoh ka jingkren pdiang da u Dr.
Khonglah, Chairman SMC, la ïoh ruh ki kyntien ai mynsiem ïa ki khynnah skul sa ka kong Chwadaka Laloo bad na ka E.
E.
Laloo, Principal Little Angel’s School, Jowai.
Katba u kongsan ma Ohiwot Laloo ha ka jingkren ula pynkymmaw ïa ka bynta ba hakhmat eh jong ki khynnah Scouts-Guides ba kin ïada ïa ka mei mariang bad ki sawdong sawkun jong ka, ula kyntu ïa ki khynnah skul ka Little Angels School ba kin kynmaw manla ka sngi ïa ka sngi pynneh pynsah mariang ne ka ‘World Environment Day’.
Ïa ka bynta ba kongsan jong ka Bharat Scouts & Guides ban ai sha ki khynnah Scouts la pyndep da u Adiam U Bthuh, District Secretary MBS&G West Jaiñtia Hills, katba ïa ki khynnah Guides la pyndep da ka Doly Lamare, Guide Captain Little Angel School, Jowai.
Jowai, Jylliew 10: Ka East Jaiñtia Mid-Day Meals Workers Unit, ha kane ka sngi Thodieng kala pynlong ïa ka jingkynduhlang ha West Khliehriat Community Hall, ha ka jingdonlang ki nongkitkam jong ka Central Body ka All Jaiñtia Mid-Day Meals Workers Union.
La ïoh ïa ka jingkren pdiang burom na ka kong Shim-ika Sungoh members EJMDMWU, ka jingkren halor ka jingeh jong ki nongshet ja haki skul ha kane ka District da ka kong Leki Bareh member East Jaiñtia, la pynsngew ruh ïa ki jingeh bapher bapher kiba ki ïakynduh.
Na ka liang kine ki nongshet ja sngi ki la pynpaw ruh ka jingïaroh ïa ki nongkitkam ka All Jaiñtia Mid-Day Meals Workers Union, kiba la trei shitom na ka bynta ki jingdonkam jong ka Union.
Hadien kane la ïoh ïa ki jingkren bad jingpynshai da u Adviser ka Union u ma Khroo Lamsalanki Pariat uba la ïathuh ba ïa ka jingsiew ne ka honorarium jong ki Cook, ka sorkar kala pynkiew naduh u bnai April, 2022 sha ka 2 hajar tyngka, katba ïa ka pisa kaba dang sah sha ka sorkar kan pyllait ha kine ki sngi ban sawan, ha ka juh ka por u ma Khroo ula pynshlur bad ban jur ïa ki nongshet baroh ba ki dei ban long kiba trei shitom ne tista ha ka kam jong ki, kumjuh ruh ban long kiba leh khuid bad kiba ïatreilang ryngkat ryngkat bad ki Nonghikai khnang ba kane ka Scheme kan nangïaid beit shuh shuh hapoh kane ka jylla.
Ha kane ka sngi la ïoh ruh ki jingpynshai halor ki kam kiba ka All Jaiñtia Mid-Day Meals Workers Union, kala ïaid lynti na u President ka Seng u samla Jerry Anderson Suting, ba hapdeng ka jingïaid lynti ka seng kala ïoh ban kheit ïa katto katne tylli ki soh ka jingjop, kumta u buh ka jingkyrpad ïa ki nongshet ja sngi kiba don ha kane ka thaiñ East Jaiñtia Hills Districts ban long kiba ïatreilang, khnang ba ka sorkar kan jubab ïa ki jingdawa jong ki kum ki Nongshet ja sngi ha ki skul.
Kumba long mynta ki jingdawa ba ha khmat eh jong ka seng ki long ka LPG, ka Maternity leave, Drinking water, khamtam ka Central Share na ka bynta ban kyntiew (Enhance) ïa ka honorarium jong ki Cook na ka Government of India khnang ba ki Cook kin kham ïah ban pyndap pynbiang ïa ki jingdonkam ka ïing ka sem ka jong ki.
Shillong, Jylliew, 10: U Director jong ka NEIGRIHMS u Dr.
(Prof).
Nalin Mehta ha ka sngi Saitjaiñ u la plie paidbah ïa ka jingpyntrei kam ïa ka “ABDM Scan and Share" hapoh ka hospital ha ka mala ka nyngkong.
Ha ka jingplie ïa kane ka “ ABDM Scan and Share" la sakhi lang da u Secretary ka tnad ka Koit ka Khiah jong ka Sorkar Meghalaya u Ram Kumar bad ka Dr H.
C Lyndem kaba long ka Director jong ka tnad ka Koit ka Khiah ka Sorkar Meghalaya bad kiwei kiwei.
Shillong, Jylliew 10 : Ka jingïakynduh lang jong ki hehduh ki shipai pahara khappud ka India bad Bangladesh ïa kaba la tip kum ka 53rd Director General Level Border Co-ordination Conference, kan long ha BSF Camp Chhawla, New Delhi naduh ka 11tarik haduh ka 14tarik u Jylliew mynta u snem.
Ha katei ka jingïakynduh lang, ïa ka kynhun jong ka BSF yn ïalam da u Dr.
Sujoy Lal Thaosen, Director General ki BSF katba ïa ka kynhun na Bangladesh pat yn ïalam da u Maj General AK Nazmul Hasan, BAM, ndc, psc, Director General, Border Guard Bangladesh.
Katei ka jingkynduh lang ka long ban ïa kren na kabynta bun ki mat kiba ïadei bad ki kam khappud khamtam eh haba ïadei bad ka jingpynkhlain ïa ka jingïatrei lang hapdeng ki bor pahara jong kitei ki ar tylli ki ri ba marjan.
Ha katei ka Conference, ka jingïakren ka long ruh kumno ban tehlakam ïa ki kam bymman kiba don ha ki khappud bad ruh ka jingpyntip mar kylliang hapdeng ki bor pahara haba don kino kino ki jingjia ha ki khappud.
Nalorkine, la ong ba kan don ruh ka jingïakren halor ki kam pynroi ha khappud bad ruh haba ïadei bad ka jingpyntreikam pura ïa ki ïa kiba la tip kum ki Coordinated Border Management Plan (CBMP) bad ka Confidence Building Measures (CBMs).
Lah ban kdew hangne ba ka jingïakynduh lang kaba khatduh hapdeng ki BSF-BGB Border Co-ordination Conference ka la long naduh ka 17tarik haduh 21tarik u Naitung u snem ba la dep ha Dhaka, Bangladesh.
Shillong, Jylliew, 10: Ka Seng Biria U Khasi (SBUK) ha ka sngi Thohdieng ki la ïasoi ïa ka Soskular bad ka Fraternity Arts Cine Entertainment Shillong (FACES) ha Shillong Press Club, Shillong da kaba buh hakhmat ïa ka thong ban pynphriang ïa ki jingïalehkai drama Khasi ym tang ha ki jylla ka ri India hynrei wat shabar ri.
Kum ban shu pynkynmaw hangne, ïa ka Seng Biria U Khasi la seng ha ka 2 tarik, Jylliew, 1989 bad kane ka kynhun ka dei kaba la paw bha ha ki snem ba la leit noh ha kaba pyni ïa ki jingïalehkai drama biria kiba la pynïap biej haduh katta katta ïa ki paidbah nongshong shnong jong ka jylla.
U General Secretary ka SBUK u Bah M.
D Tmar u la ïathuh na kiba bun ki daw ba kane ka seng kam shym la lah ban leh eiei ha kine ki sngi hadien ka jingkhladnoh jong ki dkhot ba snar jong ka kynhun.
Ha ka jingïakren bad ki lad pathai khubor u Bah M D.
Tmar u la ïathuh hadien ba ka la don ka jingïakren sngewthuh jingmut bad u nongïalam ka FACES u Bah Paradip Kurbah da ka jingmut ban pynkhie im biang ïa ka seng SBUK.
U la ong ba ha ki por ba ladep ka SBUK ka la lah ban pynmih shibun ki Biria ban pynsngewtynnnad ïa ki nongpeit, nangne shakhmat kane ka seng kan sdang biang ban bteng ïa ki jinglehkai biria kumba ka juh leh ha ki snem ba la leit noh.
Na ka liang jong ka SBUK bad ka FACES kin sa nang pynheh bad nang pynïar ïa kane ka kam ak drama da kaba pynlong ïa ka Drama Festival bad kiwei dei ki prokram bapher bapher.
Haba nga pule ïa ka jingthoh u Samla rangbah Nongïalam Ka VPP – Dr.
Batskhem Myrboh ha ka kot khubor ‘Mawphor’ ba 2 tarik u Jylliew, 2023, la ai jingshai ba ka tarajur thung kam kat kum ka Population Structure ka la noh shiliang sha ki jaitbynriew Garo kiba don tang kumba 30%, katba ïa ka bhah ai kam la mang haduh 40%.
U Khasi – Jaintia u la duh nong haduh 6% sha 10% man ka snem ha ki 51 snem.
Kane ka dei ka backlog ïa ki Khasi – Pnar.
Hynrei ban peit bad ïatai sani ïa ka numerical analysis katkum ka population structure by mother tongue, ki khasi-pnar kiba duh nong ki dang bun lada shu pyndonkam da ka permutation and combination.
Ha ka jingpule Technical line, ki Khasi – Pnar ba ïoh marks 80% to 90% ki la shah kyntait sharud ban ai lad ïa ki Garo kiba ïoh marks tang 45% – 50%.
Bun na kine ki Garo ki la iehnoh tang shipawa ne shiteng na ki jingpule namar kim lah ban pass ha ki Eksamin jong ka Technical studies ba la bhah ïa ki.
La pynsepei ïa ka pisa Sorkar da ki spah klur ha ki 50 snem.
Ka bha ban nym ïa kren jingkhein shuh, ïoh nang kulmar khlieh da kita Ki Roster(Retrospective) bad Roster (Prospective), wat ai lad ruh ïa ki political parties ban ïa wan rah jingkhein man ba long Meeting Review of Reservation Policy namar ki ïa pyrkhat nyngkong ïa ka Vote – bank.
Ieng beit ha ka Nongrim 80% reserved for Indigenous Scheduled Tribe of Meghalaya ha baroh ki jingthung kam bad leit pule – based on merit – Hikai ïa baroh ki jaitbynriew ban minot bad trei shitom ha ki jingpule ym ban shu ïa shong kli kti ha ki jingkynoi ka Reservation Policy.
Ki Political Parties ki dei ban husiar ban nym pynkhih win ne khie thma sa ïa ki Khasi – Jaintia bad Garo kumba la jïa ha ka jingïapbriew hapdeng ki Khasi – Jaintia bad Bengali ha u snem 1979 &1992, Khasi – Jaintia bad Nepali ha ka 1986 – 1987.
Ha ka snem 1966, ka la don ka jingsait ki pulit Assam na rum Anjalee sha iewduh (basah ja doh bad basa soh) bad nga don hajan ki rangbah khasi kiba la shah siat bad tuid ka snam, la don kiba la duh noh ïa la ka mynsiem bad katto katne kiba la mynsaw jur.
La leit on tep don burom ïa ki mynsiem bakordor ryngkat bad ka procession on tep ba I myllung ha kaba ki nongïalam sain hima ki la ïa don lang.
U snem 1966 un long ruh u ban sah jingkynmaw ïa I (L) Prof.
Martin N.
Majaw iba la ïalam ban rat diengkhong noh ïa ka ktem ki ‘Ki Thei awria kaba hajan jingkieng Umsohsun kaba ngi ju khot ka UNO.
Ka iing ka la ing khait bad mynta ka ieng ka Dreamland Cinema Hall.
U Prof.
Martin N.
Majaw u la long ruh uba la mait lynti bad trei shitom ban pynlong ain ïa ka Land Transfer Act kaba la khang ban die jaka ne ing na ki Tribal sha ki Non-Tribal bad kumta ter ter.
La dei ban tei ïa u mot bajrong bha jong I Bah Martin N.
Majaw ha khmat Soso Tham Auditorium, Shillon.
Nga sngew burom ïa u Chief Minister barim, Dr.
D.
D.
Lapang uba la ong ïa kine ki kyntien ‘Wat thung kam ïa kito kiba ym lah ban pass tang ïa ka Written Examination, ïoh Collapse ka administration’.
No communalism at the cost of quality administration.
Ha ka snem 1992, une u Chief Minister hapdeng ka saw ka sian, u la shim ïa ka rai for a strong and good governance for peace and tranquility.
Um shym pyrkhat shuh ïa ka Vote bank jong u kaba la ktah ïa u ban shah rem ha ka MLA Election, 1993.
Ka Ri Bhoi ka la babe, hynrei yn leh kumno ba ha kum kato ka por, la shu ong beit ba la bret mawlynnai hakhmat ki sniang.
Nga kyrpad ïa ki nongïalam sain hima sima (Political leaders) ban nym ïa kren shuh ïa ka Population Structure ne Roster System.
Hikai ïa ki khun samla jong ka jaitbynriew scheduled Tribe ka Meghalaya ban minot, trei shitom bad ban nym shang makia ne lapmiet ka shong dukan sha hynrei ban ïa compete para Indigenous Scheduled Tribe of Meghalaya da kaba ïa khun da ka merit jong ka 80% Indigenous Meghalaya Scheduled Tribe ne ka bynta ki kam sorkaar bad ki jingpule ha ki tnat Technical line bapher bapher.
Trei na ka bynta ka jingbha ka lawei ki khynnah Khasi – Jaintïa bad Garo ban don ka Competitive Spirit bad ban nym don shuh ka Sub-tribe Reservation within the Umbrella of Schedule Tribe Reservation.
Klet noh ïa ka Vote bank lym kumta kan kyrtoh kylla ïa ki khun ki ksiew, ki pyrsa jong nga jong phi.
Ieng skhem Samla bad Paidbah Khasi – Pnar ban lait na ka raibi ïa um snam kawei hadien kawei.
It’s now or never ban lait ïa ka thma ka jingïa um snam.
Husiar ho, phi ki nongïalam seng hima – sima (Political leaders) – klet noh ïa ka Vote – bank, pyrkhat nyngkong ïa ka lawei ki khun samla shynrang bad kynthei jong ka jaitbynriew Meghalaya Scheduled Tribe.
Do away with sub – tribe Reservation as every Sub – Tribe is having equal rights under Reservation Policy.
Ka mat pynthymmai ïa ka Reservation Policy(RP) ka la pynkhih ïa ki paidbah jong kane ka rilum khasi ha kine ki sngi kiba la dep bad na kane ka jingjia ngi lah ban ïohi ïa ki jingmih kiba kham kongsan, kiba long ka jingmyntoi ïa ki khun khasi-khara jong kane ka jaitbynriew jong ngi.
Kaba nyngkong ka long,ka jingsngewthuh ka jaitbynriew KHASI shaphang la ki jong ki hok kiba dei ban ïoh bad ki la ïa shimkhia da kaba ieh ïa la ki kam ki jam ban ïawan najan najngai ban ai ka jingkyrshan ïa kane ka mat pynthymmmai ïa ka aiñ thungkam thungjam (Job Reservation Policy 1972).
Ka jingsngewthuh jong ki paidbah halor kane ka mat kaba donkam, ka la pynlong ïa ki lak ngut ki khun u hynniewtrep ban kyndit bynriew ïa ka jingdonkam ban ïatylli kawei khnang ban ïoh ïa la ki jingdawa bad ïa la ki hok.
Kumba ka la long ngi ïohi ïa ka dak jong ka jingïatylli kum kawei ka jaidbynriew lyngba kane ka jingïakhih.
Lada ki paidbah ki sngewthuh shisha ïa ka jingdonkam ban teh song ïa la ka jaitbynriew khasi ban ïalong kawei, DEI KANE KA POR KABA BIANG EH.
Baroh ngi kwah ban ïohi ïa ka lawei jong ka jaitbynriew KHASI kaba im bad kaba kiew shaphrang ha ki liang baroh.
Kaba ar pat kaba la jia ka long kaba phylla bad kaba pynlyngngoh ban ïohi ïa kiba bun ki briew kiba wan tuid sha kane ka lympung na ki niam bapher bapher ym donkam ban da jer kyrteng ïa ki jaitniam baroh, hynrei ki la ïapoi lut ha ka kyrteng jong ka jaitbynriew KHASI bad kim sngewlehraiñ ban pyrta sha u Blei sha u Trai Nongbuh nongthaw,ki pynlong ïa ki jingrwai kyrpang,ki jingrwai ieit ri,ki jingrwai niam,bad bun bah ki phai khmat sha u Blei Trai Kynrad ban dwai ban ainguh bad ban khot kyrpad ïa ka jingïarap ka jong u ha kaba rieh bad ha kaba paw.
Hato kane ka dei tang kaba shu pynkhih ïa ka jingsngew(emotion),ngim lah ban len ba don bun kiba kum kita,hynrei don kiwei pat ïa kiba u Trai Nongbuh Nongthaw u la ktah ïa ki mynsiem jong ki bad khamtam ka jingïatiplem ka la ktah ïa ki jingmut jingpyrkhat jong ki.
Hato kane ka lah ban dei ka dakjong ka jingbha kaba lah ban wan ha kane ka ri kaba ieit jong ngi, ban ïohi pat sa shisien ïa ka longbriew manbriew kaba bha bad kaba hok?.
Kaba lai ka long kaba kham kongsan,lada ngi hap ban pynshongdor ïa ka jinglong jong u Nongïalam, ngi ïohi ïa ka jinglong kaba skhem bad ka jinglong rangbah jong u Bah Ardent, ym tang katta ka jinglong kaba shlur kaba don ha u bad ka jingsngewthuh ba u ieng halor ka nongrim kaba shisha.
Lada ngi pyrshang ban ïa nujor bad ki jingïakhih kiba la dep ha ki snem kiba mynshuwa, ym don kum kane, ha kaba ki paidbah baroh ki ngeit ïa ka jingbthah ka jong une u Nongïalam ban long kiba jai jai.
Naduh basdang haduh ban da kut ka jingïakhih, ym shym la don kano kano kaba pynkulmar ïa ka shongsuk shnongsngaiñ ha ka Jylla.
La kumno kumno ruh ngi ïohi ba une u Nongïalam u la aiti nyngkong ïa lade ha u Blei bad u lah ban ieng skhem bad kut jingmut ban shah thngan khlem buh por naduh ka 23tarik u Jymmang haduh ka 1tarik u Jylliew 2023.
Ka long kaba phylla ban shah jingit ban shah thngan haduh 10sngi, khlem bam hynrei tang da ka um bad ba la pynshisha da ki doctor kiba la ai ïa ka report.
U la shah thngan khlem khih u la ieng triang ryngkat lem bad ki paidbah jong ka ri ban ïa khun ïa kane ka mat.
Ka jaitbynriew ka donkam ïa ki Nongïalam bad ïa ki riewshynrang kiba shlur kum kine.
Bad kaba saw pat da long kumno kumno ruh baroh ki MLA Khasi ki la ïa kyrshan lang ban pynthymmai noh ïa ka Reservation Policy 1972, wat lada don kiwei pat ki bym sngewïahap ban kyrshan ïa kane ka mat, ki ïaleh ban buhrieh ïa lade namar ki dang sngewkwah ban ïaid da ka lynti kaba rim namar kane ka lynti kaba thymmai ka eh than ïa ki,hynrei ha kaba kut ki la ïarah kti lut ban ïa mynjur ban don noh da ka Expert Committee.
Kane ka dei ka result kaba bha.
Ka jaitbynriew ka khmih lynti ba ki party riewlum bad ki MLA khasi baroh kin ïa tehsong kawei.
Bad kaba khatduh ka long, ka jubab kaba bha jong ka Sorkar kaba la pynkmen shikatdei eh ïa ki paidbah kiba ap ïa ka khubor kumba ki la angnud,bad kata ka long ba ka sorkar ka la mynjur ban ïa kren halor ka jingdawa ka VPP bad pynthymmai ïa ka RP,da kaba ka la shim ïa ka rai ban thung da ka Expert Committee,bad haba ka sorkar ka la thung ïa kane ka Committee kumba ngi ïohi lyngba ki lad pathai khubor,baroh kiba la ïa kyrshan ki la ïa shad kmen ïa kane ka jingjop kaba donburom bad ka 1tarik u Jylliew 2023 ka la long ka sngi basah jingkynmaw ïa ka ri bad ka jaitbynriew khasi,namar ba ka sorkar ka la pynpoi ha u Bah Ardent Miller Basaïawmoit ïa ka Notification kaba la pynmih da u Lat ka jylla ba la thung ïa ka Expert Committee na ka bynta ban review ïa ka Reservation Policy 1972.
Ki paid nongshongshnong ka ri khasi ki dang ap ba ka sorkar kan bishar hok bad leh hok halor kane ka mat jingpynthymmai ïa ka RP.
Shillong, Jylliew, 10: Ka North-Eastern Hill University Teachers’ Association (NEHUTA) kaba dei ka seng jong ki nonghikai ka skul NEHU dang shen ka la pynthymmai ïa ki nongkitkam ha kaba u Prof.
Lakhon Kma u la shah jied kum u President, u Prof.
D.
V.
Kumar kum u Vice-President bad u Dr.
Marbhador M.
Khymdeit kum u General Secretary.
Kiwei pat ki nongkitkam ki kynthup ïa u Dr.
Juwesh Binong kum u Joint Secretary bad ka Dr.
(Ms.
) Jacqueline J.
Thabah kum ka Treasurer.
Nalor kine ki nongkitkam, la jied ruh sa hynriew ngut ki dkhot jong ka Executive Committee ba kynthup ïa u Prof.
Donkupar Syiem, u Prof.
Xavier P.
Mao, u Dr.
Pankaj Sarkar, u Prof.
P.
Hangsing, u Prof.
Prasenjit Biswas bad ka Dr.
Dokatchi Ch.
Marak.
La jied ïa ka Dr.
Dokatchi Ch.
Marak kaba na ka Garo Department ba kan mihkhmat na ka bynta ki nonghikai ka NEHU na Tura Campus.
Hadien ba la shimti kam, u Prof.
Lakhon kma u la kren halor ka jingdonkam ban pynbeit ïa ki kynrum kynram ha kaba ïadei bad ki nonghikai.
U Prof.
Donkupar Syiem kum u Professor uba la rangbah ha ka kam hikai u la ban jur ba ka NEHUTA kan ïaibteng ban pyndep ïa ki kam babha ba ka la leh bad kan trei shitom ruh ban kyntiew ïa ka jinglong jingman ha ka liang ka pule puthi.
Ka Executive Committee ba thymmai ka la rai ba ha ka jingïalang ba nyngkong kan shong pyrkhat halor ki mat treikam ba kan pyndep hapoh u snem 2023-24.
Ha kane ka jingaiti bad shimti kam la ïadon ryngkat lang ruh bad kiwei pat ki Professor ba hakhmat jong ka skulbah NEHU.
Khliehriat, Jylliew 10 : Ki pulit jong ka Lumshnong Police Station mynta ka sngi ki la ioh ban kurup u drok heroin uba khia 63.
12 gram, kumta halor kane ki pulit ki la kem noh ia uba donkti uba la tip kyrteng kum u Sorif Uddin Sorifuddin, 50 snem kyrta, uba na ka shnong Bhairabpur, Part-V, kaba hap hapoh ka PS.
PO Kalain,District-Cachar, Assam.
La ong ba hadien ba ki pulit ki la ioh ia ka jingtip ba tikna ba don u briew uba khaii drok uba wan na ki thaiñ Kalain ba thmu ban leit sha ki thaiñ Khliehriat uba kit bad ki song ba thep ia ki drok ban khaii beaiñ, kumta ka kynhun jong ki pulit ba tip kum ka ANTF lem bad ki pulit Lumshnong ki la pynap ktem hajan Lumshnong Police Station.
Kumta la ioh ban bat ia utei u nongkhaii drok bad la ioh ban kurup na u ia u drok herion ba la thep ha ki hynriew tylli ki synduk sabon, ki pulit ki la register ia ka ejahar ha Lumshnong Police Station bad la pynngat hapoh ki kyndon ain jong ka NDPS Act bad ka jingtohkit ka dang iaid shakhmat ban dup lap shuh shuh ia kiba donkti ha kane ka kam khaii drok.
Shillong, Jylliew, 10: Arngut ki khynnah kynthei kiba la suba ba ki don jingïadei da kaba ïalang samla paramaki, ki la phet na la ïing kat haduh ba ki bahaïing hasem kiba la kulmar thlim ki la ujor da ka ejahar sha ki Pulit.
Ki bahaïing hasem kiba dap da ka jingkhuslai halor kane ka jingjahrngai jong ki khun kynthei na la ïing ki la ujor da ka ejahar sha ki Pulit khnang ban lap dien biang ïa ki.
Katkum u kyrwoh ba la phah da u Superintendent of Police (SP) City u Bah Vivek Syiem ha ka sngi Saitjaiñ u la ïathuh ba ar tylli ki ejahar ki Pulit ki la ïoh pdiang, kawei, ha Pasteur Beat House ha ka 26 tarik, Jymmang,2023 ba kawei ka khynnah kaba dang 13 snem ka rta na Golfinks Khliehshnong bad kawei ka samla kynthei kaba la 15 snem ka rta na Pynthorbah ki la jah rngai.
Hadien ba la ïoh pdiang ïa kine ki ar tylli ki ejahar mar mar la register case ha Shillong Sadar Police Station hapoh ka Section 363 IPS.
Ki Pulit kiba la pynlong ïa ka jingtohkit ki la suba ba kine ki arngut ki khynnah kynthei ki la phet lang ryngkat namarba ki dei kiba ïa ithuh ithaw bha.
Wat hapdeng ka jingthwet kaba jur ban lap biang ïa kine ki khynnah kynthei hynrei ki Pulit kim shym la lap dien satia bad hadien kane, ki Pulit ki la pyntip sha baroh ki Police Station ha ka ri baroh kawei shaphang kane ka jingjah rngai jong kine ki arngut ki khynnah rit.
Hynrei ka Missing Desk jong ka East Khasi Hills hapoh ka jingïalam jong u Havildar Sanjit Pandey bad u Investigating Officer jong kane ka Case u Sub Inspector Topon Marak ki la pynlong ïa ka jingtohkit kaba bniah bad lyngba ka jingtrei shitom ki la lap ba kine ki arngut ki khynnah kynthei ki la sah ha ka ing jong ki bahaing hasem ha ka shnong Tumpreng, West Karbi Anglong.
U SP u la ïathuh ba ki Pulit kin sa pynlong ïa ka jingtohkit kaba bniah halor ki daw kiba pynlong ïa kine ki arngut ki khynnah kynthei ban phet na la ïing.
New Delhi, Jylliew, 10: Ka Sorkar India ka la thaw ïa ka Komiti na ka bynta ka Jingïasuk ha Manipur hapoh ka jingïalam jong ka Lat ka Jylla Manipur ka Anusuiya Uikey.
Ki dkhot jong kane ka komiti ki kynthup ïa u Myntri Rangbah, katto katne ki Myntri ka Sorkar Manipur, ki MP, MLA bad ki nongïalam na ki seng saiñ pyrthei.
Ka komiti ka kynthup ruh ïa ki nongtrei Sorkarbarim, ki nonghikai, ki nongthoh kot, ki barikor, kito kiba trei ha ki kam kiba ïadei bad ka imlang sahlang bad ki nongmihkhmat na ki jaitbynriew bapher bapher.
Ka kam ba la buh hakhmat jong kane ka komiti ka dei ban plie lad ïa ka jingïasuk hapdeng ki jaitbynriew bapher bapher jong ka jylla, kaba kynthup ruh ïa ka jingïakren hapdeng ki kynhun kiba dan ïa umsnam.
Ka komiti ka dei ban pynkhlaiñ ïa ka jingïatylli ha ka imlang sahlang, ka jingïasngewthuh jingmut bad ka dei ruh ban plie lad ïa ka jingïakren hapdeng ki jaitbynriew bapher bapher.
U Myntri ka tnat Kam Pohing ka Sorkar Pdeng u uAmit Shah u la don ha Manipur naduh ka 29 tarik, Jymmang 2023 haduh ka 1 tarik u Jylliew 2023 bad u la pynbna ïa ka jingthaw ïa ka Komiti na ka bynta ka Jingïasuk hadien ba u la leit peit ïa ki jinglong jingman ha Manipur na ka jingïaumsnam hapdeng ki jaidbynriew Meitei bad ki Kuki ha kaba da ki hajar ngut ki nongshong shnong ki la kylla phetwir.
Shillong, Jylliew 11 : Ka lympung ïalehkai Under-14 (Boys) ba pynïaid da ka Shillong Sports Association (SSA) kaba la long ha ka sngi Saitjaiñ jong ka taïew ba lah dep ha madan MFA Third Ground, Polo, Shillong la ïoh ban pynïalehkai ïa ki hynriew tylli ki kynhun, katba ïa ka jingïalehkai hapdeng ka Kynton-U-Mon bad ka Chellenger Football Academy ym shym la ïoh ban pynïalehkai.
Ki hynriew tylli ki team kiba la mih madan ha katei ka sngi ki kynthup ka Mawkriah pyrshah ïa ka Them Rangshken ACC ha kaba ka Them Rangshken ACC ka la khur jingjop da 3-0, ka Sohryngkham SC bad ka Nangkiew Irat SC, ka Sohryngkham ka la jop da 2-0 bad ka Umphyrnai SC ka la pynliem ha ka jingïakhun bad ka Laitkorh SC tang da shi kol.
Na ka bynta ka Them Rangshken ACC, ïa ki lai kol la ïoh ban thep da u Harystar Langstieh ha ka minit ba 23 bad 42 katba ïa ka shi kol la thep da u Banshanskhem Marbaniang ha ka minit ïalehkai ba 27.
Na ka bynta ka Sohryngkham SC ïa ki ar kol la thep da u Pynshaiborlang Kharmujai (41min) bad u Fabian kharshetty (48mins).
Ha ka jing-ïalehkai ba khatduh jong katei ka sngi, ïa ka shi kol na ka bynta ka Umphyrnai SC la thep da u Damebantei Kharkongor (38min).
Shillong, Jylliew 10 : Ka Meghalaya Energy Corporation Limited (MeECL) ka la pynkhreh mynta ban pan ïa ka jingbit (environmental clearance) na ka bynta ban pyntreikam noh ïa ka Myntdu – Leshka Hydro Electric Project (MLHEP – II).
“Ngi la pyndep ïa ka jingpynshai paidbah (public hearing) bad mynta pat ngin leit sa sha ka kylla kaba ar ban ïoh ïa ka environment clearance.
Hadien kine baroh ngin sa pynïaid pat ïa ka kam shakhmat," ong u Myntri ka tnad Bording, u Abu Taher Mondal.
Lah ban kdew hangne ba ka Leskha – II, kadei ka projek bording kaba 210MW bad kaba la pynkhreh ban pyntreikam ha ka wah Myntdu.
Ïa kane la thmu ban pyntreikam tang ha ka shikylla bad ïa kane la thmu ban pyntreikam noh naduh u snem 2024 bad la pynkhreh ruh ba la kumno kumno yn ïoh ban pyntreikam noh pat naduh u snem 2027.
Ka Myntdu Leshka II kadei ka projek kaba thmu ban pyntreikam da ka Run-of-River lane ka jingtan bording ha ka wah kaba tuid.
Ïa kane ka projek la mang ban pyntreikam ha ka jinglutkaba kot sha ka $423.
187million.
U Myntri ka tnad Bording u la pyntip ruh ba ka don ka jingtyrwa ban pynbha ïa kawei pat ka projek bording kaba don ha Wah Umïam.
U ong ruh ba ki don katto katne ki paidbah jong ka thain kiba pynpaw ïa ka jingpyrshah halor katei ka jingtyrwa.
“Hynin nga sngi nga la ïa kren bad ki MLA na katei ka thaiñ bad ngi la rai ban kynduh biang sa shisien pat ban pynbeit halor katei ka ishu," ong u Myntri.
Halor ka jingkylli, u Myntri u la ïathuh ruh ba ïa katei ka projek yn pyntrei da ka North Eastern Electric Power Corporation Limited (NEEPCO).
“Kumta, ngi don ka jingkyrmen ba kane ka projek kan treikam noh kham kloi.
".
Shillong, Jylliew 11 : Ka Jylla Meghalaya kan sa ïoh ban pynlong ïa ka lympung ïalehkai kynjat bol ba la rim tam hapoh ka dewbah Asia ka Durand Cup kaba 132 (132nd Durand Cup), hadien ba ka Local Organizing Committee (LOC) jong katei ka tournament ka la pynbna ïa ka nongbah Shillong, Meghalaya nalor ka Sir Kokrajhar ha Assam kum ki jaka ïalehkai phutbol ba thymmai na bynta ban pynlong ïa kane ka lympung ïalehkai kynjatbol kaba paw bha jong ka ri India.
Katei ka lympung kan neh shi bnai thik kaban sdang naduh ka 3 tarik Nailar haduh ka 3 tarik Nailur 2023.
Ha ka samoi kaba lah dep jong katei ka lympung kaba 131, ka kynhun ba la ïalam da u kapten kynsai ka ri India u Sunil Chhetri ka la ïoh ban rah ïa ka nam lahduh, hadien ba ka Bengaluru FC ka la pynliem noh ïa ka Mumbai City FC da 2-1 kol ha ka jingïalehkai phainal kaba la long ha Vivekananda Yuba Bharati Krirangan (VYBK), Kolkata.
Kadei ruh ka sien ba nyngkong ba ka Bengaluru FC ka ïoh ban rah nam lahduh jong ka Durand Cup.
“Ka Durand Cup ka long ka lympung ïalehkai kynjat bol kaba la palat spah snem ba ki tnad shipai ki ju pynlong ïa ka.
Kumba ngi la dep ban pynbna ha u snem ba lah dep ba ngi kwah ban pynïar ïa kane ka jingïalehkai kynjat bol ha ka thaiñ shatei lam mihngi bad mynta u snem ngin sa pynlong ïa kane ka lympung ïalehkai ha nongbah Shillong bad ha Kokrajhar,’ ong u Lt.
Gen.
R.
P.
Kalita PVSM, UYSM, AVSM, SM, VSM, General Officer Commanding in Chief (GOC-in-C) ka Eastern Command.
U la ong shuh shuh ba ïa kane ka jingthmu ban pynurlong kadei ka jingïatreilang lang na ka sorkar jylla Assam bad ka jylla Meghalaya.
U la ong ba ka sorkar jong ka jylla West Bengal ka la ju ai ka jingkyrshan naduh ba lah sdang kane ka lympung ïalehkai kaba nyngkong eh.
Nalor ba la pynbna ïa kine ki ar tylli ki jaka ïalehkai kiba thymmai, ha ka Durand Cup kaba 132, la kynthup langr ruh ïa ka club ïalehkai phutbol kaba pawnam bha na ka thaiñ shatei lam mihngi, ka Shillong Lajong Football Club ka ban ïashim bynta ha kane ka lympung ïalehkai ha ka sien kaba nyngkong eh bad ha ryngkat lang bad kiwei ki club.
Ka samoi ïalehkai ba mynta jong ka Durand Cup kan sa khring bun ïa ki paidbah nongwan peitkai ha kaba kane ka lympung kan long biang ha ka sien kaba ar naduh ba la wan lyngshop ka khlam Covid-19.
Ïa ka Durand Cup kaba 132 yn sa pynïalehkai ha ki saw tylli ki madan ba kynthup ha Kolkata, Guwahati, Shillong bad ha Kokrajhar.
Jowai, Jylliew 11 : Ka jingïalehkai Badminton kaba la tip kum ka 20th Open to all Badminton Championship 2023, ïa kaba la pynlong da ka Loompyrdi Ïongpiah Sports and Games Committee, Jowai kala poi noh sha kaba kut ha kane ka janmiet jong ka sngi saitjaiñ.
Ïa kane lynpung la pynlong ha Ïndoor ka Seiñ Raij Jowai kaba don ha Tpep-pale (Madan Ryngkaw), ha kaba u Officer Incharge ka Jowai Police Traffic u ma Sunday Manners u la long u kongsan, ha ryngkat ka jingïadonlang kiwei de ki riew rangbah.
Ha kane ka Tournament haka jingïakhun final jong ka Under-16 Boys Double la ïohrah ïa ka da u Lechan Suchiang bad u Nihipaia Suchiang kiba la pynliem ïa u Hunbait S Manners bad u Dapmon Papang da 21-12, 14-21 bad 13-21.
Katba ha ka jingïakhun para marwei ha ka kyrdan Under-16 Boy Single u Aebhami Bareh u la jop pyrshah ïa u Lechan Suchiang da 21-16 bad 21-11.
Ha ka kyrdan 35+Men single u Ram Najiar u la jop ïa u Da-u-ru Laloo da 21-12 bad 21-16.
Katba ha ka 35+ Men’s Double U Rimilan Passah bad u Da-u-ru Laloo ki la pynliem ïa u Damehi Kyndiah bad u Marbiangki Bareh da 21-19 bad 21-16.
Ha ka jingïakhun ha ka Women Double pat ka Ribhalang Passah bad ka Wakani Toi ki la pynliem ïa ka Ibalari Siangshai bad ka Prety Mary Sumer da 21-16 bad 21-15.
Ha ka jingïakhun jong ka Mixed Doubles pat ka Ribhalang Passah bad u Deilangwao Nongpluh ki jop ïa ka Emilanadaka Chyrmang bad u Hrisami Passah da 21-18 bad 21-14.
Ha ka jingïakhun jong ka 55+ Men’s Doubles u Wanmi Dkhar bad u Alan Niangti ki la jop ïa u Dabiat Kyndiah bad u James Monroe Pohsngap da 21-16 bad 23-21.
Ha ka kyrdan Men’s Doubles Open pat u Bulangki Lakiang bad u Deilangwao Nongpluh ki la jop ïa u Deymeniv Shullai bad u Peterson L.
Lamare da 21-14 bad 21-16.
Ha ka Men Single Open pat u Deilangwao Nongpluh u la jop ïa u Ram Najiar da 21-09 bad 21-13.
U kongsan u ma S.
Manners u la ai ka jingïaroh ïa kane ka Sports Committee jong ka Loompyrdi Iongpiah kaba la lah ban pynïaid manla u snem ïa kane ka Tournament kaba la long haduh 20 tylli ki snem jong ka jingïaid lynti, u la ong ruh ka jinglah jong kino kino ki kynhun ban pynlong ïa ki kam ïalehkai sport kan ïarap shibun ïa ki samla ban lait na ki kam ba sniew khamtam ka jingngop ha ka jingdih ïa u Drugs uba kynrei bha ha kane ka West Jaiñtia District.
Kumta na ka liang jong u, u la kyntu ïa kiba bun balang khamtam ki shnong ki thaw ba pynlong ïa ki jingïalehkai bapher bapher ka ban ïarap ha ki liang bapher bapher ïa ki khun samla.
Ïa ki khusnam ha kane ka janmiet la sam da u kongsan, kumjuh da u ma C.
T Laloo Chairman jong ka Sports and Games Iongpiah, ma R.
D Sungoh President Laskein Block Association, ma Alan Niangti Waheh Shnong Iongpiah, Secretary ka Loompyrdi Ïongpiah Sports and Games Committee, Jowai u ma Teddy Laloo bad kiwei de.
Shillong, Jylliew 11 : Ka Shillong Lajong FC ka la jop da kaba pynliem da 3-0 ïa ka Rangdajied United FC ha ka jingïakhun ïa ka semi-final kaba nyngkong (leg 1) jong ka Meghalaya State League 2023 kaba la long ha ka sngi Saitjaiñ jong ka taïew ba dang shu dep ha madan Kiang Nangbah Stadium, Jowai, katba Mawlai SC ka la jop da ka said ïa ka Khliehmawlieh kata da 1-0 ha katei kajuh ka sngi ha ka jingïalehkai ha Tura.
Baroh saw tylli ki kynhun kin sa ïoh ban ïakhun biang sa shisien ha ka semifinal kaba ar (leg 2) kaban sa long ha ka 13 tarik Jylliew.
Watla kine ki ar tylli ki team ki la mad nam rem, hynrei ki dang don pat ka jingkyrmen ban ïalehkai bha ha ka semifinal kaba ar.
Haba phai sha ka jingïakhun ha Jowai, ka Shillong Lajong FC kala ïoh ban thep ïa ka kol kaba nyngkong lyngba u Henry Ford Nongneng ha ka jingïalehkai kaba dang ïaid 17 minit, u Hardy Cliff Nongbri ula thep ïa ka kol kaba ar ha ka minit ka ba 55 katba ïa ka shi kol ka Shillong Lajong ka la ïoh ei na ka jingbakla thep hi u rangïalehkai ka Rangdajied ha ka kylla miet kaba la ïaid 82 minit.
Ka jingïalehkai hapdeng kitei ki ar tylli ki team ka long kaba shongshit bha na ka jingwan sakhi ki paidbah kiba la wan poi na kylleng ki jaka.
Ha ka minit ba 78 ka Rangdajied Unitd FC ka la hap ban ïalehkai tang 10 ngut hadien ba u Aibiangmame Nengnong ula ïoh pdiang ïa ar tylli ki Yellow Card bad la phah mih noh ïa u na ka madan ïalehkai.
Kumta lyngba kane ka mad nam rem ka Rangdajied kan hap ban ïalehkai bha ha ka wat ka ba ar kaban long ha Mawkyrwat.
Haba phai pat sha ka jingïakhun ha Tura, kaba la pynlong ha PA Sangma Stadium ka Mawlai ka la jop da ka said da 1-0 ïa ka Khliehmawlieh hapdeng ka jingwan sakhi lang ka MP jong ka Tura ka Agatha Sangma kaba la long kum ka Kongsan, ha ryngkat ki paidbah naduh ki longkmie longkpa, ki samla shynrang bad kynthei haduh ki hep kiba rit.
Ka jingïakhun hapdeng kine ki ar tylli ki team ka la long kaba ïakhaid bha khamtam ha ka jingïalehkai jong ka kylla step, hynrei dei ha ka jingïalehkai jong ka minit kaba 50, ka Mawlai ka la ïoh ban lehkmen hadien ba u Wanboklang Lyngkhoi ula ïoh ban pynthih jar.
Bad dei tang katei ka shi kol ba ka Mawlai SC ka la ïoh ban khur ïa ka jingjop ha katei ka semifinal kaba nyngkong bad ka Khliehmawlieh ruh ka la lah ban ïalehkai bha.
Kine ki ar tylli ki team, kin mih madan biang ha ka semifinal kaba ar kaban sa long ha nongbah Shillong ha ka sngi Ba ar.
Mawkyrwat, Jylliew, 11: Ka Khasi Student’s Union (KSU) jong ka South West Khasi Hills District lyngba ka Education Cell kum ka dak ban ai mynsiem lem ka la ïoh ban pynkup burom ïa ki lai ngut ki samla kiba la poi ha ka kyrdan Top-10 bad Top-20 ha ka SSLC bad HSSLC ba dang shu pyllait shen da MBOSE.
Lah ban kdew ba ki lai ngut kiba kynthup ïa ka samla Phibalamti Marweiñ kaba la poi ha ka kyrdan ba 7 ha ka HSSLC (Commerce Stream) na ka shnong Mawlangwir, u samla Nangkhraw Laloo uba la poi ha ka kyrdan ba 8 ha ka HSSLC (Commerce Stream) na ka shnong Mawsynram bad kumjuh ruh ka Heprit Jessica Marweiñ kaba la poi ha ka kyrdan ba 20 jong ka SSLC.
U samla Evansroy Nongrem, Education Secretary jong ka KSU South West Khasi Hills District u la pynpaw ba kham pher la ki wan na kano kano ka longïing hynrei haba ka mynsiem ka don ka lad ka plie da kaba ai ruh ki symboh ki dei ban long kiba ïatrei shitom bad minot khamtam haba kum kane ka juk kaba hap ban ïa khun ha shibun ka thma pyrkhat.
Ha kajuh ka por u la ai ruh ki kyntien kitbok kirwiang ba kin nang ïaitrei shitom nangne shakhmat khnang ba kin long ka nuksa ïa kiwei pat ki para samla jong ka dong ka thaiñ ka jaidbynriew hi baroh kawei.
Haba phai pat u samla jiedskhem Nongsiej, General Secretary ka KSU South West Khasi Hills District u la ai ka kitbok kitrwiang ïa ki lai ngut ki samla da ka pynpaw ruh ba ka pule puthi ka dei kawei ka i-ktiar ban tei ïa ka jaidbynriew ka ban long ka shongshit shongshngaiñ na bynta ka lawei jong ka jaidbynriew.
Nalor u samla Jiedskhem Nongsiej, General Secretary ka KSU South West Khasi Hills District bad u samla Evansroy Nongrem, Education Secretary ka KSU South West Khasi Hills District la ïa don ryngkat ki katto katne ki nongïalam jong ka KSU South West Khasi Hills District kata u bah Dusterwell K.
Lyngdoh, Finance Secretary ka KSU South West Khasi Hills District bad ryngkat bad ki kmie ki kpa kiba ha ïing ha seng jong ki lai ngut ki samla.
Ka jingroi jong ka jingbun briew ka dei kawei na ki jingroi kaba stet bha ha ba ngi peit na ka jinglong ba man la ka sngi jong ka sor ba katba nangmih ki sngi katta ka sor ka la nang khapngiah khapngiah.
Ka jingnang bun jong ki briew kaba nangkiew na kawei ka sngi sha kawei ka sngi ka la wanrah ruh ïa ka jingbun ki kam ki jam bad ka jingkhapngiah jong ki ïew ki hat bad ki jaka trei kam.
Hynrei haba phai sha ki daw jong ka jingkiew jong ka jingbun briew ym lah ban len ba ka jingkiew hok jong ki trai shnong ka long tang khyndiat eh, pynban ka jingkiew kaba ratbah ka dei hi na ka daw jong ka jingïai wan buhai shnong jong ki briew kiba na bar bad kane ka dei kaei kaei kaba buh pat ïa ki trai jaka trai muluk ha ka jingma kaba ki lah ban shah tyllep noh ha kiwei pat ki heh paid kiba wan nabar ka jylla katba ki trai jylla pat ki dangïai sah kumjuh shi kumjuh.
Ha kaba iadei bad ka jingnangbun ki nongshnong shnong katba nangmih ki sngi kane ka la nang pynktha khlieh ruh ïa ki nongsynshar shnong ban peit ïa ka bha ka miat jong ki paidbah bad ban khanglad ïa ka jingwan buhai shnong jong ki briew kiba nabar.
Hynrei ha ka juh ka por ka kam ka dawa ruh ba ki nongpyniaid shnong ki dei ban long ki briew kiba stad bad kiba ïohi jngai ban pyniaid ïa ka shnong ha kata ka rukom khnang ba kan ym ktah ïa ka lawei jong ki longdien.
Katba nangbun ki briew kumta ruh ki jingtei bad jingshna ïing ki la nangbun bad ki shnong bad ki dong ki la ieng da ki ïing bun mala khamtam lei ha sor bad ruh ha nongkyndong kumjuh.
Kumta dei ka jingstad jong ki shnong bad ki bor pynaid shnong ba yn lah ban peit ba kan ym don kano kano ka jingpynkhein ia ka ain ha ka por ba tei bad shna ïa ki ïing ki sem.
Ha ki por kiba mynshuwa ki paidbah kim da salia eh ban mang lypa ïa ka jaka ban set ne buh ïa ki kali namar ba ha kito ki por ka kali kam pat da dei eh ka sobjek kaba hakhmat jong ka jingim ba man la ka sngi bad ki briew ha kito ki por kim pat da riewspah than hi ruh ban thied ïa ki kumba long ha kine ki sngi.
Kumta katba nangmih ki sngi ryngkat ryngkat bad ka jingbun briew ki kali ruh ki la nangbun bad kane ka la buh jingeh bha haba leit sharum shaneng wat ki surok bad surok bah ruh ki dap da ki kali haduh ba ki la ju don ki jingsahkut kali ba hap ban ap da ki kynta ban poi sha ba leit ba wan.
Kat haduh kine ki sngi ki la don shibun ki dong kiba ki ïing jong ki paidbah kim long kiba lait surok bad kumta bun napdeng jong ki, kiba iadon kali ki la hap ban pynieng ïa ki kali jong ki sha surok.
Kumta ki shnong ki dei ban long kiba iohi jngai bad buh kyndon lypa ïa ki nongshnong shnong kiba shna ïa ki iing ki sem jong ki ba kin da mang lypa ïa ki jaka na ka bynta ban buh ïa ki kali jong ki khnang ba kin lait na ki jingeh.
Ka jingiohi jngai jong ki nongpyniaid shnong kan wanrah ka jingmyntoi ia ki paidbah hi baroh bad ka pynlong ruh ïa ka shnong ka thaw kaba ïtynnad bad kaba lait na ki kynrum kynram bad jingkhap ngiah.
Ka long shisha kaba eh na ka bynta kito ki shnong kiba la don lypa hapoh ki jaka sor bad khap sor kiba la rim namar kiba bun na ki ïing ki sem ki dei kiba la rim bad kiba la tei skhem lypa la palat 20 snem bad tam, hynrei wat la katta ruh haba don kino kino ki jingtei kiba thymmai ka long kaba donkam ban pyntreikam ïa kitei ki kyndon kiba pynsuk ia ki trai ïing hi hadien.
Na ka bynta ki jaka kiba don hapoh ki thaiñ Municipal, ka sorkar ka la buh hi ïa ki kyndon kiba donkam, hynrei kito kiba don shabar jong ka Municipal ki nongpyniaid shnong ki donkam ban phikir bha khnang ban lait na ki jingeh hadien.
Ka jingdon jong ki nongsynshar shnong kiba tbit kan wanrah ka jingmyntoi kaba khraw sha ki paidbah bad kan ïarap ruh ha ka juh ka por ban kyntiew ïa ka imlang sahlang.
Kumta ka long kaba donkam ba wat na ka liang jong ka sorkar ruh ban pynioh ïa ki lad jingai jinghikai sha ki nongialam shnong khnang ba kin long ki nongialam kiba tbit bad kiba tip ruh ïa ki kyndon jong ka ain ka imlang sahlang.
Ka sorkar bad khamtam lei ki nongmihkhmat paidbah ki donkam ban shim khia ban peit ba ki nongialam ki ioh ïa ki jingiarap kiba donkam khnang ba kin lah ban pynioh ïa ka jingshari kaba bha sha ki paidbah ha kum kine ki sngi kiba ka jingbun briew ka nangroi stet katba nangmih ki sngi.
Mawkyrwat, Jylliew, 11: Ka Seng Samla Hima Langrin (SSHL) da ka mynsiem jong ka jing-sngewkhia bad kitkhlieh halor ka jingshah thombor ka iktiar jong ka hima, ki khun ki hajar khamtam eh ka jingshah phiah ar liang ïa ka bor synshar iktiar jong ka Hima.
Lah ban kdew ba ka jingshah phiah ar liang ïa ka bor synshar ka long ka Hima bad ka Management Board bad kiba kum kine ki jingleh ka ktah bad ka dei ka buit jong ki mynder ha kaba kumno ban pyntlot bor ïa ki bor synshar ha ka Ri Khasi.
Namarkata, ka Seng Samla Hima Langrin ka khot ka wer ïa ki longkmie longkpa, ki khun samla khamtam kito kiba la dap 18 snem shaneng ba kin wan ha ka jingpynshai paidbah ha ki ar jaka.
Ha ka 16 tarik u Jylliew, 2023 yn pynlong ïa ka jingïalang ha ka shnong Kensohsan bad ha ka 17 tarik u Jylliew, 2023 yn pynlong sa ha ka shnong Phlangdiloiñ ha ka por mynsngi.
Nongstoiñ, Jylliew, 11: Ka Mawliehbah Area Sports Association (MASA) ha ka sngi saitjaiñ, ka la ïoh ban plie ïa ka 1st League Cum Knockout Football Tournament 2023 ha Madan Mawliehbah Mawnar, ha kaba u Samla Wanteibok Lyngdoh General Secretary Hynñiewtrep Youths Council West Khasi Hills District u la long u Kongsan.
Ha katei ka sngi shwa ban plie ïa kane ka Tournament la ïoh ban pynlong ïa ka jingïalang, ha kaba u Bah Lovely Lyngdoh Vice President u la pynïaid ïa ka jingïalang.
Hadien kane la ïoh ban kren na ki riew Rangbah jong ka thaiñ hadien kata la ïoh ka jingkren na u Kongsan Samla Wanteibok Lyngdoh, ha kaba u la ai khublei ïa ki nongkitkam ka Association.
U la kyntu ïa ki paidbah ki longkpa ki longkmie ki samla kynthei shynrang bad ïa ki khynnah, ba ka jingïalehkai sports ka dei kawei na ki lad ha kine ki sngi lada shimkhïa kan pyndap ïa ka jingdonkam.
U la sneng la khraw ïa ki nongïalehkai ba ki dei ban long kiba Discipline bad kiar na ki jingdih ki bym tei kum u duma ka kyiad kiwei kiwei ki jingdih kiba pynsniew dur ïa ka jingim briew.
U la kyntu ruh ïa ki dei ban long kiba sngew rit wat bad kim dei ban buh ka jingsarong haba kiew ha ki jingïalehkai.
U kyntu ruh ba ki dei ban kynmaw ba phiah ïa ka por da kaba kynmaw ruh ïa ka jingpule haba ki ïalehkai bad ka por ban trei.
Khatduh u la kitbok ïa ki ar tylli kiba ïakhun ba kin leh bha bad kumjuh ïa baroh kiba wan ïashimbynta.
Hadien kane la ïoh ka jingai kren khublei lyngba u President Bah O.
L.
Diengdoh.
Ha kane ka Tournament la wan ïashimbynta kumba 11 tylli ki Team kiba dei na ka thaiñ Mawliehbah Area bad ha ka jingïalehkai plie, la ïaleh hapdeng ka Mawliehdeiñ pyrshah ïa ka Umsaw ha kaba ka Mawliehdeiñ ka la thep haduh 4 kol pyrshah ïa Umsaw.
Ka jingïakynad hapdeng ki Karbi bad ki Khasi Pnar ha Block-1 kam dei shuh ka jingjia kaba dang mynta mynne hynrei ka la long mynta la kumba 72 snem naduh ka por ba ka sorkar Assam kala pynkhlad jubor ïaka Elaka Labang Nangphyllut & Pangam Raliang naka Jowai Civil Sub-Division bad pynïasoh noh ïaka sha United Cachar & Mikirs Hills District haka jaka ban pynneh pynsah hapoh United Khasi & Jaiñtia Hills District haka por ba thaw ïaki District Councils haka snem 1951 -52Napdeng ki jingjia kiba bun; kiba kham paw bad ïa bna paitbah ki long haka snem 1971-72 haka snem 2002-03 haka snem 2015 bad mynta u snem kaba sdang naduh ka 15.
4.
2023 bad kaba neh mynta la jan dap arbnai pura.
Hakine ki jingjia ki paid Khasi Pnar jong ngi ki hap ban phet shnong sha Barato Mukroh, Sahsniang, Mowluber, Jowai bad sha Namdong Khanduli, tip sa hakane ka kynti pat kan long kumno namar kat haka por banga thoh ïakane ka jingthoh te ka thma ka dang ïaid artad.
Ïaki jingtip ïaki jingjia haki por baladep te to ngin ia peit pat hadien , mynta to ngin ïa peit shwa ïaki jingjia kiba dang iaid mynta.
Kane ka jingjia kaba mynta ka sdang naduh ka 15.
4.
2023 naduh baki paid nongshong shnong jong ka shnong Khanduli ki ïamih paitbah bad jynrad jubor iaka Entry Tax Gate ba wan sieh be-aiñ daka Karbi Anglong Autonomous Council haka shnong Khanduli West Jaiñtia Hills District.
Ki paitbah jong ka shnong Khanduli ruh kila mih paidbah haka 17.
4.
2023 bad jynrad ïakane ka Entry Tax Gate bad kumta ka jingïakynad hapdeng kine ki ar jaidbynrew kala sdang noh.
Haka 19.
4.
2023 ki D.
C bad S.
P jong ka West Karbi Anglong bad West Jaiñtia Hills Districts kila ïa kynduh ha Jowai ban wanrah ïaka shongsuk shongsaiñ hynrei ka jingïakren kam poi sha ei shaei bad ka jingïakynad kala nang jur shuh shuh.
Haka 24.
4.
2023 ki sengbhalang na Ri Jaiñtia kila hiar sha ka shnong Khanduli bad pynlong jingïalang bad leit peit shaduh sha kane ka jaka kaba ki pynieng ïakane ka Tax Gate.
Ha kane ka por ki nongïalam seng bhalang kila ïoh lad bad ïakren bad ka D.
C, S.
P jong ka West Karbi Anglong naka bynta ban wanrah ïaka shongsuk shongsaiñ bad ban pynduh pyndam noh iakato ka Entry Tax Gate.
Ka D.
C ruh kala kular ban ai daka jingthoh halor kane ka kam sha u Chief Minister jong ka Assam bad u Chief Executive Member jong ka Karbi Anglong Autonomous Council.
Hynrei hakane ka sien ruh ym lah ban wanrah ïaka shongsuk shongsaiñ hakane ka thaiñ bad ka jingïakynad kala nangjur nangjur.
Haka 6.
5.
2023 ka Karbi Anglong Autonomous Council kala phah biang ïaki nongtrei ban tei ïakane ka Entry Tax Gate jong ka hynrei ïakane la pynsangeh daki bor District na baroh arliang, West Jaiñtia bad West Karbi Anglong.
Haka 11.
5.
2023 ki paidbah Karbi ki dang wan kthong ïaki arngut ki nongrep lyngkha haka shnong Khanduli bad ki nongshong shnong jong ka shnong Khanduli ruh kila beh kylla bad kila ïohbat ïa u wei u Karbi uba tip Kyrteng kum u Albertson Timung bad shoh pynmynsaw ïa u haki bynta jong ka khlieh.
Kumta ka jingïakynad kala mih jur shuh, haka 13.
5.
2023 ki Karbi ki leh daka buit bymman kila thang hi ïaki trep shoh maw jong ki kiba don haka shnong Myn-i ki ring video bad ai khubor haki channel ki jong ki, haka 14.
5.
2023 ki thang hi ïaka ïing jong ka wei ka riewkynthei haka shnong Ningkreng bad kynnoh sha ki Pnar.
Haka 17.
5.
2023 ki D.
C bad S.
P jong ka West Karbi Anglong bad West Jaiñtia Hills District ki la ïa kynduh biang haka shnong Khanduli ban wanrah ïaka shongsuk shong saiñ hynrei hakane ka kynti ruh kimlah.
Nangta ki ïalang biang haka 23.
5.
2023 ha Khanduli B.
O.
P ,hakane ka jingïalang te naka liang ki Karbi bad ki Khasi Pnar ruh kila wan khambun, hynrei kim lah pat ban wanrah ïaka shongsuk shongsaiñ namarba ki nongshong jong ka shnong Khanduli ki ap haduh banda ïoh daka Official Letter naka Karbi Anglong Autonomous Council bala weng ïakane ka Tax Gate bad hangta yn lah ban ïasuk bad weng ïaka pakhang surok lane ka ïaleit ïawan ïatei ïaktah lane ka kamai ka jih.
Bad naka liang ki Karbi ruh ki pyneh ïakane bad da kumta ka jingïakynad ka neh biang kumjuh.
Kane ka jingjia kala pur wat sha ki thaiñ Mukroh Moojem Mookoilum bad Deiñler Lamarang ruh haka ba ki Karbi kila pharep (kynnoh) biang ba ki nongshong shnong jong ka shnong Deiñler kila thang ïaka wei ka trep masi bad kawei ka ïing jong u wei u Karbi haka shnong Inghinlangso Bad sha kine ki thaiñ ruh ka jingïa kyn-ad kala khie biang.
Ka don ruh saka wei ka jingjia kaba jia hapdeng jong ka shnong Moojem bad ka shnong Moothade haka ba ki nongshong shnong jong ka shnong Moothade (Karbi) kila kyntur sha u pud u sam jong ka shnong Moojem, bad ki nongshong shnong jong ka shnong Moojem ruh kila iamih paitbah bad pynjulor ïakine ki jingthung jingtep jong ki.
Kumta kine ki Karbi kila u jor daka ejahar ha Jrikyndeng Police Station haka 15.
4.
2023 bad haka jingïadei bad kane, ki bor synshar Districts na baroh arliang kila hiar shakane ka jaka haka 18.
4.
2023 ban tehlakam ïaka ne ka jingiakyn-ad.
Kila rai ruh ban ïashong bishar ïakane ka kam kham hadien daka jingïadon lang ki bor Districts na baroh arliang na West Jaiñtia bad West Karbi Anglong.
Hynrei ka jingïakyn-ad kam pat kut ki Karbi ki dang pakhang ïaka leit ka wan ka trei ka ktah hapdeng ki Karbi bad ki Pnar kaba ngi tip kum kata ka Roads Transportation and Economy Blockages hakane ka thaiñ.
U Chief Minister jong ka Meghalaya bad Assam kila pynlong jingïalang haka 24.
,5.
2023 bad kyrpad ïa ki paid nongshong shnong jong baroh arliang kata ki Karbi jong ka West Karbi Anglong bad ki Pnar jong ka West Jaiñtia Hills District ban shongsuk shongsaiñ katba ki sorkar na baroh arliang kidang pynkhreh ban pynbeit ïa u pud u sam.
Hynrei, imat ki paid nongshong shnong na baroh arliang hi kim patiaw satia ïakane bad ka jingïa pakhang shnong kadang pteng haduh mynta mynne.
Haka 6.
6.
2023 kala don ka Peace Committee.
kaba khot pynlong daka Joint Action.
Committe On Border of Meghalaya (JACBOM) ka Namdong Laskeiñ Blocks Border Area Peace Committee (NLBBAPC) bad ka Hynniewtrep Border Disputed Redressal Forum (HBDRF) na Meghalaya bad ka All Party Hills Leaders Conference (APHLC) na Karbi Anglong ha Mookoilum bad hakane ka meeting ruh ym pat lah ban rai ïaka ban weng noh ïaka pakhang shnong bad ban wanrah ïaka shongsuk shongsaiñ haka ne ka thaiñ.
Bad hakane ka juh ka miet ynda kiwan nakane ka jingïalang ki khyndai ngut ki Khasi Pnar na Labang ki dang shah bat bad shah maham shah pyntieng pynsmiej haki Karbi bad Assam Police haka shnong Tahpat, Arngut na pdeng kine ki dang shah kynjat shah kura haki Karbi kine ki lanot kidei kiba tip kyrteng u Sam War naka shnong Khyndeliar bad u Sik Lyngdoh u Waheh Chnong jong ka shnong Mooknor.
Bad kumta kat haduh ba nga thoh ïakane ka jingthoh haka 11.
6.
2023 te ka jingïakyn-ad kadang pteng bad ka jingpakhang surok kadang don.
Nongpoh, Jylliew 09: U Deputy Commissioner (Supply), Ri-Bhoi District U la pyntip paidbah ba ïa u khaw AAY, PHH bad NON-NFSA naka bynta u bnai Jylliew, 2023 la pyllait sha baroh ki dukan rashon (Fair Price Shop) hapoh Ri-Bhoi District.
Ka jingsam ïa kine ki khaw ka long, u khaw AAY-35kilo shi ïing tang ïa kiba don ka Card AAY, u khaw PHH 5kilo shi khlieh briew bad u khaw Non-NFSA 7.
215 kilo shi ïing na ka bynta ki longing kiba don ïa ka Card Non-NFSA ha ka dor T.
10.
82p shi kilo.
Kito ki longing ki bym don ïa ka Card rashon lane kiba la kum pynjah ïaki Card AAY, PHH hynrei kiba don kyrteng pat ba la ai da ka ophis sha ki Fair Price Shop Dealer ki lah ban shim ïa ka bhah kaba la mang ïaki.
Baroh ki wholesaler ki dei ban pynpoi ïa u khaw sha ki dukan jong ki Fair Price Shop Dealer katkum ka Section 24 jong ka National Food Security Act, 2013 bad lada lap ne don ki wholesaler ne ki Fair Price Shop Dealer kiba shim pisa ne pynduna jingthew kin shah pynshitom katkum ka Section 7 jong ka Essential Commodities Act, 1955 bad katkum ka Section 3 jong ka Preventive of Black Marketing and Maintenance of Supplies of Essential Commodities Act, 1980.
Kumjuh ruh la bthah ïa baroh ki Fair Price Shop Dealer ba ki dei ban pyndonkam da ka e-POS Machine.
Nongstoiñ, Jylliew, 11: Ka jingdawa symbai dohkha da ki paitbah nongshong shnong ka West Khasi Hills na ka tnad treikam kaba peit ïa ka kam ri dohkha ka jur bha ha kine kine ki sngi.
Ha kine ki sngi ba la dep la jan man la ka sngi ki nongri dohkha ki wan ban kit ïa ki symbai dohkha na ka farm kaba don ha Sylleiïawkheiñ harud ka surok Nongstoiñ Shillong.
Ki nongshong shnong na kylleng ki jaka kiba la wan shim symbai dohkha na katei ka farm haba ïakren bad u nongthoh khubor, ki la ong ba ki symbai donkha kiba ki wan shim ha kine ki sngi kim dei satia kiba ki ïoh na ka skhim, hynrei ki shu wan ban thied bad ka dor thied ka dor san spah tyngka shi kilo.
Haba kylli pat haduh katno snem ki dohkha ki la long ban tong bad ban die ha ïew, ki la ong ba lada dei ha ki jaka ba kham syaid ka suiñ bneng ka shim por kumba ar snem ei ei haduh ba kin da long ban tong.
Hynrei kiba bun kim ju tong satia ban pynïaid ïew bad naduh ba ki sdang pyllait dohkha ha pung, kim ju ai bam ne bsa ba kin heh kloi ki shu ieh kumto bad don ruh ki trai pung ba hadien shi snem ba ki la pyllait dohkha symbai, ki thied sa da ki dohkha ba la kham heh kiba la don kumba shi kilo shiteng ne ar kilo ki sa pyllait ha pung bad ki aiwai ban pynïakop khwai.
Kitei ki nongri dohkha ki la ong ruh ba lajan baroh ki nongri dohkha ha West Khasi Hills kim pat ïoh satia ka jingpyntbit kumno ban shna ïa ki pung khnang ba ki dohkha kin roi bad kin heh kloi.
Nangta kim pat ñiewkor satia ïa ka rukom pynïaid ïew ïa ki dohkha, hynrei ka jingïabeh jong ki ban shna pung dohkha ka long tang na ka bynta ban ai wai ha kiba pynlong ïa ki jingïakop khwai, namar ha kine ki snem ki rawon kiba smat bha ban leit khwai ki ju shim wai ïa ki pung bad ki ïalang bun bun ngut ban leit khwai.
Haba phai pat ha kine ki sngi ba ka sorkar ka la khang ban pynpoi dohkha na shabar, hadien ba la ïoh jingtip ba ki nong pyndap dohkha ki injek da ka dawai formalin ban pynneh slem ïa ki dohkha, lada don ki nong ri dohkha hapoh ka District ki dei kiba la shah pyntbit bad ki don ïa ki dohkha kiba biang ha ki pung jong ki, ka la long ka jingkyrkhu kaba khraw bad ka ïoh ka kot jong ki kan kiew bha bad kin kham ïoh nong bun shah ban ïa kaba shu ai wai ha ki nong pynïakop khwai.
Haba phai ha ki um ki wah kiba dei ki jaka khwai kiba ki sngew tynnad bha bad kiba bun dohkha ha ki snem ba mynshuwa ka long kaba sngewsih ban ong, namar ka jingkynrei jong ki riew shim kabu kiba kwah ban pynjot da kaba siat bom, ker da ki jar, bad ber dawai bih ki wah ki la thylli lut bad ki la sop tang u soh pailen suda.
Nalor kata ka jing pynjot pathar ïa ki khlaw ki btap khamtam ha ki rud wah ka la pynlong ïa ki wah ban kiin nang rit nang rit katba nang mih ki sngi bad wat ha ka por lyiur ba jur slap ruh ka um ka heh tang shiphang ym da la rang u slap tang hadien ar ne lai kynta ka um ka la rngad lut hynrei hym don satia ba patiaw la ki dei ki bor sorkar, ki bor synshar hima ne ki bor shnong.
Lada kane ka jingpynjot pathar ïa ki khlaw ki btap bad ka jingbym kheiñ snep ïa ki um ki wah bad ki dohkha doh pnat kan dang ïai bteng, khlem artatien wat ki jakoid ruh kin duh jait syndon.
Jowai, Jylliew 11 : Ka East Jaiñtia Mid-Day Meals Workers Unit, ha kane ka sngi Thodieng kala pynlong ïa ka jingkynduhlang ha West Khliehriat Community Hall, ha ka jingdonlang ki nongkitkam jong ka Central Body ka All Jaiñtia Mid-Day Meals Workers Union.
La sdang ïa ka jingïalang da ka jingduwai, katba ïaka jingïalang la pynïaid da ka kong Pdiangmon Chyrmang kaba long ruh ka President ka EJMDMWU.
La ïoh ïa ka jingkren pdiang burom na ka kong Shim-ika Sungoh members EJMDMWU, ka jingkren halor ka jingeh jong ki nongshet ja haki skul ha kane ka District da ka kong Leki Bareh member East Jaiñtia, la pynsngew ruh ïa ki jingeh bapher bapher kiba ki ïakynduh.
Na ka liang kine ki nongshet ja sngi ki la pynpaw ruh ka jingïaroh ïa ki nongkitkam ka All Jaiñtia Mid-Day Meals Workers Union, kiba la trei shitom na ka bynta ki jingdonkam jong ka Union.
Hadien kane la ïoh ïa ki jingkren bad jingpynshai da u Adviser ka Union u ma Khroo Lamsalanki Pariat uba la ïathuh ba ïa ka jingsiew ne ka honorarium jong ki Cook, ka sorkar kala pynkiew naduh u bnai April, 2022 sha ka 2 hajar tyngka, katba ïa ka pisa kaba dang sah sha ka sorkar kan pyllait ha kine ki sngi ban sawan, ha ka juh ka por u ma Khroo ula pynshlur bad ban jur ïa ki nongshet baroh ba ki dei ban long kiba trei shitom ne tista ha ka kam jong ki, kumjuh ruh ban long kiba leh khuid bad kiba ïatreilang ryngkat ryngkat bad ki Nonghikai khnang ba kane ka Scheme kan nangïaid beit shuh shuh hapoh kane ka jylla.
Ha kane ka sngi la ïoh ruh ki jingpynshai halor ki kam kiba ka All Jaiñtia Mid-Day Meals Workers Union, kala ïaid lynti na u President ka Seng u samla Jerry Anderson Suting, ba hapdeng ka jingïaid lynti ka seng kala ïoh ban kheit ïa katto katne tylli ki soh ka jingjop, kumta u buh ka jingkyrpad ïa ki nongshet ja sngi kiba don ha kane ka thaiñ East Jaiñtia Hills Districts ban long kiba ïatreilang, khnang ba ka sorkar kan jubab ïa ki jingdawa jong ki kum ki Nongshet ja sngi ha ki skul.
Kumba long mynta ki jingdawa ba ha khmat eh jong ka seng ki long ka LPG, ka Maternity leave, Drinking water, khamtam ka Central Share na ka bynta ban kyntiew (Enhance) ïa ka honorarium jong ki Cook na ka Government of India khnang ba ki Cook kin kham ïah ban pyndap pynbiang ïa ki jingdonkam ka ïing ka sem ka jong ki.
Khlierhiat jylliew 11: Kum shibynta ban iarap ia ki samla wad kam bad ruh ban kyntiew ia ki sap ki phong jong ki samla, ka Khasi Students Union East Jaiñtia Hills District, ka la dawa na u Deputy Commissioner ka East Jaiñtia Hills District ban pynioh noh da ka Industrial Training Institute lane ka Vocational Training Centre ha Khliehriat, halor kane ka jingdawa ka seng myn ha ka 9 tarik mynta u bnai ka la leit ban buh da ka jingthoh ha khamt u Deputy Commissioner.
Haba kren sah ki pathai khubor, u General Secretary jong ka Khasi Students Union East Jaiñtia Hills District, u bah K.
S.
Suchiang, u la ong ruh ba “Mynta la bun tylli ki snem ngi la ioh ia ka district la jong bad sngew khia ruh ban ong ba ka dei kawei na ki district kaba dang sah dien, kane ka jingdawa jong ngi ia kane ka Vocational Training Centre lane ka Industrial Training Institute ka dei namar ba ka seng ka la lap ba bun ki samla jong ka district khamtam ki samla kiba la pyndep ia ki jingpule jong ki ha ki kyrdan bapher bapher bad don ruh ki samla kiba ymlah shuh ban bteng ia ka jingpule jong ki, te ka jingdawa jong ngi ban don kane ka centre hapoh ka district ka long kaba donkam haduh katta katta, namar ngi tip ba ka sorkar hi kam lah ban ai kam ia baroh ki samla wad kam, ngi sngewthuh ba da ka jing don kane ka centre kan iarap shibun ia ki samla wad kam, ngi tip ba ki samla ki don ruh la ki sap ki phong bapher bapher bad lyngba kine ki Centre kan iarap ban kyntiew ia ki samla don sap".
“Haba kylli na u Deputy Commissioner halor kane ka ITI, u ong ba ka la don ha ka ophis ba rim jong u DC, te halor kane u la ong ruh ba ka KSU ka lah ban ai jingmut ban jied ia ki jait jingpule (Course), kiba hap ban ioh ha katei ka ITI, te ka seng ka shim ruh ia ka synjam ban pyntip sha ki paidbah ba ki paidbah ruh ki lah ban ai jingmut lem shaphang ki jait jingpule ki ban buh ha katei ka ITI, lada ngi ioh ia kane ka ITI kin ai jinghikai ia ki samla ki jinghikai bapher bapher, te na kane ki lah ruh ban ieng hala ki jong ki kjat ban seng ia ki kam ki jam, nga ai nuksa ba shibun ki samla kiba pyrshang ban wad kam sha ki karkhana pynmih dewbilat, ki tang shu aplai kam hangtei, ka mih pynban ka jubaba ba ki samla kim pat don jingtbit (skill) ha ka kam, hynrei ngi don ka jingkyrmen ba lada kane ka ITI Centre ka don ia ka ophis hapoh ka district ki samla kin sa iohlad ban pyntbit ialade bad lashai la shisngi kan long kaba suk ia ki ha ka wad kam wad jam, ym tang ha kita ki jingtrei ha ki karkhana hynrei kin ioh lad ruh ban seng ia ki kam la jong kum ki karkhana kiba rit kum ki workshop bad kiwei kiwei ki lad lada kan don kane ka Skill Development Training Centre lane ka ITI ha Khliehriat" la bynrap u bah Suchiang.
Halor kane ka jingdawa, ki dkhot jong ka seng na East Jaiñtia Hills District ba kynthup ruh u President, u bah Streamly Suchen, Asst General Secretary, u bah Pynshaikupar Dkhar, u Finance Secretary, u bah Shaniahskem Dkhar, u Asstt Finance, u bah Cherity Suja, u Education Secretary, u bah Emmon Chyrmang ki la ioh ruh ban ia phylliew jingmut bad u Deputy Commissioner, u Abhilash Banarwal, IAS halor shibun kiei kiei kiba kyntiew ia ki samla jong ka district bad ruh ban wanrah ia ka bha ka miat hapoh ka district.
Shillong, Jylliew 11 : U Nongïalam ka Liang Pyrshah u bah Ronnie V Lyngdoh u la ong wat la ki Seng Saiñ Pyrthei kiba don ha ka Liang Pyrshah kim don ha kawei ka kynhun (Alliance) hynrei kin ïatrei lang pat halor ki mat kiba kongsan kiba tei ïa ka jylla.
Ki don 14 ngut ki MLA ha ka Liang Pyrshah , 5 ngut ki Congress, 5 ngut ki AITC bad 4 ngut ki VPP.
U la ong ka Congress kan kyrshan beit ïa kino kino ki mat ba kongsan ban wanrah da ka AITC ne ka VPP hapoh ka ïing dorbar.
“ Ka jingkylli ba ngi ïatylli ne em kam mih namar haba ngi wanrah ïa ki mat kiba kongsan hapoh ka ïing dorbar bad halor kita ki mat ngin ïatrei lang da kaba ngin ïamir jingmut lang shwa ban rah ïa ki hapoh ka ïing dorbar.
Namar wat la ngim don ha kawei ka kynhun ruh haba donkam ngin ïatrei lang baroh ki seng saiñ pyrthei" ong u bah Ronnie.
Haba la kylli hato ka don ne em ka jingpyrshang ban thaw kawei ka kynhun ha ka Liang Pyrshah, u bah Ronnie u la ong ba ka VPP ka la dep pynpaw lypa ba kam kwah ban don hapoh kawei ka kynhun hynrei kan shong beit marwei ha ka liang pyrshah.
Kat haduh mynta ka Congress kam pat ïoh pdiang kano kano ka jingtyrwa na ka AITC ban thaw kawei ka kynhun.
“Ha ka Dorbar Mang Tyngka ka la paw shai ba kam don kano kano ka jingthmu na kano kano ka seng saiñ pyrthei ban thaw ïa kawei ka kynhun ha ka Liang Pyrshah.
Kumta kumba ngi long ka National Party lada don ka jingtyrwa kaba kum kata ngin sa ïakren lang hapoh ka party" ong u bah Ronie.
U la ong ruh wat la ka Liang Synshar ka don hapoh kawei ka kynhun ruh hynrei ki don pat ki mat kiba kawei lane ar ki party kim ju ïa mynjur lang.
Tangba u la ong ba ha ka Liang Pyrshah lada ki ar tylli kiwei ki seng saiñ pyrthei ki wanrah ïa kino kino ki mat jingïakren hapoh ka ïing dorbar kiba dei na ka bynta ka bha ka miat jongka jylla ka Congress kan ai beit ka jingkyrshan.
Nongpoh, Jylliew 11: Ha shuwa ban ai jingmut sha ka Expert Committee ba la thung da ka sorkar jylla ban ïa tai ne tih bniah halor ka Reservation Policy na ka bynta kata ka bhah thungkam thungjam, ka Ri Bhoi Dorbar ha ka sngi Saitjaiñ ka la khor kyrpang ïa ki nongmihkhmat bad ryngkat ki riew pawkhmat ka Ri Bhoi na ka bynta ban ïa kren sani halor ka Reservation Policy.
Ïa kane ka jingïalang la pynlong ha ka ophis treikam ka Ri Bhoi Dorbar ha Umsning kaba ki MLA bad MDC na Ri Bhoi ba kynthup ïa u Bah Mayral Born Syiem, MLA ka Nongpoh, Bah Charles Margnar, MLA ka Mawhati, u Dr.
Celestine Lyngdoh, MLA ka Umsning bad kynthup ruh u Bah Balajied Rani, MDC ka Nongpoh ki la wan ban shim bynta ban ïa kren halor ka Reservation Policy kumba ka don ka jingïakhih kaba jur hapoh ka jylla na ka bynta ban pynkylla noh ïa katei ka Reservation Policy.
Kiwei kiwei kiba la ïa don lang nalor ki riew rangbah ki kynthup ruh ïa u Bah R.
B Sahdap, President ka Ri Bhoi Dorbar, u Bah R.
R Makdoh, Adviser, u Bah Bipul Thangkhiew, President ka RBYF, u Bah Rocky Marweiñ, Rangbah Shnong ka Umsning Proper-B bad kiwei kiwei kiwei dei ki riew rangbah.
Haba kren sha ki lad pathai khubor, u Bah RB Shadap President ka Ribhoi Dorbar, u la ong ba ka jingthmu ka Ri Bhoi Dorbar ban khot ban wer ïa ki nongmihkhmat bad ki riew rangbah ka dei halor ka jingtymu ban ïakren ne ïa tai halor ka Reservation Policy ba ka Ri Bhoi Dorbar ka ai khublei kyrpang ïa baroh kiba la wan ban shim bynta ban pynpaw ne ai jingmut halor shibun ki mat kiba dei halor ka Reservation Policy shuwa ban aiti sha kata ka Expert Committee.
U la ong ruh ha Kane ka jingïalang la ïoh ban ïakren sani bha halor ka bhah thung kam jong ka jylla bad u la ïathuh ruh ha kane ka jingïalang ka dei tang ka jingïamir jingmut bad khlem ïashim rai eiei bad ka Ribhoi Dorbar kan dang pynlong shuh shuh ïa kane ka jingïalang ban nang ïathir sani bad ban ïoh ïaka jingmut kaba biang eh na kiba bun ki riew shemphang bad ki riew pawkhmat ka Ri Bhoi nalor ki nongmihkhmat paidbah.
Shuh shuh, u la pynpaw ruh kaei kaba hakhmat eh ba ka Ri Bhoi Dorbar ka angnud ka dei ka jingkwah ba baroh ki nongmihkhmat na Ri Bhoi ki dei ban ïathir sani bha halor ka Reservation Policy bad kumjuh ruh ka Roster System bad ka sur kaba mih na Ri Bhoi kum ki nongmihkhmat paidbah ki dei ban ai lang kajuh ka sur khnang ba baroh ki jingai jingmut na Ri Bhoi kin aiti pat sha kate ka Expert Committee.
U la ïathuh ba kane ka kynhun kan leit ruh ban ïakynduh ïa u Deputy Commissioner ka Ribhoi ban ïa kren ban pyntikna halor ka jingïoh kam jong ki khun samla ka Ri Bhoi hapoh ka District.
Khliehriat jylliew 11: Ka Kat kum u kyrwoh ba la phah da u Education Secretary KSU Narpuh Circle, u samla Chanmi Syrti, la ong ba ka Khasi Students Union Narpuh Circle, kan sa pynlong ia ka jingai khusam ia ki khynnah pule jong ka thaiñ Narpuh, East Jaiñtia Hills District, ka “12th Mait Shaphrang Academic Award 2023"Ïa kane ka khusnam ka seng kan ai sha kito ki samla kiba pass bha shakhmat, ha ka kyrdan ba nyngkong (1st division) kiba ialeh ia ka exam SSLC, HSSLC, Bachelor degree bad Master degree na ki Board bapher bapher, kito kiba pass ha une u snem 2023.
La bthah ruh ba kito ki samla pule kiba na ka thaiñ Narpuh kiba kwah ban ioh pdiang ia katei ka khusnam, kin sngewbha ban pynpoi ia ki kot ba donkam (xerox copy) kum ka mark sheet bad certificate sha ka ophis treikam jong ka seng kaba don ha Lumshnong lane ki lah ruh ban shu phone ha kine ki mobile number 6009103554 /8787897288 /9862702117 /6009655041 lane ki lah ruh ban shu phah ha ka email ID jong ka seng ksunarpuh@gmail.
com ha lane shwa ka 20/06/2023.
Ïa ka tarik, por bad ka jaka ban pynlong ia katei ka prokram yn sa pyntip hadien.
Shillong, Jylliew 11: Ka kynhun Anti Narcotics Task Force (ANTF) ka South Garo Hills mynta ka sngi U Blei, kala ïoh ban kurup haduh 256 bitor ka dawai phensedyl ba 100 ml kawei, bad kem ïa lai ngut ki briew, ha ka jingkhynra ba la pynlong ha Gasuapara.
Kat kum ka khubor, ïa kane ka jingkhynra la pynlong halor ka jingïoh khubor kaba thikna bha ïa ka jingdon kine ki dawai pynbuaid ha kawei ka ïing ha Gasuapara.
Ka ANTF kala kem ïa lai ngut ha ka jingkhynra bad ïa kine ki register case ha Baghmara kat kum ki kyndon jong ka NDPS Act.
Ka jingtohkit mynta kala ïaid shakhmat.
Na ka liang u Director General of Police Dr LR Bishnoi haba thoh ha Twitter, ula ïaroh ïa ka kynhun ka ANTF Baghmara halor ka jingshimkhia jong ki ïa ka kam.
Lah ba kdew ba ka dawai Phensedyl, ka dei ka dawai jyrhoh bala ñiew beaiñ da ka Ministry of Health nalor ka dawai Corex bad ka Benadryl.
Nongstoiñ, Jylliew 11: U President ka Voice of the People Party (VPP) u Bah Ardent Basaïawmoit ha ka sngi Saitjaiñ u la kyntu ïa ki paidbah nongkyrshan bad ki nongtrei ba dang shu pynïasoh thymmai sha ka party ba kin long kiba husiar bad kiba peitngor ïa ka jingïalam bakla kaba kiwei ki party kin pyrshang ban pynsngewthuh bakla ïa ki sienjam ki nongïalam bad ka party.
Haba kren ha ka jingïalang pynrung dkhot sha ka VPP ha Mount Calvary Parish Hall Rambrai, u Bah Ardent u la ong ba ka jingïoh jingkyrshan ka VPP na ki paidbah ha kylleng ki bynta ka ri ka la pynlong ïa kiwei ki party ban tieng bad ban duhthiah duh dem namar ki sngewthuh ba u paidbah u la phai khamt sha ka VPP hadien ba ki la ïohi ïa ki kam bad ki nongrim kiba ka party ka ïeng.
“Ki nongkyrshan ka Congress kin ym ïaroh ïa ngi, ki nongkyrshan ka NPP kin kynnoh lai phew jait, ki nongkyrshan ka UDP bad HSPDP bad kiwei ki party dalei lei kin ym ïaroh lada ngi leh da kano kano ka kam watla ka dei kaba dei eh hynrei kin kyntoh beit ban ïalam bakla hynrei ka shong ha phi ba phi da pyrkhat sian ïa ka jingïalam bakla jong ki ym ban shu ngeit kat ïa kaba ki ong namar ki te kin pyrshang beit ban ïalam bakla," u la ong.
“Haba don ki jingkren kiba phi sngew artatien kum ki paidbah kiba peitngor phi don hok ban pan jingshai ym ban shu ngeit kat ïa kaba ong kiwei namar ngi la ïoh katne ka jingieid na u paidbah ngin ym lah ban shim sting ïa kane ka jingshniah kiba u paidbah ka ri u la ai ïa ngi," u la bynrap.
U la kyntu ruh ba kito kiba pynïasnoh sha ka VPP ba ki dei ban ïasnoh da ka jingthmu ban shakri ïa ka jaidbynriew ym ban khmih lynti ïoh kam kontrak ne kino kino ki kam ban myntoi shimet.
“Haba phi pynïasnoh sha ka VPP wat ïasnoh tangba beh ka lyer jingjop hynrei ïasnoh ban poynkhlaiñ ban pynthikna ba ngin lah ban jop bad long ruh kiba kshem ha ka nongrim bad wat shah thied," u la kyntu.
Ha kane ka sngi la sakhi ba da ki spah ngut ki paidbah ki la pynïasnoh sha ka VPP ba kynthup naduh ki longkmie long kpa bad ki samla.
Lah ban ïohi ruh ia shi kynhun ki nongrep kiba dang puh pynthor kiba shu hylla na jaka ba ki dang trei ha ka por ba u Bah Ardent u dang mut ban leit sha Rambrai hynrei la ïohi ba ki la ap lupa ha surok ban ai khublei ïa u ynda u la mut ban leit phai sha Shillong hadien ka jingïalang ryngakt ka jingkitbok ïa u bad ïa ka VPP.
Nongpoh, Jylliew 11: Uwei u rangbah u la duh noh ïa la ka jingim hadien ba ka thuk thuk (Scooty) kaba u niah, ka la shah tynrah ha kawei ka trok dumper hynne ka janmiet hajan ka skulbah USTM.
Kane ka jingjia la kynnoh ba kala jia namar ka jingniah khlem akor jong u nongniah trok uba la pynher sted ïa ka kali bad leit tynrah beit beit ïa kane ka scooty.
Kane ka trok ka dei kaba mih na ki thaiñ Killing bad kaba thmu ban hiar sha Guwahati.
Une u nongniah scooty u kyrteng u Killing Mikhin ba 46 snem ka rta, uba dei na ka Shnong Bara Killing bad ïa ka met jong u, la pynkit noh sha Nongpoh Civil Hospital ban leh ïa ka post mortem.
Ki Pulit ki pyntip ba u nongniah jong kane ka trok ula phet krad tang marsyn jia kane ka jngjia.
Ki paidbah haba ïoh jingtip ïa kane ka jingjia, kila ïamih sha surok bad da ka jingbitar, kila ïalun maw bad thmu ban wiang ding ïa kane ka trok hynrei da ka jingkloi ban tuklar ki Pulit ka Khanapara Police Station bad ki CRPF ha ryngkat ki Nongïalam Shnong, la lah ban pynjai jai ïa ki paidbah.
Ki Pulit kila register case halor kane ka jingjia bad ka jingtohkit mynta kala ïaid shakhmat.
Shillong, Jylliew 11 : Ka UDP Mawlai Circle ka la pynpaw ïa ka jingsngewkhia halor ka jingphriang jong ka jingpang sniang (African Swine Fever) bad ruh ka jingpang masi ba la tip kum ka jingpang at sniehdoh ha ka masi nalor ka jinglap ïa ka formalin ha ki dohkha ba shalan na shabar jylla.
Ha ka kyrwoh ba pyllait ha kane ka sngi U Blei, u nongïalam ka UDP na Mawlai, Bah Process T Sawkmie ba dei ruh u MLA barim, u la ong ba ki paidbah ka jylla ki kwah ban tip la katei ka jingphriang jong kitei ki jingpang jong ki mrad ka jia tang ha Meghalaya ne ka jia ha kiwei ki bynta jong ka Ri ruh kumjuh.
U ong ruh ba u Myntri ka tnad Animal Husbandary bad Veterinary u la bthah ïa ki doktor na ka tnad ba kin wad ïa ka daw jong kitei ki jingpang hynrei tad haduh mynta ki doktor veterinary kim pat lah ban ai jingtip ei ei halor katei ka phang lane ai jingbthah ïa ki paidbah kiba leh ïa ki kam khaïi.
U Bah Process u la buh jingkylli ruh ïa ki lad jingïada ba la shim da ka tnad ban ïada ïa kitei ki jingpang ba kan ym phriang bad ong ruh ba ki paidbah ka jylla ki la kynduh jingeh haduh katta katta namar ïa ka doh sniang ruh kim lah ban bam, ka doh masi ruh kim lah bad wat mynta ïa ka dohkha ruh kim lah.
Shuh shuh utei u MLA u la ong ruh ba ka tnad Fisheries ka la dei ban wad ïa ka daw la ki nongkhaïi doh kha ki la injek shisha da ka formalin sha baroh ki dohkha ba wanrah na shabar ka jylla.
“Ka tnad Fisheries ka la dei ban kyndit thiah bad treilang bad ki nongkhaïi dohkha ha iew ym tang ha nongbah Shillong hynrei ha baroh ki 12 tylli ki distrik ban lad ïa ka daw la ki nongkhaïi dohkha na shabar ki pyndonkam da ka formalin ban pynneh ïa ka dohkha ba wanrah na shabar," u la ong.
U ong ruh ba ki heh ka tnad Fisheries ki hap ban trei shitom bad pyntikna ba ki dohkha ba wan na shabar ka jylla ki dei ban long kiba bit ban bam lym kumta ka tnad ka hap ban sangeh noh ka shalan dohkha na shabar na ka bynta ka koit ka khiah jong ki paidbah ka jylla.
Nongpoh, Jylliew 11: Ki paidbah nongshong shnong jong ki phew tylli ki Shnong ba hap naduh Bhoirymbong sha Kyrdem ki la hap ban mad ïa ka jingsyrtok ha ka leit ka wan, kaba dei na ka daw ka jingsniew palat ka surok kaba la pynjynjar shisha ha ka leit ka wan.
Kane ka surok kaba la sniew bha ka dei kaba pynïasoh na Bhoirymbong sha Kyrdem kaba don kumba 9 km ka jingjngai bad ka jingsniew palat ka surok ka la buh jingeh ïa ki paidbah ha ka leit ka wan.
Kumba la sakhi, kane ka surok ka dei ka surok kaba shu iehnoh khlem da maramot la bun phew snem mynta ha ka na ka daw ka jingbym maramot ne pynbha kane ka surok ka la dap tang ka thliew ka syar sudua kaba la buh jingeh shisha ban leit ban wan lyngba kane ka surok.
Kaba kham syrtok shuh shuh, ka dei hadien ka jinghap slap kane ka surok ha kiba bun ki jaka ki la kylla pung pynban da ka jinglang jong ka um bad ki don ki bynta ba sniew haduh ba la shem jingeh wan ban leit ki kali ki motor.
Kumba la ioh lum jingtip, ha ka jingshisha kane ka surok ka la don ka mang tyngka ba la pynmang da ka sorkar kaba la kot sha ka 17 klur tyngka ban siang rong ne pynbha ïa kane ka surok, hynrei wat la ka sorkar ka la mang tyngka ban pynbha ïa kane ka surok ba dang shem jingeh namar ba dang dei ka aiom slap.
Kane ka surok ka dei ruh ka surok kaba ki paidbah jong ki phew tylli ki shnong ki hap ban leit ban wan lyngba ki Kali ki motor bad kaba kham sngewkhia ka long ba na ka bynta ki khynnah skul bad khamta ha ka pang ka shitom bad ki Longkmie ba armet la shem jingeh ban ïaid lyngba kane ka surok sniew.
Kumba la pynpaw da kiba bun balang na ki paidbah nongshong shnong kane ka thaiñ ki la khmih lynti ba ka sorkar kan pynsted noh ban pyntreikam ïa katei ka projek kaba la mang da ki klur tyngka bad lada ka sorkar ka lah ban pynbha ne siang rong ïa kane ka surok kan long shisha ka jingkyrkhu na ka bynta ki paidbah jong ki phew tylli ki shnong ba hap ha kane ka thaiñ ha Ri Bhoi District.
Shillong, Jylliew 11 : Ka jingjot ka surok Jowai by-pass tang hadien shi sngi ar sngi ba la dep ban maramot ïa ka, kala pynlong ïa ki nongïalam ka Hynniewtrep Achick National Movement (HANM) Jaiñtia Zone, ban jurip ïa ka long ka man jong ka mynta ka sngi hapoh ka jingïalam jong u President jong ka u bah Shaniah Suchen.
Ha kane ka jingjurip ka Seng kala lap ïa ka jingshisha ïa ka jingjot ha ki ba bun ki bynta wat tang shi taiew ruh ym pat don ba la dep ban maramot ïa ka, kane ka la pynlong ka jingsngewlyngngoh ïa ki nongïalam jong ka HANM.
Na ka liang u President ka HANM Jaiñtia Zone u bah Shaniah Suchen, u la ong ba kane ka jingpyntrei ne maramot ïa ka ne ka surok ka long kaba shu trei tangdep rukom ne ki shu pyntrei da kaba pyndonkam da ki mar kiba long ki bym bha, ne la shu trei tangdep tang ban ïoh ïa ka nong khlem da pyrkhat ïa ki paidbah.
U bah Suchen u la kyntu jur ïa ka sorkar ban phah maramot biang ïa kane ka by-Pass ha u contractor ba pyntrei ïa kane ka surok bad dei ban ai ruh ka hukum ban trei bha bad lada un trei kumjuh hi dei ban pynshitom ïa u.
Shuh shuh na ka liang u bah Suchen u la pynpaw ruh ka jingsngew nguh ïa ka ïingbishar Meghalaya High Court kaba la phah ïa sorkar Jylla ban maramot ïa kane ka surok, hynrei kaba sngewsih ba ki nongpyntrei ne ki contractor pat ki shu trei tangdep tang ban myntoi ïalade khlem pyrkhat ïa ka jingbha jingmiat jong ka imlang sah lang.
Namar lada ka surok Jowai By-Pass kan bha kan miat kan ïarap shibun ban pynduna ïa ka jingsahkut kali ha nongbah Jowai.
Sa kawei ruh kane ka by-pass ka dei kaba pyndonkam da ki jylla bapher bapher jong ka thaiñ shateilam mihngi.
Na ka liang ka seng ka la ong ba lada ym pynbha ïa kane ka surok katkum ba dei na ka liang jong ka seng kan sa leit ujor biang sha ka ïing bishar High Court jong ka jylla.
Teng teng haba ngi duriap bha halor kiei kiei kiba jia ha kane ka sor Shillong ki don shibun kiei kiei kiba dei ban ïa pyrkhat rangbah.
Kaba nga shem bunsien ka long ba haba don kano kano ka jingeh lane ka jingdkoh ha ka synshar khadar ne ka rukom trei kam ka sorkar ki rangbah bunsien ki ong, “Ngin rah noh ïa kane ka mat sha ki seng bhalang.
" Kane ka mut ba ki rangbah kiba lah san ka jingmut jingpyrkhat ki leit tynrong ïa ki jingeh ha ki seng bhalang ïa kiba bun na ki la ïalam da ki samla.
Toi ki rangbah ki dei ban ïalum ïalang para maki ban ïa thir ïa ki jingeh jingshon bad leit rah dorkhas hakhmat ka sorkar ne kano kano la lympung synshar kum ka District Council lane ki Dorbar Shnong.
Dang ha kine ki khyndiat sngi ba la leit ki don katto katne ki kmie ki kpa kiba lah sngew sohsat bha ban leit ïeng laiñ hakhmat ka phalor jong ka PGT Kolej naduh shiteng miet ba ïoh duh noh ka admission form ban ïoh jaka pule hangto.
Ha ka jingshisha ki kmie ki kpa bad ki samla pule kiba ïeng laiñ hangto ki lah dei ban leit ïatylli lang bad leit ïakynduh ïa u Minister ka toh ka pule (Education MInister) ban pyntip ïa u kaei kaba jia khnang ba u lah ban leh ei ei kaba don ha ka bor jong u.
Hynrei em, ngi kloi ban leit aiti ïa ka bor ba la pynkhamti hangi da ki kyndon ka synshar paidbah (democracy) ha kiwei pat ki seng.
Ka nongrim kaba kita ki seng ki ïeng ka long ba ki ieid ri.
Imat kiwei pat ki nongshnong shnong kim ieid ri satia ne ki long ki nongshun ri namar ba kim mih pyni khmat ïalade ha ki jingïalang paidbah kiba har rukom.
Lada mangi kum ki nongshong shnong ha ka ri laitluid ngi shim khia ïa ka kamram jongngi lehse yn ym da donkam than kita ki seng har rukom kiba ïoh lad pat ban lum pisa na ki nongkhaïi bapher bapher jan man la u bnai.
Mynta lada ki jhur ki jhep, ki soh ki pai, u khaw u dai, ka shini, slasha wat ki jaiñ ki nep ruh ki kiew dor ka daw ka long namar ba ki nongdie lang ki hap ban siew ïa ki seng bapher bapher.
Kita ki seng pat ki sngewdei ban lum pisa namar ba ki shimti ïa ki jingeh jong ngi kiba ngi la tynrong ha ki.
Ban ieid ri, ieid jaitbynriew ngi hap pyni da ki kam, ym tang da ki jingbyrngem byrsit ïa ki briew kynthup ïa ki samla kynthei bad longkmie bad da ka jingpyndonkam da ki ktien sih kiba pynhiardor ïa ka longrynieng lajong.
Kaba sngewlyngoh pat ka long ba ha kajuh ka por ngi ki Khasi ngi kam ruh ïalade ba ngi dei kiba tip briew tip Blei.
Ngi kam ba ngi tip kur tip kha, hynrei ki kam jongngi kim kdew satia ïa kata la tip briew tip Blei.
U lane ka briew ba tip briew tip Blei ki leit trei hok ïa la ka kam ka jam; kim ju kner ka kti ban shim ïa ka pisa kaba ki khlem kamai da ka umsyep, namar ki longshuwa jongngi ki lah maham lypa ba kito kiba shu kwah ïa ka pisa ïohei khlem da sei la ka umsyep kin ym roi, ym par bad kato ka pisa kaba ïohei khlem da trei shitom kan sa khyrwait kylla ïangi bad ngim shem bha lano lano ruh.
Hynrei mynta mano ba pyrkhat shuh ïa kita ki jingsneng jingkraw jong ki longshuwa manshuwa?Kita kiba ieid ri shisha kim donkam ban da pynsngew lane put turoi ïa ki kam jong ki.
Kita ki kam ki paw shabar bad dei na ka daw jong kita kiba duriap hok ba kane ka jylla ka dang ïaid haduh mynta mynne.
Hynrei lada shu shaniah tang ha kiba put turoi ieid ri te kane ka jylla ka lah ran dien.
Wat mynta ruh ngim lah satia ban ïaid shakhmat ha ka khaïi-pateng, ne ha ka pule puthi.
Kiba duk ba rangli ki lah nang bun namar ba ka spah ka phew kaba dei ban pyndonkam ha kaban pynkyrsoi ïa ka ïoh ka kot jong ka jylla lah shu pynjah klep noh da kita ki nongsynshar kiba ngi jied man la ka shisien san snem.
Shuwa ka elekshon te ngi lah ïa tim ïa ñiew ïa kita ki politishan.
Ngi la kdew lut ïa ki jingduna jong ki ha ka synshar khadar bad ka jingbamsap kaba lah palat liam, hynrei mynta pat ngi lah klet lut ïa kita baroh.
Don bun na ngi kiba thep vote ïa kiba lah pynkham pisa ïangi.
Hynrei nalor ba lah leh ïa kita kiei kiei kiba pyrshah ïa ki kyndon ka ri synshar paidbah, nalor ba ngi dang nud pat ban pyrta shla ba ngi ieid ri.
Teng teng lah sngew jlep wat ban sngap ruh.
Haba ieid ri pyni da ki kam.
Trei minot bad bylla hok.
Kiba leit skul to kin pule bad duriap hok ïa ki kot khnang ban poi shakhmat ym ban shu pass salit.
Kiba trei kam sorkar to kin ïarap lem ïa kiba duk ba rangli kiba wan sha ki ophis jong ka Block.
Ai jingtip lem ïa ki shaphang ki skim sorkar kiba bun kiba kim tip bad namarkata ki duh jingmyntoi.
Ki nongkyndong bad ki nongrep ki donkam ïa ki ophisar kiba trei ha ka tnad ka rep ka riang ban wan ai jingtip bad jinghikai ïa ki kumno ba kin kham ïoh jingmyntoi na ka rep bad khamtam na kaba thung ïa ki diengsoh namar ngi shem ba u sohniamtra lei lei u lah dor bha.
Don ki shnong kiba kine ki dieng sohniamtra ki iap tram.
Ka dei ka kamram ki nongtrei ha ka tnad rep (Agriculture &Horticulture) ba kin leit sha ki lum ki pynthor jong ki nongrep, ym ban ap ba ki nongrep kin wan sha ki ophis.
Kata keiñ ka dei ka trei hok bad ka jingieid jaitbynriew.
Haba ki shakri sorkar ki ïoh ka jingsiew kaba biang man la u bnai, balei pat ba kim pyndep hok ïa ki kamram jongki?Ha ka jingshisha kane ka jaidbynbriew ka donkam ban ïathir halor kiba bun ki mat ki phang ban tei ïa ka jingmut jingpyrkhat jong kiba dang heh dang san.
Hynrei sngewsih ba imat wat ki Balang bapher bapher ruh ki lah tlot bha ban sneng ban kraw ïa la ki jong ki nongbud.
Kumba ong mano re, ki jingïaseng man la ka taiew ki dei tang ban ïoh lum ïa ka jingkhrong.
Hadien kata, kaei kaba jia ïa kato ka pisa ym don ba tip shuh.
Ki jingjia ka ka ïingmane Presbyterian Mawkhar ha kaba jah ka pisa haduh 4 klur tam ka kdew shai ïa ka jinghiar dor jongngi ha ki liang baroh.
Lada wat ïa ka pisa kaba la mang na ka bynta ki rangli ki juki bad ban pynïaid ïa ki skul sha nongkyndong ruh ka pynjah klep noh, te ngi ïa ong aiu shuh keiñ.
ïa mynta bha ban ïa pyrkhat sani bha la kata ka jingpyrta ieid jaidbynriew ka long kaba lah paw shisha ha ki kam ne kaba tang na shyntur.
Shillong, Jylliew, 11: Ka jingther jong u lapbah ka lyiur ha ka sngi U Blei ka la wanrah ïa ka jingshlei um ha ki katto katne ki bynta jong ki ing ki sem ha ka thaiñ Langkyrding bad ha ka thaiñ Polo bad nalor kata la sakhi ruh ba ka jingsahkut jong ki plastik bad ki jaboh jabaiñ ha ki nala ka la pynlong ïa ka um ban tap wat ïa ka surok ïaid kali ha ka thaiñ Polo.
Kane ka jingshlei um ka la pynsyrtok ïa ki katto katne ki longing ha kitei ki ar tylli ki shnong ha kaba la sakhi ba ka um ka la shlei haduh ki phyllaw ing bad rung ruh wat sha ki ingsah jong ki briew na ka daw ka jingbym biang jong ki nala ban pyntuid ïa ka um sha ki nala heh kiba pynïasoh bad ka wah umkhrah.
Ha ki bynta jong ka Forest Colony, Polo katto katne ki longing kiba don marpyrshah bad ka Buddist Temple ki la shah ktah na kane ka jingshlei um kaba la long shaba palat liam mynta u snem na ka daw ka jingdon jong ki païa dewbilat ba la shna hapdeng jong ka nala heh kaba pyntuid ïa ka um sha wah Umkhrah.
Ha ka thain Laban, la sakhi ba kawei ka jaka ba la jia ka jingtwa khyndew ha u snem 2022 ïa kaba mynta la shna kum ka jaka pynieng kali, ka la pynshong syier bha ïa ki longing kiba la shna ha syndah jong nala heh namarba ka lah ban don ka jingtwa khyndew ha kano kano ka por ka bym poi pyrkhat.
Ka jingther jong u lapbah lapsan ha ka por mynstep ka la wanrah ruh ïa ka jingshlei um ha ki ing sah jong ki briew ha ka dong Lumsohkynphor, ka shnong kaba dang hap hapoh ka Dorbar Shnong Golflink.
La sakhi ba kane ka jingïoh rung jong ka um sha ki ing ki sem jong ki briew ka la pynsyrtok haduh katta katta ïa ki paidbah ha ka shong ka sah bad ha ka thiah ka dem.
Shillong, Jylliew 10: Ka tnad Animal Husbandary bad Veterinary ha ka sngi U Blei ka la pyntip ba ka doh bad ka dud jong ki masi ba don jingpang at ha ka sniehdoh (Lumpy skin disease) ym dei satia ban bam bad ym dei ruh ban die.
“Katei ka jingpang at sniehdoh kam ïabit ha u briew hynrei ïa ka doh bad ka dud jong ki masi ba don jingpang ym dei satia ban bam lane ban die," ong u Secretary ka tnad, u Dr.
Manjunatha C.
Katkum ka jingong jong u, katei ka jingpang at sniehdoh kadei ka jingpang kaba phriang ha ki jingri bad kumta ka ïabit da kaba dait ki pyrjong, ki skain bad ruh ki dkhap.
Kumta ki mrad kiba ïoh ïa kitei ki jingpang ki shimpor kumba 2-3 taiew ban koit.
Na bynta ka jingshngaiñ, ka tnad ka bthah ruh ïa ki nongrep ba ki dei ban pynïakhlad noh la ka jong ïa kito ki jingri ba pang na ki jingri kiba shait ba khlain.
Shuh shuh la ong ruh ba ha kito ki jaka ba don ki jingri ba ïoh pang dei ban synreit da ka sodium hyphochlorite (2-3%) lane ka ka phenol (2%/) lane ka Formalin (1%).
La bthah ruh ïa ki nongrep ba kin pyntip noh sha ki Rapid Response Teams jong ka Veterinary Department da kaba shu pyntip ha u helpline number ban wan synreit dawai ïa ki jaka ba don katei ka jingpang bad ruh ban sumar ïa ki jingri ba don jingpang.
Nalorkata la bthah ruh ïa kito kiba sumar ïa kitei ki jingri ba don jingpang dei ban da phong da ki jingphong kti lane ki jingda khmat.
La bthah ruh ba dei ban khang ïa ki briew ban leit ban wan ha kito ki sem ri jingri ba don katei ka jingpang.
Shuh shuh la ong ruh ba ïa ki pyrjong, ki skain ha ki sem ri jingri dei ban tehlakam da kaba pyndonkam da ki dawai synreit pyrjong.
La ong ruh ba lada jia ba don ka jingïap jong kitei ki jingri ïa ka met jong ki dei ban tep da kaba tih jylliew bha.
Nalorkata, la bthah ruh ba ïa ki iew masi kiba don hapoh 10 kilometer radius na ka jaka ba jia dei ban khang shwa.
Haba ïadei pat bad ka jingai tika, ka tnad ka la ong ba baroh ki jingri ba koit ba khlain kynthup naduh ki masi khun ba palat 4 bnai lane tam, kiba don 5kilometer sawdong dei ban ai tika ban khang ïa ka jingphriang jong katei ka jingpang at sniehdoh.
La pyntip ruh ba la pynbeit ruh ïa ki jaka ai tika bad ki nongrep ki lah ban pyntip ha ki helpline number na bynta ka tarik bad ka por ban ai tika ha ki shnong ba marjan namar katei ka tika ka lah ban ïada ïa ki jingri bad ruh ïa ka jingïap jong ki.
Ka tnad ka la pyntip ruh ba ïa ka jingsumar yn ai sha kito ki jingri kiba don jingshitom.
Na ka liang ka tnad ka kyntu ruh ïa ki nongrep ba ki lah ban pyntip ha kine ki helpline number ban ïoh ïa ka jingsumar ïa ki jingri jong ki, kiba shitom bad na ka liang ka sorkar kan sa phah da ki mobile veterinary clinic sha ki shnong ban ïoh ïa ka jingsumar bad ban synreit dawai.
Ka tnad ka pyntip ruh ba kine ki helpline number harum, ki nongrep ki lah ban wad jingtip na bynta ka jingsumar, ka tika bad ruh kiwei kiwei ki jingtip ba ïadei bad ka jingpang at sniehdoh ki masi.
Kine ki kynthup Ri-Bhoi District – 6009328729, East Khasi Hills – 9366825517, West Khasi Hills:- 9233849930, South west Khasi Hills – 9366801413, West Jaintia Hills – 6033416066 bad haEast Jaintia Hills – 8974465829.
Shillong, Jylliew, 11: Ka jingther jong u lapbah lapsan ha kine ki khyndiat sngi, ka la pynkhie im biang ïa ka Pung Umïam kaba la sdang ring tyrkhong na ka jinghiar syndet jong ka um na ka jingrang tyrkhong jong ka bneng ha ki khyndiat bnai baladep.
Ka jingïaibteng jong u lapbah lapsan ban ther ha ka step sngi u Blei ka la pynkiew sa lai phut ïa ka jingdap jong ka um ha Pung Umïam.
Ka jingdon jong ka um ka la kiew 3167.
90 haduh ka janmiet sngi U Blei.
Ka Indian Meteorological Department (IMD) ka la maham ba ka jingther jong u lapbah uba jur kan dang ïai bteng ha kine ki san sngi ki ban sa wan ha ka jylla Meghalaya.
Ka IMD ka la maham ruh ba kan don jingthaba ka leilieh bad ka jingtied u pyrthat ha ki katto katne ki bynta jong ka jylla Meghalaya bad kumjuh ruh ha ka jylla Arunachal Pradesh, Assam, Nagaland, Manipur, Mizoram bad Tripura ha kaba u lapbah uba jur un hap ha kine ki jylla.
Ka IMD ka la ïoh jingkheiñ ba ka jinghap slap ha ka sngi Saitjaiñ ka long 1.
8 mm ha kane ka jylla Meghalaya.
Lah ruh ban kdew hangne ba ka Meghalaya Energy Corporation Limited (MeECL) ka la hap ban pynlip bording 8-10 kynta ha ka shi sngi na ka daw ka jinghiar shaba jong ka jingdon jong ka um ha pung Umïam.
Hynrei ka jingther jong u lapbah lahsan ha kine ki khyndiat sngi ka la pynim biang ïa ka Pung Umïam kaba ju bsa bording ïa ka jylla Meghalaya baroh kawei.
Baroh shikatta, kata, ha u bnai Ïaiong bad ha u bnai Jymmang, haba shu peit ïa ka jinghiar jong ka um ha Pung Umïam ka la pyndiaw mynsiem ïa ki paidbah nongshong shnong bad ïa ka tnat sam bording jong ka Sorkar Jylla kaba la maham ba ka lah ban poi haduh u pud ba ka jylla ka lah ban mad ïa ka jingshongdum lada duna shaba palat ka jinghap jong u slap ha kane ka aiom.
Hynrei tang hadien shitaiew ba la mih u bnai Jylliew, ka jingther jong u lapbah lapsan ka la wanrah jingkyrmen biang ïa ki paidbah nongshong shnong kiba ap khmihlynti la katto katne bnai ïa u slap u ban pyndap biang sa shisien ïa ka pung Umïam.
Nongstoiñ, Jylliew 11: U President ka VPP u Bah Ardent M Basaïawmoit ha ka sngi Saitjaiñ u la kren pharshi ïa ka jingpynlong jingai jinghikai ka UDP ïa ka mat jong ka Reservation Policy (RP) sha ki MLA jong ka da kaba ong ba kane hi ka paw ba ïa kane ka mat la shu pynrung ha ka jutang elekshon jong ka tang ban khring vote.
“Ngi shuwa ban pynrung ïa ka mat kular elekshon ngi ïa kren bad pyrkhat sani bad ïatai bniah shuwa bad lada donkam ban ai jingshai shuh shuh sha ki kyrtong ngi leh shuwa ka elekshon namar dei da kine ki mat ba ngi leit sha u paidbah ban pan jingkyrshan na u ym kum kito ki party kiba lada peit i thamula pynban ba hadien ba ki MLA ki la shah jied ki dang donkam ban shim klas halor ka mat kaba ki la kular ban pyndep lada ki wan ha ka bor," ong u Bah ardent haba kren ha ka jingïalang ka VPP ha Rambrai.
“Nga kwah ban ïathuh ïoh phim sngewthuh ba ka manifesto ka dei ka kular elekshon kaba ki party ki kular ïa u paidbah bad phi lah ban bishar ruh napdeng ki party kiba kular ïa ka mat elekshon mano ba shim khia ban bud dien ïa ka jingkular halor ban review ïa ka Reservation Policy bad ngi kum ka party ngim shym la randien na kaei kaba ngi la kular sha u paidbah ban pynkit pap pat sha u ba u jied tang 4 ngut ki MLA kumba don kiwei pat ki party kiba thet kti ban buddien ïa kane namar kim ïoh synshar marwei bad nalor kata ki pynkit pap pat sha u paidbah," u la bynrap.
Haba pynphai nia ïa ka jingkynnoh na ka liang ki myntri sorkar MDa ba ka VPP kam shym la ai jingmut ïa ka jingdawa jong ka ban review ïa ka Reservation Policy u Bah Ardent u la ong, “Ki don ki myntri jong ka sorkar MDA kiba dei ruh ki nongai ktien jong ka sorkar ki kynnoh ba ngim shym la ai jingmut halor ka jingdawa jong ngi ban pynkylla ïa ka Reservation Policy hynrei la wanrah beit tang ka jingkwah ban review hynrei mynta nga kwah ban kren shai ba naduh ka sngi kaba nyngkong eh ngi la ong ba dei ban pynkylla ïa ka Reservation Policy kaba ïahap kat kum ka jingdon paod bad ban thung da ka Expert Committee ban peit bniah ïa kane bad kane ka la dei ka jingai jingmut kumno ban pynkylla," u la ong.
“Ki don ruh ki kynhun kiba ha ka jaka ban snohkti lang bad ka jingdawa ban pynbeit thymmai ïa ka reservation Policy ki pyrshah pynban namar la sdang da ma ngi namar ki tieng ïoh ïoh burom ka VPP, na ka liang jong ngi lei ngim kwah burom ïa kane hynrei lada ka jop ka jingdawa kaba ngi sdang ka jingmyntoi kan dei ïa ki samla ka jaidbynriew bad ka jylla nga lyngngoh ba wat la ki tip skhem ba dei ka jaidbynriew ban myntoi ki pyrshah pynban," u la bynrap.
Haba kren halor ka jingthung ka sorkar ïa ki Chairman, Co-chairman bad Vice Chairman bapher bapher jong ka sorkar da ki briew kiba rem elekshon bad ki nongtrei ka party bad ruh ki MLA ha ki board, ki council, coperation bad kiwei kiwei ki tnat ka sorkar u Bah Ardent u la ong ba kane ka dei tang ka jingbam duh ïa ka pisa u paidbah ban pynsngewbha ïa ki katto katne ki briew ba don ha jan ka sorkar.
“Da ki phew klur ka sorkar ka pynlut ban siew ïa ka tulop ïa ki briew kiba shu thung pynlut ksan ïa ka pisa u paidbah kibym wanrah jingmyntoi eiei ïa ka jylla, ban pynbiang ïa ki jaka pule ka sorkar kam ju don pisa, ban siew tulop ïa ki nonghikai kam ju don pisa hynrei ban siew ïa ka tulop ki Chairman, Co-Chairman, ki Vice Chairman ba thung da ki briew kiba rem elekshon ka sorkar ka don pisa beit bad kane kam dei shuh tang ka jingbam sap ka dei ka jingbam duh syndon," u la ong.
“Ngi kum ka VPP ïalade ngin ym bam bad ïa ki wei ruh ngin ym ailad ba kin bam bad ha kine ki sngi ban wan ynda ka jingdawa pynbeit ïa ka Reservation Policy ka la urlong ngin ïakhih ban dawa ba dei ban weng lut ïa kine ki briew kiba bam duh ïa ka pisa u paidbah," u la ong.
Na ka liang u Bah Adelbert haba kren ha kane ka sngi u la takraiñ tyngeh ïa nongïalam barim ka KHNAM uba dei ruh u nongseng jong ka da kaba ong, “Nga don bynta ban seng ïa ka KHNAM namar la pheil lut baroh ki party kumba ong une u nongïalam ka KHNAM ha kito ki por hynrei tang ha ki khyndiat snem u la leit ban pynïasnoh ïa ka kita ki party kiba la pheil," u la ong.
“Hato ka mat ban dawa pynkylla ïa ka Reservation Policy kam dei mo ka mat ba la seng ïa ka KHNAM hynrei balei te ynda ngi dawa mynta phi kynthah nga kwah ban ong tang kane ka wei sngewbha buh ïa ka jaidbynriew ha khamt ym ïa ka party namar dei ma ngi ban shah kylli ha ki longdien aiu ngi la leh na ka bynta ka jaidbynriew," u la bynrap.
U la ong ruh ba ka VPP kum ka jingkyrmen ïa ka jaidbynriew kan trei khlem man thait tad haduh ba ka jaidbynriew kan don ha ka jaka ba shngaiñ.
Shillong, Jylliew 11 : U Nongïalam ka Liang Pyrshah u bah Ronnie V Lyngdoh u la khot bad ïawer ïa baroh ki Seng Saiñ Pyrthei ha ka jylla ban ïatrei lang na ka bynta ban wad ki lad ki lynti kumno ban rat dyngkong ïa ka jingkyrduh bording ha ka jylla.
U bah Ronnie u la ong ba kane ka jingkyrduh bording kam dei kaba mih ne long tang ha kane ka sorkar ba mynta bad kam dei ruh ban tei pop ruh ïa ki sorkar kiba mynshwa.
“ Hynrei ïa kane ka mat ba kongsan tam donkam ban ïamir jingmut lang da baroh ki seng saiñ pyrthei khlem da don ka jingsngew party la ngi don ha ka Liang Synshar ne ka Liang Pyrshah ruh" ong u bah Ronnie haba kylli halor kane ka jingkyrduh bording.
U la ong ba ka por ka la dei ban sangeh noh ïa kine ki jingïakynoh mar kylliang hynrei ban ïatrei lang bad wad ki lad kumno ba kane ka jingkyrduh bording kan duh kan dam noh syndon ha ka jylla.
“ Ka por ka la dei ba ngin shim ka jingkitkhlieh da man la ki seng saiñ pyrthei.
To ngin sangeh ka jingïakdewkti mano ba don ha ka bor bad mano bym don namar ngi baroh ngi don ka jingkit khlieh.
Kumta ka la dei ka kamram jong ngi ban ïamir jingmut lang da kiei ki lad ki lynti ba ngin leh ban wanrah ka jingpahuh bording ha ka jylla.
Ka long kaba suk eh ban kynnoh hynrei to ngin ïatrei lang ryngkat ryngkat ban wad ki lad ki lynti ym ban ïakdew kti ne ïa kynnoh halor kane ka jingeh" ong biang u bah Ronnie.
U la ong ba ka jylla Meghalaya kumba ka long mynta ka shaniah tylli beit tang ha ka bording ba pynmih da ka um ne ka Hydro Power Project bad da kine ki jingkylla ka mariang bad ba ka jinglong ka suiñbneng ruh ym ithikna shuh ka jylla mynta ka donkam ban wad da kiwei pat ki lad ki lynti ban pynmih bording.
U la ong ka jingdonkam bording ka la kiew bha ha ka jylla namar ki nongshong shnong ki la nang bun bad baroh baroh la ïa pyndonkam mobile phone, TV, Laptop, Compurter, Refrigerator, AC, shet jingshet, tiew um sum bad ter ter.
“ Lada ngi phai sha ki Hydro Power Project kan shim por bha hynrei nga tharai ki don kiwei ki lad kiba kham kloi kum ka Solar Energy, Wind Energy, bad kiwei kiwei" ong u bah Ronnie.
“ Nga da sngewkmen shikatdei eh ba ngi ïoh ïa u myntri pynmih bording uba pyrkhat wat ïa ka Thermal Power Plant ruh, nga tharai kin don ki Gas PipeLine ki ban ïaid lynti lyngba ka jylla jong ngi.
Lada ngi lah ban pynmih bording na ka Gas ruh kan ym don jingktah ïa ka mariang" ong u bah Ronnie.
U la ong ïakine lah ban pyntreikam hapoh ki saw san snem katba ïa ki power project kan shim por da ki snem lynter ban pyndep kat haduh ban da ïoh pyndonkam.
U la pynpaw ka jingkyrmen skhem hapoh ka jingpeit jingkhmih une u myntri pynmih bording mynta yn sa lah ban ïoh ka jingpynmih bording da kiwei ki lad ki lynti ki ban ïarap ïa ka jylla ban lait na ka jingkyrduh bording.
Shillong, Jylliew 11: Ka Kot Khubor Mawphor bad Highland Post ha ka sngi Saitjaiñ, ka la kynmaw burom ïa u nongseng jong ka, i Bah RM Marweiñ ha ka lyngkhuh sngi ïap kaba ar jong i.
Kane ka jingkynmaw burom ryngkat ka jingïadon lang ka ïing ka sem bad kiba haïing hasem ka long da ka jingpynkup burom ïa u Bah Nicholas Kharnami, u Samla Rangbah uba la trei met bad mynsiem ban pynkylla ïa ka jingmut jingpyrkhat ki briew ban bret pathar ïa ki plastik bad ki ñiut ki ñer lyngba ka Prokram “Pla ïew" bad “My Shillong My Pride".
Ïa ka jingïalang ba la pynlong ha Head Office ha Mawïong, la pynïaid da u Bah DL Siangshai, Editor bad la ïoh jingkren na ka liang ka ïing da u Bah SM Marweiñ, General Maneger bad na ka liang ka ophis da u Bah P.
Sohkhlet, Joint Editor.
Ka jingpynkup burom ïa u Bah Nicholas (Bah Manik) ka long da ka Readington Award 2023, kaba la sdang naduh u 2022 kum ka jingpynsah kynmaw ïa ka jingshakri une u rangbah.
Ka Khusnam ka long da ka Citation bad ka Pisa ba 15,000 tyngka.
U Bah Nicholas ha ka jingkren jong u, u la ong ba ïa kane ka pisa ba u ïoh na Mawphor un thied Glove na ka bynta ki nongtrei ka Shillong Municipal Board kiba trei ha ki kam pynkhuid.
Shuh shuh ha ka jingkren jong u, ula ïathuh ba kumno ha kawei na ki jingïakynduh bad i Bah RM Marweiñ kumba 20 snem eiei mynshuwa mynba u leit die tiar ha ïing jong i, ka la ai mynsiem ïa u ban trei ne leh ïa kano kano ka kam khlem ka jinglehraiñ bad trei da ka jingieit.
“Kane ka jingïashongkai ba shipor jong nga bad i Bah Reading, ka la ai mynsiem ïa nga haduh mynta ban trei ïa kane ka kam pynsngewthuh paidbah ïa ka jingkordor ka mei mariang khlem kano kano ka jinglehraiñ", u la ong.
Ha kaba ïadei bad ka jingsngewthuh jong u halor ka jingkordor jong ka mariang, u la ïathuh ba dei i Meiieit jong u, iba ju die ktung ha ïewduh, iba la hikai ïa u da kaba i ju tam ïa ki plastik kiba don ha madan ha ka lynti sha ïewduh.
“Dei ma i ruh iba la hikai ïa nga shaphang ka jingdonkam bad ka jingkordor ka pla ïew, ba u la pynmih ïa kane ka prokram “Ka Pla ïew".
Halor ka jingïoh ïa kane ka Khusnam, u la ong ba um pat sngewdei uba bitdor ban ïoh ïa kane ka khusnam, namar ka kam bad ka jingpynsngewthuh jong u ïa ka jingleh khuid pat pat long kaba jop namar dang bun ki briew ki bym pat sngewthuh bad kiba dang bret pathar ïa ki plastik bad ki jaboh jabaiñ.
U la ong ruh ba ryngkat ka jingïatreilang bad u Mawphor bad Highland Post un sa nang trei khambha bad kham pynïar shuh shuh ïa kane ka jingtreikam.
Ia ka Khusnam la sam da i Kong Nina B.
Marweiñ, kurim jong i Bah Readington.
Hadien kane ka jingïalang kaba rit bad shongkun, la pynlong ïa ka jingleh buh syntiew sha lum jingtep kum ka jingkynmaw burom ïa u nongprat lynti ïa u Mawphor, Highland Post bad ïa kiwei kiwei de ki kam.
Shillong, Jylliew 12 : Ka lympung ïalehkai kynjat bol jong ki kynthei ka Women Football League Tournament 2023 kan sdang ha ka 19 tarik Jylliew 2023 ha madan MFA Third Ground, Polo, Shillong.
Ha katei ka lympung ki don baroh 12 tylli ki team kiban sa ïahim bynta ban ïaknieh ïa ka nam lahduh.
La phiah ha ar tylli ki group ba kynthup ka Group A bad Group B.
Ha ka Group A ki kynhun kiba don ha ka ki kynthup ka Laitkor SC, Umpling SC, PFR Football Academy, Mawkriah West SC, Kick Start Academy bad ka Lawei SC.
Ha ka Group B ki kynhun ki kynthup ka Mawlai SC, Ïasnohktilang SC, Lumparing SC, Kharang SC, Synroplang SC bad ka Maw U-Tieng SC.
Ha katei ka sngi, yn pynialehkai ïa saw tylli ki team ha kaba ka Laitkor SC kan aireng pyrshah ïa ka Umpling SC ha ka por 2:30 bad ka PFR Football Academy pyrshah ïa ka Mawkriah West SC ha ka por 4:15 baje janmiet.
Shillong, Jylliew 12 : Ka Rangdajied United FC bad ka Khliehmawlieh kin hap ban ïakhun tyngeh beit triang mynta ka sngi ha ka jingïalehkai semifinal kaba ar (second leg) ban wanphai da ka nam jop lada ka kwah ban rung sha ka phainal jong ka Meghalaya State League (MSL) 2023.
Ka Rangdajied United ka la mad nam rem da 0-3 kol ha ka Shillong Lajong FC ha ka jingïakhun semifinal kaba nyngkong kaba la long ha ka taïew ba dang shu dep katba ka Khliehmawlieh ka la rem da 0-1 kol ha ka Mawlai.
Baroh ar ki jingïalehkai yn sdang ha ka por 3 baje janmiet ha la ki jong ki jaka ïalehkai.
Ka Shillong Lajong kaba dei ka lahduh (Defending champion) kan sa aireng pyrshah ïa ka Rangdajied ha madan MDSA Ground ha Mawkyrwat, katba ka Mawlai kan pdiang ïa ka Khliehmawlieh ha Stadium First Ground jong ka SSA kaba don ha Polo, Shillong.
Ka leg kaba nyngkong jong ka semifinal ka la dep ha ka sngi Saitjaiñ.
Ha Jowai, ka SLFC ka la khur ïa ka nam jop pyrshah ïa ka Rangdajied da 3-0 ha ka jingïalehkai ha Kiang Nangbah Stadium.
Katba ka jingïalehkai ha Tura ka long kaba mar ïakhaid bha ha kaba ka Mawlai ka la jop tang da shi kol ïa ka Khliehmawlieh (1-0).
Ka RUFC, kaba wan ba ar bad rem noh ha ka Shillong Lajong ha ka samoi ba lah dep jong ka MSL, kan sa ïalehkai bha khamta ba ka la shah thep ar kol ha ka kylla miet bad kaba la ktah shibun ha ka semifinal kaba nyngkong.
Hynrei ym lah ban tip lypa namar ba kane ka kynhun ruh kam dei kaba tlot bad ïa ka jingjop bad jingrem ka shong eh ha ka jinglah jong ki nongïalehkai ba kin pynpaw bor mynta ka sngi, bad na ka liang ka Shillong Lajong ruh la thikna ba kam ym ailad hynrei kan ïakhun tyngeh beit triang ban ïoh ïa ka jingjop.
Ha nongbah Shillong, kan dei ka sien kaba nyngkong ba ka stadium jong ka SSA kan ïoh ban pynïalehkai ïa ka MSL bad kadei ka sien kaba lai ban ïoh pynlong ka jingïakhun ha katei ka stadium naduh ba la siang ïa u phlang artificial turf uba thymmai.
Watla ka madan kan dang long kaba thymmai ïa baroh ar ki kynhun, ka Mawlai ka don ka kabu khamtam ba ka ïalehkai ha la ïing bad ruh la khmih lynti da ka jingwan ban ai mynsiem ki nongkyrshan.
Haduh mynta, ka Mawlai kadei ka kynhun kaba la jop baroh san sien ha ki jingïalehkai group stage, (kaba dei tang kane ka team kaba lah ban khur ïa kine ki nam jop), ba kynthup ka jingjop ha ka jingïalehkai semifinal kaba nyngkong ha Tura, ha ka jingïalehkai jong kane ka lympung kaba heh hapoh ka jylla.
Ka kynhun ïalehkai pyrshan (Khliehmawlieh) ruh ka la lah ban ïalehkai bha ha ka semifinal kaba nyngkong bad ki rangïalehkai jong ka ki la trei shitom bad pynshohbiej ïa ki nongpeitkai ha katei ka jingïakhun semifinal kaba nyngkong.
Lada jia ba ka la lah ban pynliem ïa ka Mawlai mynta ka sngi bad rung sha ka final, kan dei ka history na ka bynta jong ka bad ïa ka MSL.
Mairang, Jylliew 12: Ka ophis jong u Deputy Commissioner ka Eastern West Khasi Hills District, Mairang ka pyntip paidbah sha baroh ki nongshongshnong jong ka distrik ba ka jingpynrung kyrteng Aadhaar kaba kyrpang na ka bynta ki khunlung kiba hapoh 6 snem ka rta, ki longkmie ba armet bad ruh ki longkmie kiba dang aibuin ia kaba la pynbeit da ka ophis jong ka Child Development Project Officer (CDPO) Mairang bad Mawthadraishan ha ryngkat ka jingiatreilang jong ka ophis ki BDO Mairang bad Mawthadraishan Block ka dang iaid shaphrang mynta ha manla ki shnong kiba don hapoh ka Eastern West Khasi Hills District bad kumta la kyrpad ia ki longiing kiba don kyrteng ha ka ophis jong ka CDPO ba kin mih shakhmat ban shon ia ki Adhaar Card ki jongki khnang ba kin ym duh jingmyntoi na ki skhim ba la mang na ka bynta jongki.
La bthah ruh ia ki longiing ka distrik ba kin rah ia ki kot ki sla kiba donkam kiba kynthup ia ka Birth Certificate jong ki khyllung, ka Adhaar Card jong ki kmie ki kpa, ka syrnod jingpynshisha ia ka jaka sah na ki rangbahshnong ne ka dur EPIC ha ka por ba ki leit ban shon ia u Adhaar.
Na ka bynta ki kmie ki kpa ki bym pat don ia ka Adhaar Card, la bthah ba kin rah badki ia ka Scheduled Tribe Certificate, ka Birth Certificate, ka dur passport bad ka Certificate Baptis ha ka por ba ki leit pynrung kyrteng Adhaar.
(SDPRO, Mairang).
Ka Meghalaya baroh kawei mynta ka don hapdeng ka jingpyllip elektrik ban tyngkai ïa ka bording ïa kaba la ju tip kum ka ‘Load Shedding’.
Kane ka load shedding kadei kaba ka pyntreikam naduh u bnai baladep, hadien ba ka jylla ka la mad biang sa shisien ïa ka jingkyrduh bording haba la wan ka jingrang rykhiang naduh kaba sdang jong ka u snem 2023.
Kane ka jingkyrduh bording ka la nang jur shuh shuh hadien ba u slap lyuir uba dei ban wan ums hym la wan, namar ka jylla ka la mad ïa ka jingrang rykhiang naduh u bnai Lber ter ter tad haduh kine ki khyndiat sngi jong u bnai Jylliew.
Ka jingrang rykhiang ka la ktah ïa ka jaka pynlang um ha Pung Umïam, kaba long ka jaka tan bording ba hehduh jong ka jylla.
Ka Pung Umïam ka la paw ka surok kaba la shna ha ka por ba ym pat den ïa ka Wah Umïam.
Ym tip kadei naduh mynno ba kane ka jaka tan bor ding elektrik kan mad ïa ka jingduna um kaba long kumba long mynta.
Kane ka jingduna um ha Dam Site ka la pynlong wat ïa u Myntri Rangbah ka jylla, u Conrad Sangma ban khuslai bad pynpaw lypa ba lada ka jingrang rkhiang ka bteng, ka sorkar kan hap ban khang noh ïa ka jingpynmih bording na Pung Umïam.
Hynrei ha shuwa ban poi kane ka khep kaba eh, u slap u la hap bad ki wah ki la sdang ban shlei ban pyndap ïa kane ka pung ha kaba ka jingdon um ka la sdang ban kiew ha kine ki khyndiat sngi baladep.
Lada phai ïa ka histori jong ka jingpynmih bording ka Meghalaya, ha ki snem kiba kham mynshuwa kadei ka jylla kaba pahuh bording, ha kaba la shalan ïa ka bording sha Assam bad wat sha ri Bangladesh ruh.
Hynrei kumba arphew snem ei ei mynta, kynsan kynsan ka Meghalaya ka kylla long kawei na ki jylla kiba kyrduh bording tam ha ri India.
Lehse kane ka jingkyrduh bording ka don la ki jong ki daw.
Kawei na ki daw kumba la pynpaw da kiba bun, kadei ka jingwan kynsan kynsan ki karkhana, kiba kynthup ïa ki karkhana dewbilat ha East Jaiñtia Hills bad hadien sa ki karkhana saiñ nar ha Ri Bhoi District.
Kine ki karkhana kidei kiba bam bha ka bording elektrik bad bun ka bording elektrik kaba la pynpahuh ïa ka jylla ha kine ki snem ba la leit noh, la bam noh da kine ki karkhana.
Nangta kawei pat ka daw ka long ba wat hapdeng kane ka jingwan ki karkhana ban bam khambun ka bording elektrik, ka Meghalaya kam shym la pynmih khambun ka bording elektrik ban pynbiang lypa ïa ki jingdonkam.
Ha kine ki phew snem ba la leit, ka Projek bording kaba kham heh ba ka sorkar Meghalaya ka la pyntreikam kadei tang ka Leshka Myntdu Hydel Project kaba don ha War Jaiñtia.
Hynrei kane ka projek pynmih bording ha kine ki snem ba la pyntreikam ka la mad bun ki jingeh, kum ka jingtwa, ka jingbymiaid beit ki kor ki bor bad kiwei kiwei.
Kane kadei kawei na ki daw kiba kongsan kiba ka Meghalaya ka mad ïa ka jingkyrduh bording ha kaba ka jingdawa bording ka la nang jur katba ka jingpynmih pat ka duna bad kam long katkum ka jingdonkam ki karkhana, bad ki paidbah ba pyndonkam bor ding elektrik.
Kiwei pat ki daw ka long ba ym tang ba ki mih karkhana kiba heh kum ki karkhana dewbilat bad ki karkhana saiñ nar, hynrei la mih ruh bun kiwei pat ki karkhana shna kali, ki karkhana ot dieng bad kiwei kiwei de.
Nalorkata ki ïa ki sem ruh ki lang mih bun, ki paidbah ba bun ruh ki la pyndonkam da ka ding elektrik haba shet ba tiew bad bun kiwei kiwei pat ki jingpyndonkam.
Nalor ka jingbym lah ban pyndap ïa ka jingduna bording, ka tnad bording jong ka jylla ne ka MeECL ka mad ruh ïa ka jingkyrduh pisa namar ka jingpynlut ban thied bording na shabar ban pyndap ïa ka jingdonkam ha la ka jong ka jylla.
Ha kiba bun ki khep, katkum ka jingong kiba bat ïa ka bor synshar ba ka dor kaba thied bording na shabar ka kham rem ïa kaba ka kheiñ bording ha la ka jong ka jylla.
Kine ki daw ba kiba bun kiwei pat ki pynlong ïa ka tnad bording ba kan dap ram da ki spah klur tyngka bad man la ka snem kane ka ram ka nang kiew nangkiew.
Dei namar kane ka daw ba ka jylla ka hap ban pyrkhat thymmai ha kaba ïadei bad ka bording khamtam eh kaba pynmih ïa ki Projek pynmih bording na ki wah kiba don ha kane ka jylla, Imat ka la dei ka por ban pynkie im biang ïa ki Projek ha Wah Kynshi ne ka Kynshi HEP, kaba la sdng ha ka por ba long Mynri Rangbah u Dr.
Mukul Sangma, hynrei la hap ban pynsangeh noh namar ka jingïakhih na ka daw ka jingbym ïaid beit ha ka rukom khot tender.
La dei ruh ban peit ïa ki wah kiba rit kiba rit kiba lah ban long ka jingïarap ha kaba pynmih bording.
Ki don sa kiwei pat ki lad pynmih bording kum na ka lyer, na ka sngi bad na kiwei kiwei kibor katkum ka jingstad jong kane ka juk ba mynta.
Kane kan ïarap shibun ïa ka jylla, lym kumta ka jylla kan dang ïai mad ïa ki jingeh kyrduh bording katba nang mih ki snem.
Shillong, Jylliew 12 : Ka Meghalaya Boxing Association (MBA) ka la jied haduh 9 ngut ki nongïakura bad 2 ngut ki nongïalam (officials) ki ban mihkhmat ïa ka Jylla sha ka rynsan ïakura kaba la tip kum ka 6th Youth Men National Boxing Championships ka ban long ha Jylla Sikkim naduh 13 tarik haduh 18 tarik mynta u Jylliew 2023.
Ki nongïakura kiba la shah jied ban ïashim bynta ha katei ka championship ki, u Gabriel Kharkongor (48kg), Bawanpher Shadap (51kg),Gareth Garfield Laloo (54kg), Khrawkupar Thangkhiew (57kg), Mewanlambiang Ranee (60kg), Teiboklang Jyrwa (63.
5kg), Bahlung Papeng (67kg), Dabit Kharkongor (71kg) bad u Surjeet Dey (75kg),Ki nongïalam ki long u Bah Dondor Marweiñ kum u Coach bad u Bah Despitol Sun kum u Manager.
Na ka liang u Bah Cornelius Kharhunai kum u President MBA u la ai jingkren shuwa ba katei ka kynhun kan leit sha Sikkim ha kane ka sngi Nyngkong jong ka taïew da ki kyntien sneng ki kyntien kraw bad kyrkhu bad kyrmen ruh na ka liang ki khynnah ba kin ïalehkai bha bad poi sha ka thong jong ka jingjop bad wanrah ruh ka nam ka burom ïa ka ïing ka sem bad kumjuh ïa ka jylla hi baroh kawei.
Kane ka long katkum u kyrwoh khubor na u Bah Dondor Marweiñ, uba dei u Secretary ka Meghalaya Boxing Association (MBA).
Mawkyrwat, Jylliew 12: Ka ophis jong u District Mission Co-ordinator, SSA, South West Khasi Hills District mynta ka sngi ka la pynlong ïa ka ‘Jan Bhagidari Events bad Activities in School’ halor ki lai tylli ki phang kaba la pynlong na ka bynta ki khynnah skul bad kumjuh ruh ïa ki nonghikai ha kaba la pynlong ha ka hall jong ka Maharam Government Higher Secondary School, Mawkyrwat bad u bah T.
Lyngwa, IAS, Deputy Commissioner, South West Khasi Hills District u la long u kongsan.
Ki lai tylli ki phang ba ki khynnah skul bad ki nonghikai ki la ïoh ban ïa shimbynta shit rhem ki long ka ‘Story Telling’, ‘Arts and Craft Competition’ bad ‘Teacher Learning Material’ (TLM) Exhibition Competition ha kaba ka thong ba kongsan eh jong kane ka program ka long ban pynshlur ïa ki khynnah skul ba kin sei bad pynpaw ïa la ki sap ki phong ba ki ki don ym tang hapoh ki skul ba ki ki pule hynrei wat shabar lada don ki prokram jong ki jingïakop bad ba ki nonghikai ha ki skul ki dei kita ki nongaibuid.
Haba kren ha ka jingïalang u bah T.
Lyngwa, IAS, Deputy Commissioner, South West Khasi Hills District u la pynpaw ka jingaikhublei ba kyrpang na ka bynta ki khynnah skul kiba la ïoh ban pynpaw paidbah ïa kita sap ki phong ba ki ki don wat hapdeng ki jingïakop ha ki bynta bapher bapher.
U la ong ruh ba da ka jinglah jong ki ban pyni ïa ki sap bad ki jinglah jong ki ha kane ka jingïakop ka la long pynban ka jingaimynsiem na ka bynta ki nonghikai bad ki bor ba dei peit jong ki skul da kaba kin ïai pynlong ïa kum kine ki jaid jingïakop bad da kata lah ban ithuh hangno ki khynnah ki don ka sap.
Kumta u la ai mynsiem ïa ki khynnah skul ba kin long borabor kiba trei shitom ruh ha ki jingpule namar ka jingpule ka long kawei ka lynti ban pynpoi ïa ki khynnah sha ki kyrdan kiba kham hajrong bad ba ki dei ruh ban long ki khynnah kiba trei shitom bad aiti lut ha ka jingpule ryngkat ka jingkut jingmut kumba ki la pyni ïa ka sap bad ka jinglah ha kine ki prokram ba la pyndep mynta sngi.
Haba kren pat ha ka liang ka jingsumar sukher ïa ka mei mariang, u bah Lyngwa u la ai jingmut ba kum ki khynnah skul ki dei ban ai lem ki jingtip ha ki kmie ki kpa halor ka jingpyndonkam ïa ka plastik namar ka jingpyndonkam ïa ka ka la long shaba palat bad katba shaba phai ki lynti ki synkien ki la dap sa tang ki jaboh jong ki plastik bad namarkata, kum ki briew haba ki leit donkam ha ki jaka ïew ban thied jingthied ki dei ban kynmaw ban da rah hi noh da ka plastik ba ki la khreh lypa na ïing.
Ha kane ka sngi la ïoh ruh ïa ka jingïathuh khana lyngkot ne ka Story Telling na ka Miss Joyfullin Lyngdoh bad na u Jeson bad pynbud da ka jingsam ïa ki khusnam sha ki nongjop ha ka Arts & Craft Competition kata ka Bansasiewdor Nongsiej jong ka Christian Principle’s Academy Secondary School, Mawkyrwat ha ka kyrdan ba nyngkong, u Dashanskhem Lyngkhoi na ka Rodphod Upper Primary School, Nongnah ha kaba ar bad ka Ewanphibanbet Wanniang na ka Maharam Government Higher Secondary School, Mawkyrwat ha ka kyrdan ba lai.
Nangta, ki nongjop ha ka Teaching Learning Material (TLM) Exhibition Competition ki long ba nyngkong dei na ka Mawkyrwat Presbyterian Secondary School, ba ar na ka Christian Principle’s Academy Secondary School bad ba lai na ka St.
Thomas RC Upper Primary School.
Lah ban kdew ba kiba la wan ïashimbynta ha kane ka ‘Jan Bhagidari Events bad Activities in School’ ki don baroh 14 tylli ki skul bad 10 ngut pat kiba ïa shimbynta ha ki jingïakop.
Kiba la ïadonlang ha kane ka sngi ki long ka kong A.
Dkhar, Functional Manager jong ka DCIC, u bah Staising Kharbteng, Sub-Inspector of Schools, ki khynnah skul bad ki nonghikai skul.
Ka kong S.
Kharsahnoh, District School Education Officer (DSEO) bad In-charge Sub Divisional School Education Officer (SDSEO) ka la ai ki kyntien pdiang sngewbha, bad u Staising Khartbteng, Sub-Inspector of Schools u la ai ki kyntien khublei.
Nongpoh, Jylliew 12 : Ki Nongïalam ka Seng Hynñiewtrep Achik National Movement (HANM) Ri Bhoi District mynta ka sngi ka la leit syndon ban ujor da ka jingtoh sha u District Transport Officer ka Ri Bhoi ban kyrpad ban leh ei ei halor ka jingkynnoh ba ki don ki riew shim kabu kiba shim kabu na ki paidbah tang na ka bynta ban pynioh ïa ka Lisen kali bad kiwei kiwei ki kot ki sla kiba ïa dei bad ki kam kali.
Haba leit ban ïa kynduh ïa u District Transport Officer ka Ri Bhoi mytna ka sngi la ïalam da u President ka HANM, Ri Bhoi, u bah Ajit Makri ryngkat ka jingdon lang kiwei ki dkhot ka seng na kane ka District.
Kumba la pynpaw da ki Nongïalam ka HANM, Ri Bhoi, ka daw kaba la pynlong ïa ki ban leit ujor bad ban ai syndon da ka jingthoh sha u District Transport Officer ka Ri Bhoi, ka dei halor ka nongrim ba kum ki nongïalam ka seng ki la ioh pdiang shibun ki jingujor na ki paidbah ba ki don kita ki riew shim kabu ban oh dor ban shim pisa tang na ka bynta ban pynioh ïa ka Lisen Kali.
Ki la pynpaw ruh tang ban ioh ïa kawei ka Lisen Kali kitei ki riew shim kabu la kynnoh ba ki oh dor haduh 5000 haduh 6000 kawei ka Lisen na ki paidbah bad nalor ba ki shim kabu ha kiwei kiwei ki kam kiba ïa dei bad ki kot ki sla kali ba ki trai kali ki hap ban pynbiang kumba la buh kyndon da ka sorkar.
Namar kata, ki la ong ba ha ka jingïakynduh ïa u District Transport Officer ka Ri Bhoi, nalor ba ki la ai da ka jingthoh ban ujor halor ka jingdon kita ki riew shim kabu bad ki la kyrpad ruh ïa utei u ophisar ba un leh ei ei ïa kitei ki riew shim kabu khnang ba kan nym shah ktah ïa ki paidbah babun balang kiba leit ha katei ka ophis treikam na ka bynta ki kam bapher bapher kiba ïa dei bad ki kam kali, la pynpaw ki nongïalam ka HANM, Ri Bhoi.
Nongstoiñ, Jylliew 12: Ka shnong Umwali kaba dei kawei na ki shnong kaba don ha ki thaiñ Langpih bad kaba dang hap hapoh ka West Khasi Hills District, ha ka sngi saitjaiñ ka la shong ïa ka dorbar kaba kyrpang na ka bynta ban pynpaw ïa ka jingbynñiaw, namar ka jingpynbudnam jong ka kong Kwiskelda Lyngdoh Marshillong da kaba kynnoh pyrshah ïa u bah Teibor Nonglang ba u la leit ban byrngem byrsit ha ka ïing jong ka.
Ïa katei ka kam la ong ba katei ka longkmie ka la thad lyngba ki lad pathai khubor khlem da ïakren pynbeit ïa ka kam shnong kam thaw.
Ha katei ka dorbar kaba kyrpang la ïadonlang naduh ki longkmie, longkpa, ki khun samla ban ïatai sani haba ïadei bad ka jingleh jong katei ka longkmie, kaba la tip kum ka Kwiskelda bad ka dorbar ha katei ka jingïalang hadien ba ki la ïoh bad ïakren sani bha ki la shim ïa ka rai ban pynrem ïa ka jingleh bym suidñiew jong katei ka longkmie.
U bah Teibor Nonglang sordar ka shnong Umwali, u la ong ba ma u kum u nongsynshar shnong u la leit ban tem ïa ka jingïakajia kaba la ïa tyngkhuh hadpeng katei ka longkmie pyrshah ïa ki khun samla, hynrei katei ka longkmie ka la pynbudnam khlem nongrim.
U samla Franklin Lyngkhoi President VDP u la ong ba kane kam dei ka jingjia kaba dang jia, hynrei ha katei ka shnong ki don tang ar ïing kiba ju ïaleh pyrshah man ka por ïa ki bor shnong.
Ki ju pyni bor ruh wat ïa ki VDP bad kita ki ar ïing ki dei jong ka kong Kwiskelda Lyngdoh Marshillong bad ka kong Sngewbhalin Paliar.
Na ka liang jong ka kong Kiarlinda Lyngkhoi kaba dei kawei na ki longkmie, ka la pynrem jur ïa kaei kaba la jia ha kaba kum ki longkmie ki lah dei ban ïa sylla lem, khnang ban pynwandur haba ka dei tang ka kam ïing kam sem, ong katei ka longkmie.
U bah Diswelning Sangleiñ Secretary ka shnong Umwali pat u la ong kum ki nongsynshar shnong, ki lah ban leit ha ïing jongno jongno ruh lada ka dei ïa ki bad leit la ha ka miet ka iong, namar ka dei ka kamram jong ki hynrei ban kynnoh ba la leit ban byrnem byrsit ka dei kaba shu lamler.
Ym tang katta hynrei u la ong ruh ba ha ka ïing jong ka kong Kwiskelda Lyngdoh Marshillong, ym ju don ba nud ban leit wat tang ha phyllaw ruh, namar ki khynnah haba ki kum pynpoi bakla ïa ki tiar jingïalehkai jong ki ha phyllaw jong ka, kim ju nud shuh ban leit shim biang.
Lah ban kdew hangne ba katei ka shnong ka dei ka shnong kadei kaba don ha khappud bad ka jylla Assam, kaba ju shah pyndik man ka por ha ki pulit Assam.
Hynrei, mynta ka kynti pat hadien ba la sdang kynjah ka jingïakynad bad ki Assam la sdang pat sa para Khasi.
Nongstoiñ, Jylliew 12: Ki riew pawkhmat jong ka thaiñ Rambrai hapoh ka jingïalam jong ka kong Aicifull Kharmusulman, ha ka sngi nyngkong ki la leit ban ïakynduh ïa u bah Garod LSN Dykes Deputy Commissioner jong ka West Khasi Hills District, ban pan jingshai haba ïadei bad ki ar tylli ki block ophis kiba la plie thymmai naduh u snem 2022, kaba kynthup ïa kaba don ha sor Rambrai bad kaba don ha shnong Nonglang.
Katei ka longkmie kaba dei ruh kawei na ki shakri paidbah kaba la paw bha ha ki kam trei mon sngewbha ha imlang sahlang, ka la ong hadien ba ki paidbah ki la sakhi ïa ka jingplie paidbah jong ka sorkar ïa ki ar tylli ki ophis block kaba kynthup ïa ka Ri Muliang C&RD Block kaba don ha ka thaiñ Langpih bad ka Rambrai Block la ap khmih lynti ba kan pynsuk shibun ïa u paidbah.
Hynrei, kitei baroh ar tylli ki Block kat haduh mynta mynne kim pat lah ban treikam pura ha baroh ki liang.
Kane ka jingpynslem jong ka sorkar ban pynbiang ïa ki jingdonkam ka long kaei kaei kaba pynduh nong shibun ïa ki paidbah jong ka thaiñ.
Namar bun ki la leit donkam ha katei ka ophis pynban ki la hap ban phai thylli bad la shu sep ei tang ka por bad ka bai kali, ong ka longkmie.
Ha katei ka jingleit ïakynduh ïa u DC Nongstoiñ, la ïadonlang ruh u bah Spasterlin Nongrem Secretary ka shnong Mawïamsyiem, u bah Piïon Ramri sordar shnong Nongkdait, u bah Phangstar Nongsiej Sordar ka shnong Mawphansien bad kiwei kiwei.
Kumban shu pynkynmaw ba ka sorkar MDA I hapoh ka jingïalam jong ka seng NPP, ha u snem 2022 ha shuwa ban poi ka samoi election MLA 2023, ka la plie ïa kitei ki ar tylli ki block thymmai kynthup ïa ka Rambrai C&RD block kaba don ha sor Rambrai bad ka Ri Muliang C& RD Block ha ka shnong Nonglang.
Phewse kitei ki Block ophis haduh mynta kim pat don ki nongtrei kiba pura bad ka dang dkoh shibun ha ka rukom treikam, namar ka jingbym pat thung ïa ki nongtrei bapher bapher bad shibun kiwei kiwei ki jingdonkam.
Ka kong Kharmusulman ka la ong ruh ba yn buddien ïa kane ka kam kat haduh ban da seisoh.
Shuh shuh, ka la ong ruh ba ka thaiñ Langpih ka la donkam kawei ka jaka kynshew pisa ne ka Bank, namar ki paidbah kiba ioh ban die wat tang khyndiat u sying bad u synsar, ki hap ban wan thep shaduh Nongstoiñ.
Nalor kata ki tymmnen ki kro ruh kiba ïoh ïa ka bai bam tymmen kiba la ïoh tang 500 tyngka na ka sorkar, ki hap ban wan shim naduh Nongstoiñ bad ki hap ban pynlut haduh 300 spah tyngka tang ka bai kali ban wan shim ia ka 500.
Nongpoh, Jylliew 12 : Ka Federation of Khasi Jaiñtia and Garo People (FKJGP) North Khasi Hills District haka sngi u Blei kala pdiang burom ïaka samla Rinalis Ingti, kaba la ioh khur takma rnong haka jingïakop High Jump, naka lympung 66th National School Games Athletic kaba la long dang shen ha Bhopal, Madhya Pradesh hadien ba ka kynhun jong ka jylla kila wan phai haka sngi u Blei.
Na ka liang ka seng hapoh ka jingïalam jong u Samla Shanlang Diengdoh Genenral Secretary bad ki dkhot kila pdiang burom da u syntiew ïaka Samla Rinalis Ingti kaba pule ha OM Roy Higher Secondary School kaba dei ruh naka shnong Umsohlait Ri-bhoi District.
Ka seng FKJGP lyngba u Samla Shanlang Diengdoh kala pynpaw ruh ba kum ka seng kam don eiei ban ai sha katei ka samla, hynrei tang ka jingai mynsiem ïa katei ka samla ba kan dang kiew shaphrang haka jingpule bad ka kam ïalehkai sports, namar katei ka jingkhur takma jong katei ka samla ka long shisha ka jingsarong ïaka jylla baroh kawei bad kyrmen ruh ba kan dang kilan bha ha kiwei kiwei ki lympung.
Na ka liang ka samla Rinalis Ingti kala ai khublei ïa baroh kiba la kyrshan ïaka ba kan poi sha katei ka thong bad pynpaw ruh ka jingsngewkmen kaba khraw halor ka jinglah jong ka ban lehbha bad ban khur takma na katei ka lympung.
Jowai, Jylliew 12: Ka lympung ïalehkai phutbol ba la tip kum ka 3rd U Adelbert Laloo Memorial Trophy jong ka kyrdan 3rd Division Football Tournament 2023, bala pynïaid da ka West Jaiñtia District Sports Association (WJDSA) Jowai kaba la long mynta ka sngi ha madan Kiang Nangbah Stadium, Jowai.
Ha ka jingïakhun kaba nyngkong ka long hapdeng ka Khliehshnong Ialong pyrshah ïaka Mookaswan Dongneñ, ha kaba ka Khliehshnong Ialong ka la jop da 1-0 kol ïa ka Mookaswan Dongneiñ bad ïa ktei ka kol la thep da u Sainhikuru Pale ha ka minit kaba 8 jong ka jingïalehkai.
Ha ka jingïalehkai kaba ar pat ka la poi sha ka jingïakhaid hapdeng ka Myrjai pyshah ïa ka Newhill da 0-0 kol.
Katba ka jingïaleh kai kaba lai pat mynta ka sngi ka la long hapdeng ka Chyrmang Wah pyrshah ïa ka Salaroh, ha kaba ha kane ka jingïakhun ka Chyrmang Wah ka la jop haduh 3-0 kol ïa ka Salaroh.
Ïa kine ki lai kol ka Chyrmang wah la thep da u Niwan Syad ha ka minit ba 8, ka kol baa r da u Wanskhem Khlem ha ka minit kaba 38 bad ia ka kol kaba lai da u Lamki Dkhar ha ka minit kaba 63 jong ka jingialehkai.
Nongpoh, Jylliew 12: Ki paidbah nongshong shnong jong ki phew tylli ki Shnong ba hap naduh Bhoirymbong sha Kyrdem ki la hap ban mad ïa ka jingsyrtok ha ka leit ka wan, kaba dei na ka daw ka jingsniew palat ka surok kaba la pynjynjar shisha ha ka leit ka wan.
Kane ka surok kaba la sniew bha ka dei kaba pynïasoh na Bhoirymbong sha Kyrdem kaba don kumba 9 km ka jingjngai bad ka jingsniew palat ka surok ka la buh jingeh ïa ki paidbah ha ka leit ka wan.
Kumba la sakhi, kane ka surok ka dei ka surok kaba shu iehnoh khlem da maramot la bun phew snem mynta ha ka na ka daw ka jingbym maramot ne pynbha kane ka surok ka la dap tang ka thliew ka syar sudua kaba la buh jingeh shisha ban leit ban wan lyngba kane ka surok.
Kaba kham syrtok shuh shuh, ka dei hadien ka jinghap slap kane ka surok ha kiba bun ki jaka ki la kylla pung pynban da ka jinglang jong ka um bad ki don ki bynta ba sniew haduh ba la shem jingeh wan ban leit ki kali ki motor.
Kumba la ioh lum jingtip, ha ka jingshisha kane ka surok ka la don ka mang tyngka ba la pynmang da ka sorkar kaba la kot sha ka 17 klur tyngka ban siang rong ne pynbha ïa kane ka surok, hynrei wat la ka sorkar ka la mang tyngka ban pynbha ïa kane ka surok ba dang shem jingeh namar ba dang dei ka aiom slap.
Kane ka surok ka dei ruh ka surok kaba ki paidbah jong ki phew tylli ki shnong ki hap ban leit ban wan lyngba ki Kali ki motor bad kaba kham sngewkhia ka long ba na ka bynta ki khynnah skul bad khamta ha ka pang ka shitom bad ki Longkmie ba armet la shem jingeh ban ïaid lyngba kane ka surok sniew.
Kumba la pynpaw da kiba bun balang na ki paidbah nongshong shnong kane ka thaiñ ki la khmih lynti ba ka sorkar kan pynsted noh ban pyntreikam ïa katei ka projek kaba la mang da ki klur tyngka bad lada ka sorkar ka lah ban pynbha ne siang rong ïa kane ka surok kan long shisha ka jingkyrkhu na ka bynta ki paidbah jong ki phew tylli ki shnong ba hap ha kane ka thaiñ ha Ri Bhoi District.
Khliehriat Jylliew 12: Ka Khasi Students Union East Jaiñtia Hills District, na ka por sha ka por ka la ju pynpaw ka jingsngew khia bad sngew bitar halor ka jingleh khlemakor ki shipai Border Security Force kiba ju ieng pahara ha jingkieng Sonapyrdi, ha ka jingthoh ba la phah sha u Deputy Commissioner myn ha ka 9 tarik mynta u bnai, ka seng ka la dawa ba dei ban pynkynriah noh mardor ia kitei ki shipai na katei ka jingkieng Sonapyrdi bad ruh na Ratacherra.
Katkum ka shithi ba la soi kyretng da u President KSU East Jaiñtia Hills District, u bah Streamly.
S.
Suchen bad u General Secretary, u bah K.
S.
Suchiang, ka seng ka la pynpaw ba myn ha ka 2 tarik u lber 2023, ki shipai BSF kiba ieng pahara ha katei ka jaka, kiba don ha ki uniform bad ha ki tiar (suloi) ki la ktah kti ia uwei u khynnah skul uba na ka shnong Huroi katba u dang iaid lynti ban leit sha skul, kane ka jingjia ka la pynsyier ia ki paidbah kiba dei iaid lyngba na katei ka jaka ba don ki shipai.
Ka seng ka pynrem jur ia ka jingleh donbor kitei ki shipai, namar kane ka jingleh don bor ki shipai ka ju jia man ka por.
Haba kren sha ki pathai khubor u bah K.
S.
Suchiang u la ong “ U Deputy Commissioner, u la ong ba katkum ki kyndon jong ka Ministry Home Affairs, na u laiñ khappud 50 kilo mitar ki dang lah ki shipai ban shong, hooid nga kubur ia kata, hynrei mynshwa ka don tang 20 kilo mitar na ka jaka ba ker sainar ha khappud (Border Fencing), te hangne ngi kwah ba ka sorkar ban pyndunna noh sha ka 20 kilo mitar ym ban buh haduh 50 kilo mitar namar kane kan ktah ia ki paidbah kiba leit ba wan, na ka liang u DC u la ong ba un sa iakren bad ki bor kiba halor ban iakren bad ka MHA ban shim khia ia kane ka kam ba ki paidbah ki ia kynduh jingeh"Shuh shuh, la ong ba ha East Jaiñtia Hills District, ki don haduh ar tylli ki ktem jong ki shpiai BSF kiba don ha surok national highway, kawei ka don ha Ratacherra bad ha Sonapyrdi, ka seng ka pynkynmaw ruh ba dang ha ki snem kiba la leit ka Dorbar Shnong Sonapyrdi ki la dep ban dawa na ka tnat pulit ban pynkynriah noh, hynrei ngi iohi ba ki shipai ki dang don beit haduh mynta ha katei ka jaka ha Sonapyrdi“Na ka liang ka seng, ngi sngew ba kam long kaba bha ba ki shipai kin don ha katei ka jaka ha surok national highway, namar haba ong shipai BSF ki la dei ban don sha ki jaka ba khappud bad ka ri Bangladesh, ka jingdon kitei ki shipai ka la kylla long pynban ka jingthut ia ki nongshong shnong jong ka Huroi, Hingaria, Lailong, Lejri bad kiwei kiwei ki shnong kiba dei iaid lyngba na katei ka jaka ba don ki shipai namar ki ju khynra ia ki kali ba iaid lyngba khlem kano kano ka daw, kane ka long tang ka jingpynthut kai ia ki paidbah bad ka wanrah jinghseptieng jingsyier ia ki kynthei ki khynnah, ngi iohi ruh dang ha kine ki khyndiat bnai, ba ki la don buh ki Dorbar Shnong, kiba la ia soi ha ka shithi ba la phah sha u Deputy Commissioner, kiba la dawa ban pynkynriah noh ia ki shipai kiba ieng pahara ha surok national highway ha Sonapyrdi bad ruh ha Rata-cherra,"pynpaw u bah Suchiang.
Ha kane ka juk Jong ka Social Media, nga iohi ba shibun ki dkhot Jongka Jaidbynriew Hynniewtrep ki pyndon kam ïa ka ban ïoh kren tohmet, ban thoh khem akor bad thoh tatdor ïa ki Riewrangbah Jong ka Jaidbynriew khamtam eh ia ki Nongsaiñhima ( Politician).
La shna dur kamkai bad dur danda ( meme) ïa ki Riewrangbah lada kim ïahap ne ïapher jingmut , La kren tatdor bad pohjaid pyrshah ïa ki, don ruh kiba kren wat ïa ki kam shimet ne kam ïing jong kine ki Riewrangbah bad kaba sngewsih eh ka long haba ki ïoh ïa kum kine ki dur ne ki Jingthoh ki ïa muja ban ïa pynsaphriang klumar ïa ki.
Ha nga shimet, Kane ka long kaei kaei kaba ngam lah ban pdiang.
Kane ka pynhiar dor ïa ka burom Jong ka Jaidbynriew.
Kumta, nga kyrpad rit ia ki dkhot ka Jaidbynriew Hynniewtrep ba phin sngewbha ban sangeh noh ia kum kine ki kam.
Hooid phi don ka hok ban pyni ne pynpaw ia ka jingsngew hynrei to pyni ha ka lynti kaba dei.
Lada phi iapher jingmut lane phim ïahap ïa ki kam jong ki politician ne jong ki Riewrangbah sngewbha pyni bad thoh da ki ktien shongnia lane da ki ktien don akor ym ban shna ïa ki dur kamkai ne da ki ktien danda bad ki ktien khlem akor.
Ka burom kaba kor, ki kam khlem akor ki pynpaw ïa ka jinglong khlem akor Jong uta hi u briew.
Sngewbha wat nym ïa thadrong ïa la ka burom lajong.
Shillong, Jylliew 12 : Ka Deputy Commissioner jong ka East Khasi Hills, Kong RM Kurbah ka la ong ba ka ka jingpynbna ïa ka ïaid Odd/Even number na bynta ki kali kamai kumba la bthah da ka High Court ha ki ar tylli ki bynta jong ka nongbah, ka la wanrah mynta ïa ka jingkylluid ha nongbah Shillong.
Haba kren bad ki lad pathai khubor, ka DC ka la ong ruh ba katkum ka jingbthah jong ka Iing Bishar la kdew beit tang ar tylli ki jaka, kata tang ka Khyndailad bad Motphran.
“Nga khlem ong ba ka jingpyntreikam ïa ka Odd/Even number kan treikam ha baroh kawei ka nongbah hynrei kadei beit tang ha kitei ki jaka ba la kdew namar ka jingkhapngiah ka jaka.
Kumta ka hukum ruh la pynmih bad ngi la ïohi ba kane ka la ïarap ban tehlakam ïa ka dheng kali," ka la bynrap shuh shuh.
Shuh shuh ka la ong ruh ba ki bor distrik kin sdang talasi naduh mynta ka taiew ïa kino kino kiba leh pyrshah ïaka rai ban pyntreikam Odd/Even kaba la treikam naduh 5 tarik mynta u bnai.
“Ngi khlem pyrkhing than haba ïadei bad ka jingpyntreikam ïa ka hukum namar nga la ïoh pdiang ïa ka shithi ba ki dribar kin leit ban ujor sha ïing kashari halor ka hukum.
Nga dang ap ïa kano kano ka jingbthah ka ban mih hynrei mynta ka taiew ki bor district kin sdang ban talasi.
" Ka la pyntip ruh ba la shai ka sngi ki bor distrik kin leit ban pyntikna ba katei ka jingpyntreikam kan pynkylluid ïa ka dheng kali.
Hadien ba la mih ka jingud na ki paidbah ba dei ban pyntreikam lang ïa ki kali jong ki riewshimet ba kin ïaid Odd/Even, ka DC ka la ong ba katkum ka kaiphod wad bniah bala pynlong da ki bor district, la shem ba ki kali shimet kim don bynta ban pynsahkut ïaka leit ka wan ki kali ha kine artylli ki jaka namar kim ju sangeh.
Ka Khasi Students’ Union ka la pynpaw ïa ka jingsngewsih kaba khraw halor ka jingkhlad noh jong u Samla Rangbah Wanlambok Kharsati ha ka 11 Tarik Jylliew 2023.
Ngi pynpaw ïa ka jingsngewlem bad jingsngew diaw kaba khraw haduh katta katta eh ïa kane ka jingjia ba kum ka ïing, phi ïa kynduh.
Ngi tip ba kane ka dei ka jingpynïaid jong u Blei u Trai Kynrad Nongbuh Nongthaw, ïa kane ngim lah ban leh eiei namar kum ki briew ngi hap ha ka jing pynïaid kaba stad ka jong u.
Ha kum kane ka khyllipmat kaba kthang bad kaba u lyoh ba dum u wan tap ïa ka ïing ka sem ,ngim don kyntien da kum wei pat,namar u Kynrad nongthaw u tip kham bha halor kiei kiei baroh, hynrei ngin buh ryngkat ha ki jingduwai ba u Blei Trai kynrad un pyntngen pyntngeh, ban sop ban spaiñ pat ïa ki jing pangnud kum ka ïing kaba ïa kynduh kum kine ki jingjia.
Un pyndap ïa ka jaka ba thylli,ha kum kane ka por ba u lyoh ba dum u wan kah ïa ka ïing ka sem.
Kum ka Seng ngi kwah ban kyrtiang dien ïa ka jing ïadei hapdeng ka KSU bad U Samla Wanlambok-:U la ïa soh Nyngkong eh sha ka Seng ha u Snem 2003 kum u Publicity Secretary ka Mawryngkneng Circle bad hadien ba u la bat kum u Publicity Secretary u la shah pynkhamti pat ha sa ïa ka kam kum u General Secretary bad dei hangne u la pyni shisha ïa ka kam ba khraw jong u kum uta u Nongïalam bad dei ha u snem 2009 u la shimti pura kum u Nongïalam ba Rangbah jong ka Mawryngkneng bad dei ha kane ka por lah paw shynna ka Sap Nongïalam ha kaba u la long shisha u Samla ba shemphang bad uba don ïa ka Jingkit khlieh ban tynrong lem ïa ka khia ka shon jong ka imlang sahlang bad ïa ka Jaidbynriew hi baroh kawei.
Ym tang katta u Samla Wanlambok hadien ba u la Pule ïa ka MSc.
