“Kane baroh ka pyni ba u CEM u la kulmar jingmut,shiphang la jubab da kumwei bad haba la tip ia ki jingshisha u jubab pat sa da kumwei, hato kane kam dei ka jingialam bakla ia ka jaitbynriew da kita ki briew kiba la kam ialade ba ki dei kiba ieit jaitbynriew, kane ka dei ka jingthok pyllein pylleiñ u bah Pynshngaiñ, haba ka dorbar ka District Council ka la pass ia ka VAB ha ka 30 tarik kumno dang ha ka 25 tarik u leit kynduh ia u heh Congress ban kren ba ka VAB ka sahkut ha ka sorkar jylla, la shu pyndonkam bakla ia ka kyrteng ka jaitbynriew" ong biang u bah Pyniaid uba la kynnoh ruh ba ka dei ka jingpyndonkam bakla bad ka jingpynlut phut ia ka pisa ka Council.
“U paidbah ka Sohryngkham um shym la phah ia nga sha District Council ban shu shongkai bad shu peitkai ba kin leh katba mon, haba ong ka jinglut phut ka long ba haba ka dor jong ka bai shong liengsuiñ ka long tang T.
16 ne T.
17 hajar tyngka balei pat ha ki ka poi T.
60 ne T.
70 hajar kata keiñ kaba ngi kren ia ka jingpynlut phut, ka Council ka shem jingeh bha hadien ka jingkhang dewiong bad lada ka long kumne ngi tieng ioh ba ka poi ka por ba ka Council kan yn ym ioh tang ban siew ia ka tulop jong ki 600 ngut ki nongtrei ruh" u la ong.
“Ngi sngewthuh ba ki jingpynlut hap donkam, hynrei ngi dei ban sngewthuh pat keiñ kiba kumno kita ki jingpynlut ym ban shu ha kyrteng ka jaitbynriew ngin shu leh katba mon" bynrap biang u bah Pyniaid.
Utei u MDC ka Sohryngkham u la ong ruh ba katkum ka aiñ wad jingtip ( RTI) baroh ki dei ban jubab hok ia kaei kaba ki paidbah ki kwah ban tip, hynrei ka long thamula ba u KHADC ka jubab thok pynban ia u paidbah ha kaba ka jubab jong ki ka la long kyllaiñ jalebi.
Ha kaba ia dei bad ka jingkynnoh ba u bah Pyniaid u donkti lang bad ki nongwad RTI u la ong ba baroh u nong India u don ia ka hok ban wad RTI bad ka jubab ba u ioh ruh ka dei ban long kaba shisha, ia kane u la ong ba ka jingkren jong u ka dei lyngba ka jingiohi ha kikotkhubor ym ba ka don ka jingiasylla lypa.
Shillong, 3 Naitung:Wat la ka dei ka jingjia ba la ioh lum dier por hynrei haduh mynta ruh ka dang pynshong syier bad pynher mynsiem ia ki samla pule ka skulbah NEHU kiba shong basah hapoh Hostel, namar ka jingjia kaba la jia ha ka 25 tarik u jylliew, 2016.
Ha katei ka sngi ka kynroh kaba don markhap bad ka hostel shynrang ka la khyllem kynsan ha ka por 6 baje janmiet bad ka la hap ha ka hostel nombar 18 kaba la tip kum ka 18 Kupli bad ha katei ka por ki samla pule kiba don hapoh Hostel ki la khynñiuh bad ki la mih lut shabar bad kim nud shuh ban thiah ha katei ka miet.
Ka la mih ka jingkynnoh ba ka jingkhyllem katei ka kynroh ka dei namar ka jingtrei torti ki briew kiba pyntrei ia katei ka kam kaba la ai wai ha ki riew shimet, la kynnoh ba la shu theh dewbilat khlem da pynieng nar rod bad dei na katei ka daw ba katei ka jingtei kynroh ka shong synjor , la kynnoh ruh ba katei ka jingjia ka dei na ka daw ka jingbym shimkhia u enjiniar ka NEHU uba la pyllait ia ka pisa sha kiba trei khlem da peit bniah la ka long ne-em kaba skhem.
Shillong, 04 Naitung: Hadien ka rai na ka sorkar ban shna noh da ka jingkieng kali RCC ha Phodsala bad Jashiar, ka United Democratic Party (UDP), Mawkyrwat Circle ka la dawa na ka sorkar ba kan pyntrei kam noh sa ia kiwei pat ki jingdawa kiba ba la buh da ka party.
Na ka liang jong ka UDP Mawkyrwat Circle hapoh ka jingialam jong u bah Commander Shangpliang, u ba long u Chairman, ka la leit rah da ka dorkhas sha u Myntri ka tnad PWD u bah Sniawbhalang Dhar ha ka 15 tarik Jymmang mynta u snem ha ophis treikam jongu ryngkat ki mat jingdawa ki ba bun ha na ka bynta ki kam ban pyntrei ha ka Constituency.
U bah Commander u la ong ba ka party ka dawa na ka sorkar ba kan mang pisa noh na ka bynta ki surok kiba la dep phah ia ka plan mang tyngka (estimate) da ka ophis jong u Executive Engineer jong ka Mawkyrwat bad kine ki surok ki kynthup na ka bynta ban pynbha bad siang rong ia ka surok Mawmitbah, Domwah kaba 1 Km kaba la mang T.
49,99,670/-.
Ka party kala dawa ban pynbha bad siang rong iaka surok Larem sha Nongsynrieh kaba 2 Km ba la mang T.
99,90,800/- bad ban siang rong noh ia ka surok na Phodjaud sha Mawrap kaba don 2 km ba la pynkhreh T 1,08,24,000/- nangta ban siang rong noh ia ka surok shnong ha Rangdikhew kumba 2 km ba la mang T 98,57,200/-, ka surok Marshillong – Jakrem kaba 7 km kaba la mang T.
3,29,96,000/-.
U bah Commander shangpliang u la ong ba ka party ka dawa na ka sorkar ba kan ai sanction noh na ka bynta ban pynbha bad siang rong ia ka JR Road lyngba ka Rangmaw-Mawksiar kata 7 & 8th km, 2 km kaba la pynkhreh T.
92.
17,000/- na ka bynta ban shna home pipe MP2 culvert ia ka surok shnong Mawkohphet kaba 2.
15 km ia kaba la mamg T.
1,04,41,700/-.
Nalor kane ka UDP ka la dawa ruh ban siang rong noh ia ka surok na Mawkyrwat – Jashiar lyngba ka Marshillong kaba 1 km, kaba la pynkhreh T.
44,72,300 bad kumjuh ruh ban pynheh ia ka surok Weiloi- Jakrem Road haduh Wah Rilang kaba pyniasoh ia ka surok kaba shna na ka skhim NLCPR kaba dei na Mawkyrwat sha Rangblang kaba jngai kumba 28 km bad kaba la mang kumba T.
50,75,16,000 /-.
Nongpoh, 03 Naitung:Uwei u samla uba la ioh tam da ki Pulit ka Byrnihat PS, mynha ka 1 tarik mynta u bnai najan jong ka Meere Petrol Pump kaba don Byrnihat, Ri Bhoi District, u la khlad noh mynta ka sngi ha Civil Hospital Shillong.
Katkum ka tyllong khubor na ki Pulit ka Ri Bhoi, la ong ba dei ha ka 1 tarik u Naitung ha ka por 1.
45 ei ei mynstep, ki Pulit ka Byrnihat PS ki la lap ia utei u samla uba la thiah lyngktar ha surok hajan jong ka Meere Petrol Pump, hadien ka jingmynsaw jur bad ka jingphlei snam na ki bynta jong ka khlieh.
Na ka liang ki Pulit, hadien ba ki la iohi ba utei u samla u la mynsaw jur khamtam ka jingphlei snam na khlieh, kumta ki la pynkit noh ia u mar mar sha Civil Hospital Shillong, khnang ban ioh ia ka jingsumar kaba biang.
Hynrei ka jingjur palat ka jingmynsaw bad ka jingphlei snam na ki bynta ka khlieh, kumta utei u samla u la khlad noh mynta ka sngi, kata tang ar sngi ba u la ioh ia ka jingsumar na ki Doctor.
Haba iadei bad kane ka jingjia, na ka liang ki Pulit kim pat tip ia ka daw kaba wanrah ia ka jingmynsaw jong utei u samla, kumta na ka liang ki Pulit ki dang tohkit ban lap ia ka daw jong ka jingmynsaw une u samla uba la duh noh ia la ka jingim.
Nongstoin, 03 Naitung: Sa lai trok u tnga ba la shu thang beain, la ioh kurup biang da ka tnat khlaw sha ki thain Ram brai bad Mawlangsu, ha ka sngi Saitjain ba ladep.
Ka tnat khlaw, ka la pynpra ruh ia shibun ki thliew bad ki jaka thang rnga jong katei ka thain.
Ha katei ka jingleit khynra, la lap ruh ia shibun ki jaka thang bad thliew rnga, kiba la don ha shi lynter ka rud surok naduh ka shnong Mawlieh ter ter shaduh Rambrai, katba ki jaka lum thup ia u rnga ha ki rud surok, ki la thylli kreng kreng, namar ba ki nongkhaii rnga beain, ki la weng bad buhrieh noh kham pajih na ka surok sha ki jaka ba long khlaw khnang ban lait na ka jingshah kem ha katei ka tnad.
Na ka liang jong ki ophisar bad ki nongtrei jong katei ka tnad, ki la ioh ban pynpra naphang ia ki jaka thang bad thliew rnga ha katei ka thain bad katba ki dang bteng ban leit pynpra ia ki jaka thang kitei ki ophisar, ki la lap ruh ia kawei ka jaka lum thup ia u rnga bala buhrien la kham slem kham pajih na ka surok.
Katba katei ka tnad ka dang thmu ban kurup bad kit noh ia u tei u rnga la don ki katto katne ngut ki briew kiba la pyrshang ban pynsangeh bad kam ruh ba ki dei ki trai jong u tei u rnga, hynrei na ka liang jong u bah L.
Shangpliang Protection Ranger jong katei ka tnad u la ong ba na ka liang jong ka tnad kan hap ban kit beit ia u tei u mar ba la thmu shalan beain, bad lada ki kwah ban kam trai ia u tei u mar ki dei ban wan kam sha ka ophis treikam jong ka tnad ha Nongbah Shillong.
Hynrei hadien katto katne por kitei ki briew da ka jingsngewthuh ia la ka jingbakla kim banse ban ailad noh ia katei ka tnad ba kan kurup bad kit noh ia u tei u rnga ha kaba ka tnad kala ioh ban khat noh kumba ar trok tang na katei ka jaka pynlang.
Ym tang katta khlem da leh shiliang khmat katei ka tnad hadien nangtei kala bteng ia ka jingleit pynpra ia ki jaka thang rnga sa sha ki bynta jong ka shnong Mawlangsu ha kaba ha katei ka shnong ruh bun tylli ki jaka thang rnga, ki la shah pynpra noh ha ryngkat ka jingioh ban kem bad kurup ruh ia u rnga na kawei ka jaka pynlang kaba khlem shymla don ba nud satia ban wan kam trai tad haduh ban da dep khat lut ia u rnga u ba la don kumba 1 trok na katei ka jaka.
U bah M.
Wann Assistant Conservators of Forest (ACF), haba iakren bad ki nongthoh khubor u la ong ba ki nongkhaii lada ki kwah ban khaii ia u rnga ki hap ban register sha ka ophis jong u District Forest Officer, bad kin hap ban ioh ruh ia ka jingmynjur na u Principal Chief Conservators of Forest khnang ba kin lah ban shalan ia u rnga ha ki bynta jong ka Jylla.
Lah ban pynkynmaw, ba ha ka taiew ba ladep hi, ka tnad khlaw, ka la ioh ban kurup bad kem kumba lai trok u rnga, ba la thmu ban shalan beain na ka thain Seinduli.
Shillong, 03 Naitung:U Bah PT Sawkmie, MDC Mawlai Constituency, u la ia kynduh kyrpang iaki nongrep ha ki thain nongkyndong kiba shong ba sah bad kiba hap haka Mawlai Constituency.
U Bah Sawkmie ha ka jing ïa kynduh bad jing kren jong, u la kyntu ia ki ba kim dei ban iehnoh ia ka kam rep kam riang kaba long u bud lum jong ka jylla baroh kawei.
“Nga sngew kmen ban iohi ba ki nongrep jong ngi ki la nang ban rep ha kine ki sngi da kaba rep ia ki jingthung kiba iaid dor hapoh iew hapoh hat kum u sying bad kiwei kiwei de ki jhur ki jhep", la ong u Bah Sawkmie.
“Ha kajuh ka por ki nongrep jong ngi ha kine ki sngi ki la long kiba stad ha kaban pyniaid iew ia ki mar jingthung khlem da ai lad shuh ia ki briew ba nabar kin shim kabu ha ka liang ka dor ka mur.
Bun ki paidbah haba ki thied ki jhur ki jhep ki kwah ban thied ia ki jhur kiba mih na ki shnong ki thaw jong ngi , namar ki tip ba ki long kiba khuid kiba suba bad kiba bang ban bam", la ong shuh u Bah Sawkmie.
U Bah Sawkmie kum u nongmihkhmat u la kular ba un trei shitom ban thaw ia ki lad ki lynti kumno ban iarap ia ki, ha kajuh ka por ban ia don ryngkat ha kano kano ka por kaba ki donkam ia ka jingiarap jong u.
Na ka liang jong u, u la kyntu ia ki samla ba ha kane ka jingkyrduh kam duh jam ba ki dei ban phai sha ka rep ka riang kaba lah ban plie lad plie lynti na ka bynta jong ki ha ka liang ka kam ka jam.
Shillong, 03 Naitung:Ka Seng Khasi Hima Mawsynram ka la ong ba ka Krem Mawjym buin kaba don ha Mawsyn ram ka dei hapoh ka jingpeit bad ka jingpyniaid ka Seng Khasi Hima Maw synram bad ia kane, la dep aiti da u Syiem ka Hima Mawsynram katkum ka jingiasoi da ka Memorandum of Understanding (MoU).
Ka Seng Khasi Hima Mawsynram ka la kyntait ia ka jingkam jong ki sengbhalang ba ka Krem Mawjymbuin ka dei hapoh ka jingpeit bad pyniaid ka ka dorbar shnong Mawsynram.
Kat kum ka kot ka sla ba la ioh da u Rupang, la pyni ba u Syiem ka Hima Mawsyn ram bad ka Dorbar u la iasoi ia ka MoU kaba la dep rejister ruh ha ka ophis jong u Deputy Commissioner ka East Khasi Hills ha ka 14 tarik Jymmang, 2015.
“Ka Hima ka la bynshet ba ka Seng Khasi Hima Mawsynram ka dei ka nongpyniaid bad nong peit ia ka Krem Mawjym buin kaba dei ka jaka hyndai ba donkam ha ka jingleh niam bad kawei na ki jaka jngohkai pyrthei ha Hima Mawsynram bad la aiti sha ka Seng Khasi Hima Mawsynram", la ong ka shithi kaba la thoh da u Secrerary ka Seng Khasi Hima Mawsynram u Bah Lyrshai Langpeng sha u Deputy Commissioner ka East Khasi ba un pynmih ia ka jingpynbna paidbah halor kane ka kam ha ka 17 tarik Jylliew, 2015.
Ha kane ka shithi, u Secretary ka Hima Mawsynram u la ong ba katkum ka riti dustur, u Syiem ka Hima Mawsynram bad ka Durbar u dei uba la don ka bor katkum ka ain ban ai kane ka permission, ha kaba iadei bad ka Hima Mawsynram kaba dei ka jaka Raid bad kam ju don satia ka jaka Shnong.
Ka jingthoh ka la kyntu ia u DC ban pynmih ia ka jingpynbna halor kane ka bynta khnang ba kiwei kin tip ba ka Seng Khasi Hima Mawsynram ka dei maka ka nongpeit bad ka nongpyniaid ia kane ka Krem Mawjymbuin.
Ha kawei ka liang ka Seng Khasi Hima Mawsynram ka la thoh ruh sha u Director General of Police (DGP) ha u bnai ba la dep ba u Superintdent of Police ka East Khasi Hills bad u Sub Divisional Officer kim shym la leh eiei haduh ba la mih ka jingiapyni bor hapdeng ki Sengbhalang kum ka FKJGP bad ka Hindu Pilgrimage Yatra  kaba thmu ban pynlong ia ka jingleh niam  ha ka Krem Mawjymbuin.
“Ka Seng Khasi Hima Mawsynram ka pan jingshai halor balei ka tnad Pulit kam shym la shim ia ki lad ki lynti ia ki sengbhalang kiba pynthut ia katei ka kam",la ong ka shithi na u President Seng Khasi Hima Mawsynram bad u Secretary Bah Lurshai Langpeng.
Dang shen, ka Synjuk ki Seng Bhalang Mawsynram  (KSKSM) kynthup ka KSU, HYC bad HANM Mawsynram circle ka la pynrem jur ia ka jingthmu kam trai ka Seng Khasi Hima Mawsynram ia ka Krem Mawjymbuin,kaba ki la ong, ba ka dei ka Krem ba long trai da ka Dorbar Shnong Mawsynram naduh mynshwa hyndai.
Ha ka jingpynlait khubor u Vice President ka KSSM u Bah P Dohling u la ong, “Ka Krem Mawjymbuin ka long trai ka shnong Mawsynram, ka la dei ka krem kaba wan ki nongjngoh ki wan ban wan kai bad don kiba mane ia ka krem naduh mynshwa bad haduh mynta", u la ong bad bynrap, Ka jingwan jong ki nongwan mane ha katei ka krem ka long man ka sngi hynrei ki seng bhalang kim ju pynwit ia ki nongleit nongwan.
Hynrei  dang ha kine ki katto katne snem mynta da ka jingdon ka jingleh niam shisien shi snem ha katei ka krem, ka dorbar shnong Mawsynram kaba ai jingbit ia kane ka jingleh niam, ka la phah ia ki samla ban peit ha kaba iadei bad ka jingkhuid jingsuba bad ban iarap haba don kano kan ka bynta.
U la ong ba kaba lyngngoh pynban ba ka Seng Khasi Hima Mawsynram ka bym ju pat noh synniang ha ka imlang sahlang, hynrei ka wan tuklar ban knieh syndon ia ka jinglong trai ia ka Krem Mawjymbuin na ka dorbar shnong Mawsynram kaba ri bad sumar ia ka naduh hyndai haduh mynta.
“Ngi pdiang bad pynskhem beit kumba la ithuh da ka tnad Tourism ia ka Krem Mawjynbuin kum kawei na ki jaka jngohkai pyrthei",la ong u Vice President ka KSKSM.
Shillong, 04 Naitung:U nongpeit ba la thung da ka AICC ia ka Meghalaya u Dr CP Joshi u la wan poi ha ka nongbah Shillong ha ka jingwan iuhkjat jongu ha ka sien ba nyngkong naduh ba u la shah thung ban peit ia ka Congres ha Meghalaya.
Ha kane ka jing wan iuhkjat u Joshi un iakynduh ia ki nongialam ka party naduh ki MLA, myntri sorkar, myntri rangbah, president ka MPCC bad ki nongkitkam ka party ban lum ia ka jingtip jongu ia ka jinglong jingman ka party ha kane ka jylla.
Katkum ka khubor, ki MLA ba pyrshah ia u Myntri Rangbah u Dr Mukul Sangma kin sa ioh ka lad ban pynsngew hakhmat u Joshi.
Watla ym pat tip thikna ha kano ka rukom ki MLA pyrshah ia u Mukul kin pynsngew ha u heh ka AICC hynrei, la sngewthuh ba ka jingkren kan long halor ka jingthoh ba ki la dep pynher teng ruh sha ka Sonia Gandhi bad u Rahul Gandhi ha kine ki sngi.
U Joshi un don ka jingialang lashai ka sngi bad ki nongialam ka Congress por 11 baje mynstep  ha Congress Bhawan ha kaba yn don lang ki nongialam ka Congress naduh ki nongkitkam ka Meghalaya Pradesh Congress Committee, ki MP, MLA, MDC, District bad ki Block President, ki nongialam ka seng tnad samla ne ka NSUI bad baroh ki chairman ki tnad sorkar.
Shillong, 04 Naitung:Ka Synjuk ki Seng Longkmie –Mawlangsu Area , Nongstoin, ka KSU Mawthadraishan Circle, ka NEN kan pynlong ia ka jingiaid paidbah ha ka 6 tarik mynta u bnai ia ka kaba la pynlong khnang kum ka dak ban pyrshah bad pynrem jur halor ka jingshah pyniap ka kong Bliantina Lyngkhoi , bad kumjuh kum ka dak ka jingpyrshah ia ka jing thom bor ia ki kynthei.
Ia katei ka jingiaid paidbah yn pynlong ha Mawlangsu Area, Nong stoin, West Khasi Hills, ha kaba yn don ruh ka pro kram ai jingkren na u Syiem jong ka Hima Myriaw; ki dkhot ka Syn juk ki Rangbah Shnong, President ka KSU Maw thadraishan Circle, ka Chairperson jong ka Meghalaya State Commission for Women bad I Counsellor jong ka Iohlynti, ka ba dei ka kynhun iarap ia kiba shah thombor.
Shillong, 4 Naitung:Ka seng Bhara tiya Janata Party, ka kyn maw ieid myntaka sngi, ia u myntri kam poh iing barim jong ka sorkar Jylla, U bah TH Rangad, ba la khlad noh, kaba dei ruh mynta ka sngi, ka sngi iap kaba 13snem jongu, ha kaba la rakhe ha ka ophis jong katei ka seng, mynta ka 4tarik Naitung 2016.
Ki nongkren, ha katei ka jingialang, ki ai burom ia utei u nongialam ba la khlad, ha kaba ki nongkren ki long U bah David Kharsati, Bah Bashailang Khongwir, nalor kiwei ki nongkren, kiba shim, ba U bah Rangad, u dei shisha u nongialam bad uba ialeh pyrshah ia ki kam bamsap.
Ki nongkren, ki pynkynmaw, ba U bah Rangad, u ju pyni ia ki MLA Scheme jongu, ha kaba ula pynmih da ki kot lyngkdop bad ki pynkynmaw ruh ba U bah Rangad, u iaid kjat na Laban sha madan Polo, ha ryngkat bad ka lama lai rong, banshim bynta ha ki sngi rakhe Republic bad Sngi Rakhe Laitluid, wat la ki don ki jingkhot pakhang shnong jong ka HNLC.
La sngap jar ar minit, na ka bynta ban kynmaw ieid ia utei u nongialam ba la khlad.
Shillong, 4 Naitung:Ka skul thymmai jong ka Ramakrishna Mission, la plie mynta ka sngi, da U Lat ka Jylla ha Shella, East Khasi Hills, ha ka jingdon ryngkat U MLA jong ka thain, U Dr Donkupar Roy, U IG BSF, U PK Dubey bad ka Kong P Lawai Secretery, SBPS nalor kiwei pat.
La tei ia ka skul, da ka Special Purpose Vehicle Society (SVPS), kaba dei ka komiti, kaba la buh kyrpang, na ka bynta ban pyniaid stet ia ka kam rep, ka pule puthi, ka koit ka khiah bad kiwei de ki skhim, kiba don ha ki jaka ba don ka jingtih mawshun, da ka Lafarge-Umiam Mining Pvt.
Ltd.
Ka jing pyntreikam ia kitei ki skhim, ki long ha ki shnong bad ki Elaka, kiba don ha ka jingjngai kaba 50 Kilometre na katei ka jaka ba tih mawshun.
Ha katei ka prokram, U Lat ka Jylla, U V.
Shanmugananathan, U MLA ka thain, U Dr.
Donkupar Roy bad U Rev.
Swami Brahma devenendaji Maharaj, ki sam ruh ia ki jain kup sha kito ki briew, kiba don ha kitei ki shnong bad ki don 1118ngut kiba ioh jingiarap bad kitei ki kynthup ia ki shynrang bad ki kynthei ruh kumjuh, kiba dei na ki shnong Jatap, Pyrkan, Umploh-Ichamati, Kalibari, Bholaganj, Kalatek bad Shella.
(MIPR).
Nongstoin, 04 Naitung: Ka jingbymlah ban pynbeit ryntih jong ka tnad Treasury Nongstoin, ha kaba iadei bad rukom pyllait ia ka tulop sha baroh ki nongtrei pulit jong ka 4th Battalion, Sohpian West Khasi Hills District, ka la pynlong ia kiba bun ki nongtrei kam pulit ba kin sngewbynniaw ha kaba iadei bad ka jingdkoh treikam jong katei ka tnad.
Ia katei la pynthikna ruh lyngba ka jingkren jong ki katto katne ngut ki pulit, ha ki nongthoh khubor mynta ka sngi, ha kaba ki la iathuh ruh ba katei ka tnad ka la leh palat, ha kaba iadei bad ka rukom pyllait ia ka tulop, namar ba don na pdeng jong ki katto katne ngut ki pulit na katei ka juh ka tnad, ki la dep ban ioh ia ka tulop ka jong ki katba don ruh kiwei pat ki bym shym pat la ioh satia.
Shuh shuh kitei pulit, ki la iathuh ruh ba katei ka jingjia kam dei shuh ka sien kaba nyngkong; hynrei kala ju jia na ka por sha ka por, bad ki la ong ruh ba katei ka jingdkoh treikam katei ka tnad kala pynlong ia ki ba kin sngewbynniaw haduh katta katta.
Ki la iathuh ruh ba katei kala jia ruh ym tang ia ka tulop hynrei ia kiwei kiwei ki jingsiew (allowance) ruh kumjuh.
Kumta ha kaba iadei bad katei ka bynta na ka liang jong kitei ki pulit ki bym shym pat la ioh ia ka tulop, ki la kyntu jur ia ka tnad Treasury ba ki dei ban pynkloi noh ban pyllait ia ka tulop ka jong ki bad ha kajuh ka por ki kyntu ruh ia katei ka tnad ba kan bynbiang ia ka rukom pyllait ia ka tulop ha ka juh kapor ia baroh ki nongtrei bad lada slem ruh dei ban slem lang ia baroh.
Nongpoh, 04 Naitung: Tang mar ia ioh jingtip halor ka ka jing thmu jong ka sorkar ban buh Weighbridge ha phyllaw ka ophis u District Transport Officer, Nong poh, hadien ba ka sorkar ka la pynkynriah noh ia ka Weighbridge kaba don baroh shikatta ha Umling, mynta ka sngi ka Nongpoh Town Committee (NTC) ka la hiar mar mar sha katei ka jaka ban pynpaw ia ka jingpyrshah kaba jur halor kane ka jingthmu ka sorkar ban buh Weighbridge ha katei ka jaka.
Lah ban kdew hangne, ba dang shen ka sorkar lyngba ka bor District na Ri-Bhoi ki la leit ban khang khyrdep noh ia ka Weighbridge kaba don ha Umling, hynrei mynta ka sorkar ka la don ia ka jingthmu ban noh ia kane ka Weighbridge ha phyllaw ka ophis u DTO, Nongpoh bad ha kane ka sngi la iohi ruh ia ki dak jong ka jingsdang ban pyntrei, hadien ba ka sorkar ka la wanrah ia ki kor ki bor ban pyntreikam ia katei ka Weighbridge.
Ha kane ka sngi ki nongialam ka NTC kaba la ialam khmat da u Bah Rayonald Kharkamni, Programme Development Secretary bad ba la synrang lang da u Office Secretary, u Bah Plielad Tiewsoh bad u Rangbah Shnong ka Umlyngkdait, ki la hiar ruh ban leit jurip bad ha ka jingleit jurip la shem bad lap ba ka sorkar lyngba ka tnad Transport department ki la wan rah ruh wat ia ki kor ki bor na ka bynta ban pynieng ia katei ka khyrdop kum khajna ha phylla ka ophis u DTO, Nongpoh.
Haba iadei bad kane ka jingthmu ka sorkar ban pynieng Weighbridge ha katei ka jaka, na ka liang u Bah Rayonald Kharkamni, u la ong ba ka NTC ka pynpaw ia ka jingpyrshah kaba jur ba ka sorkar kan buh ia kane kaWeighbrige ha ki bynta ba dang hap bad ka sor Nongpoh, namar kane ka jingbuh ia kane ka Weighbridge kan long ka jingeh kaba khraw ia ki paidbah ka thain Nongpoh.
“Kane ka jaka ka dei kawei na ka jaka kaba ki kali jong ki nongleit nongwan bad khamtam eh ia ki jngohkai pyrthei, ki ju pynlong kum ka jaka ba ki shongthaid na ka bynta ban bam ban dih bad bun ruh ki trai muluk ki trai jaka ki buh ia ki dukan kum ka lad kamai kajih ia ki bad lada buh noh ia kane ka Weighbridge kan long ka jingduhnong kaba khraw ia ki briew kiba la im da kaba die dukan ha kane ka jaka" ong u Bah Raynald Kharkamni.
Shuh shuh, u la ong ruh kumba bun na ki paidbah ki ud na ka daw ka jingkhapngiah ka sor Nongpoh, ha kaba ym don tang ki jaka ieng kali paidbah bad wat ka surok ba la shna na ka bynta ki paidbah (Service road) la pyndonkam kum ka jaka ieng kali bad lada la buh lei lei sa ia kane ka Weighbridge, kan wanrah jingeh shuh shuh ia ki paidbah nongleit nongwan, bynrap u Bah Rayonald Kharkamni.
Kumta, haba iadei bad kane ka jingthmu ka sorkar ban buh Weighbridge ha phyllaw ka ophis u DTO, na ka liang ka NTC shen kan ai ruh da ka jingthoh sha u Myntri ka tnad Transport, u Bah HDR Lyngdoh ban pynpaw ia ka jingpyrshah bad ban dawa ruh ba weng noh shisyndon, u la bynrap.
Shillong, 04 Naitung:Ka  Joint Action Committee of Social Organisation (JACSO)  South West Khasi Hills District ka kynhun iasynrop lang jong ki sengbhalang bapher bapher hapoh ka South West Khasi Hills District kum ka SSSS, HYC, FKJGP, HNYF,HANM , WKSU, MIYF, SPDF, SWKYF bad kiwei de ka la kyntu ia u MP ka Shillong u Bah Vincent H Pala ban ieng  pyrshah ia ka jingthmu uranium ha kane ka jylla kumba la pyrshah da u paidbah.
Ha ka dorkhas ba la phah sha u Bah Pala, Bah Wallambok Syiemiong bad u Bah Robertjune KharJahrin kiba dei u Chairman bad Secretary ka JACSO  ki la ong,  “Ngi sngewdei ban kyrpad ia phi ba phi dei ban ieng lang halor ka nongrim ban pyrshah tih Uranium ha poh ka Bri U Hynniewtrep da kaba phin bishar bniah shuwa ban kyrshan ne pyrshah ban shna pynneh ia katei ka surok".
Ki la ong ba kum u MP u dei ban pan jingpynshai na ka Sorkar India lyngba ka Prime Minister Office, na ka tnad  Road Transport and Highway, na ka Uranium Corporation of India Limited (UCIL) bad kumjuh ruh na ka Sorkar Meghalaya lyngba ka Chief Minister Office ia ka jingthmu ba tikna bad ba shisha jong katei ka Surok  ar kali ne Two lane na Nongstoin sha Mawthabah.
“Hato ka Sorkar India bad ka Sorkar Meghalaya ka don jingmut ne em ban khlong ia u marpoh kyndew ha Wahkaji- Umdohlun- Domiasiat bad ha kiwei de ki jaka hapoh ka Bri U Hynniewtrep", la kyntu ka JACSO ia u Bah Pala.
Ka la ong ba katkum ka jingtip ba ka tnad Road Transport and Highway,  ka sorkar India lyngba ka Special Accelerated Road Development Programme for North East (SARDP-NE) ban pynneh ia surok Nongstoin-Pambriew-Wahkaji- Mawthabah sha ka Two Lane, ka jingthmu ia kane ka surok ka la paw ka long na bynta ka jingpynbit pynbiang ia ka surok ban tih ia u marpoh Khyndew Uranium na ka thain Mawthawbah, South West Khasi Hills District.
Ki la ong ba ka kynhun synroplang jong ki seng bhalang ki ieng halor ka nongrim ban pyrshah ia kino kino ki jingthmu tih uranium na ka Bri U Hynniewtrep bad ieng beit ban pyrshah jur ia kane ka jingthmu shna surok ban tih Uranium ha ki thain Mawthabah.
“Hooid ngi pdiang ia kino kino ki kam pynroi hynrei kane ka surok kumba ka paw kam dei na bynta ka jing pynroi ia ka thain Umdohlun-Mawthabah hynrei na bynta ban tih beit ia u Marpoh kyndew u Uranium", la ong kine ki nongialam ka JACSO.
Ka la ong ruh ba ki la don katto katne ki kynhun bad ki kompeni, kiba la pynsngewthuh bakla sha ki paidbah ba ia kane ka surok la shna ym na bynta ban tih uranium bad donkam ka jingiashai ba tikna bha halor kane ka jingthmu shna ia katei ka surok bad ka don kam ka jingpan jingpynshai na ka Sorkar India bad ka Sorkar Meghalaya ia ka jingthmu jong ka tei ka surok Double Lane Nongstoin-Pambriew-Wahkaji- Mawthabah.
Shillong,4 Naitung: Hadien ka jing shah thombor ka Dhaka ha ki kynhun lehnoh, mynta ka sngi u Lat ka jylla u V.
Shanmuganathan u la leit jngoh ia ka ktem ki shipai BSF kaba don ha khappud ka India bad Bangladesh.
Katei ka jingleit jngoh jong u ka dei hadien ba u la dep ban plie ia ka Secondary School jong ka Rama Krishna Mission ha Shella.
La synran ia u Lat da u Inspector General, BSF Meghalaya Frontier ha ka jingleit jngoh jong u ia ka Shella Out Post bad hangtei u la ioh ban ia kynduh markhmat bad baroh ki shipai BSF, kiba don ha katei ka jaka bad u la ioh ruh ban ia kren markhmat bad ki.
Ha ka jingiakren bad u Lat ki shipai BSF ki la pynpaw ka jingsngew skhem jong ki bor pahara kiba don ha khappud ha kaba u Lat ruh u la ai mynsiem ia ki namar ka jingkloi jong ki ban shakri ia ka ri da kaba iehnoh ia la ka jong ka ing ka sem.
U la kitbok kit rwiang ia kitei ki shipai ba kin lah ban shakri bha ha ka kam shakri jong ki ia ka ri.
Shillong, 04Naitung:Ka Supreme Court mynta ka la pan jubab na ka Special Investigation Team(SIT) kaba tohkit ia ka jingiap jong u pulit SI PJ Marbiang ba kin ai jubab ia kane ka kam.
Kane ka jingpyn mih ka Kashari Supreme Court ban pan jubab na ka SIT ka long hadien ba ka kmie jong u Bah PJ Mar baniang la Kong D Mar baniang uba shah siat kynnoh pyniap hi ha Patharkhmah, ka la ujor sha ka Supreme Court hadien ba kam shym la hun bad kam shym la pdiang ia ka kaiphod ka SIT, ba u khun jongka,u la pyniap hi.
Ka Kong Agnes Kharshiing ka la ong ba kane ka pan jubab ka Supreme Court ka long shi bynta ba ka jingbishar hok kan paw halor ka jingiap jong u Pulit Marbaniang.
Kham mynshwa, ka kmie u Bah Marbaniang ka la ujor sha ka Kashari hadien ba ka kynhun tohkit ba la thung ka sorkar ka Special Investigating Team (SIT) ban tohkit ia kane ka jingjia kam shym la lah ban ai ia ka kaiphod, wat haba ka por ka la kut naduh ka 18 tarik Jylliew.
Ha ka jingujor sha ka Kashari, ka kmie u Bah Marbaniang ka la ong ba ka SIT kam shym la lah ban pynlong ia ka jing tohkit halor kane ka jing jia bad kam shym la ai kano kano ka jingpynkut ne ka rai jongka haduh mynta bad namarkata, ka kyrpad ia ka Kashari ba kan bthah ba dei ban aiti ia kane ka kam sha ka Central bureau of investigation (CBI) ban ioh ia ka jingbishar hok.
U Bah Marbaniang u la khlad ha ka 24 tarik Kyllalyngkot da kaba shah siat ha jaka sah ha Pathar khmah Police Outpost bad kane ka la jia shi sngi hadien ba u la bat bun tylli ki trok ba kamai kit dewiong beain.
“Ban ioh ia ka jingbishar hok, bad ka jingtohkit kaba laitluid ban pynshitom ia ki runar ba donkti, nga kyrpad ba dei ban aiti ha ka CBI khnang ba ki briew kiba trei hok kin ioh ia ka jingshlur lym kumta, kan don ka jingma ia kino kino kiba trei hok ba kin shah kynnoh pynban ba pyniap hi da ka kam jong ki runar", la ong ka kmie u Bah Marbaniang kham mynshwa.
Shillong, 04 Naitung:Wat la ki briew ba don ha ka bor  khamtam u Myntri Rangbah ka jylla u Dr Mukul Sangma ba ka jylla kam kyrduh pisa hynrei ka jingshisha ka long da kumwei pat ha ki tnad sorkar kiba hap ban pyntreikam ia ki kam pynroi.
Ha ka jinglum jingtip jong u nongthoh khubor na ki katto katne ki tnad sorkar, ka khana kaba ioh na ki, ka long ka sorkar kam don pisa.
“Ngim don pisa la ar snem eiei mynta ban pyntreikam ia ki skhim", la ong ki ophisar na ki katto katne tylli ki tnad ba la u nongthoh khubor u la leit twad jingtip.
Ym tang ki tnad sorkar kiba kyrduh pisa, hynrei ki nongtrei kontrak ruh ki tyrkhong pisa.
“Nga la ar snem ngam ioh pisa shuh ia ka bill kontrak, nga la sngew tyrkhong riaw.
Ka tnad PWD haba wad bill ka ong bym don pisa", la ong uwei u kontraktor.
U nongthoh khubor u la ioh ban iakren katto katne ki ophisar na ki tnad sorkar kum ka Soil & Water Conservation, ka tnad ri jingri, ka tnad ka rep ka riang, ka tnad ialehkai bad kiwei, bad ka jubab na ki, ka long beit ba ka sorkar kam ai pisa bad bun ki kam ba ki ju leh ha ki katto katne snem mynshwa, mynta la hap ban shu sah kumto.
Ka skhim ka shu long tang ha ka kyrteng namar ba ka sorkar kam don pisa ban bhah ban pyntreikam.
Kumba ka paw, kiba kynduh jingeh ki dei ki paidbah kiba donkam bad ka paw, ba ka sorkar jylla ka don pisa beit tang ban siew tulop ia ki nongtrei sorkar.
Katkum ka jingioh jingtip na ki tnad sorkar, ka jingkam pyneh patho u Myntri Rangbah ba ka jylla ka pahuh pisa, ka long tang na sla thylliej.
Kane ka jingsyngit iarong pisa ka jylla ka dei namar ba ka sorkar pdeng ka la pyrkhing bha ia ka jingai pisa khlem da bud iaki kyndon bad khlem da iohi ia u soh na ka kam.
Shillong,4 Naitung: Hadien ka jing shah thombor ka Dhaka ha ki kynhun lehnoh, mynta ka sngi u Lat ka jylla u V.
Shanmuganathan u la leit jngoh ia ka ktem ki shipai BSF kaba don ha khappud ka India bad Bangladesh.
Katei ka jingleit jngoh jong u ka dei hadien ba u la dep ban plie ia ka Secondary School jong ka Rama Krishna Mission ha Shella.
La synran ia u Lat da u Inspector General, BSF Meghalaya Frontier ha ka jingleit jngoh jong u ia ka Shella Out Post bad hangtei u la ioh ban ia kynduh markhmat bad baroh ki shipai BSF, kiba don ha katei ka jaka bad u la ioh ruh ban ia kren markhmat bad ki.
Ha ka jingiakren bad u Lat ki shipai BSF ki la pynpaw ka jingsngew skhem jong ki bor pahara kiba don ha khappud ha kaba u Lat ruh u la ai mynsiem ia ki namar ka jingkloi jong ki ban shakri ia ka ri da kaba iehnoh ia la ka jong ka ing ka sem.
U la kitbok kit rwiang ia kitei ki shipai ba kin lah ban shakri bha ha ka kam shakri jong ki ia ka ri.
Shillong, 04 Naitung:Ka Vigilance Cell jong ka MePDCL haka jingleit jurip bakyndit ia ki shnong Mawkynrew, Jongksha bad Thangsning hapoh Mawryngkneng Distribution Sub-Division; Nongthliew bad Kynrud jongka Sohiong Distribution Sub-Division; Porla, Umdang, Umlangshing bad New Nongstoin ha Nongstoin Distribution Sub-Division; Balat, Dangar bad Dangar Dombah jongka Mawsynram Distribution Sub-Division naduh Jylliew  haduh Naitung la lap haduh 28 tylli ki longiing ba ki tuh bording.
Ha ka jingpynlait khubor u  Bah O.
Riang u Chief Executive Officer, Central Circle MePDCL Shillong, na kine, 10 tylli ki longing ki ia tuh bording hadien ba la ot namar bym lah siew bai bording, 9 longing ki ia tuh bording da kaba shu bnoh da ki waiar ha ki sainar jong ka MePDCL, 7 tylli ki longiing ki ia tuh lait da kaba pyniaid lait ia ki meter bad 2 tylli pat ki ia shim bording palat ban ia ka jingiakut bad ka MePDCL.
La dain kuna ia kitei ki longing kaba long naduh T.
2782.
00 haduh T.
2,59,080.
00 marwei.
Lada kim siew ia katei ka kuna, yn pynshitom iaki katkum ki ‘Section 135 bad 126 jongka Electricity Act 2003 bad amendment Act 2007″, la byrthen u Bah Riang.
Kane ka kuna ba ar lak san phew khyndai hajar phraphew tyngka marwei ia i wei i nongshim bording ha New Nongstoin myn haka 29 tarik Jylliew naba la pynkhein ia ka meter, ka long kaba heh duh ba la oh da ka Vigilance Cell-III ha kine ki shiphew snem baka dep.
Sa ar ki wei pat ki nongshim bording haka juh ka sngi ha katei ka sorrit  la dain kuna T.
2,15,280.
00 bad T.
1,71,480.
00.
Ka MePDCL kala dep pynkhreh ban ai ejhar sha ki pulit pyrshah ia katto katne ki longieng ba tuh bording kynthup ia ki ba pyniaid lait  iaki meter naba kim shym la siew ia ka kuna haka por ba la buh.
Namar ba la biang ki sabut kum ki video recording, ki dur ki dar bad ki wei ki jingdonkam katkum ki jingbthah  jong ka Electricity Act haba jurip bad kem ia kiba leh beain, la tikna beit ba kin shah set-byndi ka ban jlan haduh lai snem kynthi ryngkat ruh bad ka kuna da kapisa.
Ia kiba shim bording palat ban ia ka jingiakut bad ka MePDCL bad kim shymla siew ia ka kuna ha ka por ba labuh, yn ot noh ia ka bording jongki.
Namarkata la kyntu iabaroh kiba shah dainkuna ba kin wan sha office ban siewnoh iaka kuna ha ne hashuwa ka por ba la buh.
Sashisien la kyrpad ymtang ia kiba tuh bording ban sangeh noh ia kane ka kam beain, hynrei ruh ia boroh ki nongshim bording laha sor ne nongkyndong ba kin phah jurip ia la ki ‘meter bording’ ha kiba shemphang ia ki ‘meter’ bad phah pynbeit.
Kiba shim bording palat ban ia ka jingiakut bad ka MePDCL bad khamtam ki BPL, kiba buh pump um bad ki iing bun mala kin sngewbha ban pynheh noh ia ‘load’ jongki.
Ki dukan kin sngewbha ban pynkylla CLT noh ia ka DLT lane BPL.
Kiba la shah ot bording naba kim shym lahsiew bai bording bad kiwei pat ba khlem iohbor daka jingthoh na ka MePDCL banshim  bording  kim dei ban shutuh bording lane shim bording kylla na ki paramarjan.
Kin sngewbha ban wan sha ophis ban ia kren bad leh iakaba donkam.
Ka jing bamei jingki tei ki briew iaka bording kala pynlong ymtang iaka jingduhnong kaba khraw jong ka Corporation, hynrei ruh ka punkit jubor (overload) iaki lain bad sub-station bad pynduh syndon ia ki.
Ban biang pisa ka MePDCL kahap ban pynkiew bai bording.
Kumta ki tei ki baleh beain ymtang ba ki pyndik ia kinongshim bording, hynrei ruh ki pynsiew iaka bai bording kaba ki thuh ha kiba siewhok ia ka.
Sahisien nga pynpaw iaka jingsngew nguh kaba khraw iaki paitbah bad khamtam iaki sordar bad ki nongsynshar shnong kiba la wan shakhmat ban iasnohkti bad ka MePDCL ban tehlakam ia ki tei ki kam beain khnang ba ngin lah ban ai ka jingshakri kaba janai iaki nongshim bording, la bynrap u Bah Riang.
Nongpoh, 05 Naitung:Ha kawei ka jingjia shah tuh kaba la jia ha ka shnong Mawtnum, Ri Bhoi District, haba kaba ki runar ki la rong tuh tang ia ka Engine jong ka Power Tiller jong u Bah J.
W Lapang, ia kaba u la ieh ha pynthor kba na ka bynta ban lur pynthor.
Kat kum ba la iathuh da u Bah J.
W Lapang, la ong ba kitei ki runar ki la loit tang ia ka Engine, hynrei ia ka ia ka shynrong jong katei ka Power Tiller pat ki la iehnoh ha katei hi ka jaka.
U la ong ruh, ba ka jingshah tuh noh ia katei ka Engine jong Power Tiller, ka la pynduhnong eh ia u, khamtam eh namar ba u dei u nongrep uba im ha ka rep ka riang, u la pynpaw ruh ba um shem la poi pyrkhat ba ki runar kin tuh ia kaba kum katei ka jaid.
Kumta, na ka liang u Bah J.
W Lapang, u la kyntu ia ki paidbah ba kin long kiba husiar khnang ban lait na ka jingshah tuh, namar ha kine ki sngi ki nongtuh kim mab shuh ban tuh la ka long ia kino kino ki jaid tiar.
Na ka liang u Bah J.
W Lapang kum u trai ka Power Tiller u la leit ruh ban ujor da ka ejehar pyrshah ïa kitei ki runar bad ki pulit ki dang pynlong ïa ka jingtohkit ban ioh kem ïa ki runar kiba don kti ha katei ka kam, u la bynrap.
Haba iadei bad kane ka jingshah tuh, na ka liang u Bah J.
W Lapang, u la ujor syndon da ka ejehar pyrshah ia kitei ki runar kiba donkti ha katei ka kam tuh.
Shillong, 05 Naitung:U nongpeit ka AICC ia ka Meghalaya u CP Joshi u la kop pia da kaba ong ba ka BJP kan nym lah ban wanrah da ka buit polisi na jylla Arunachal Pradesh ha Meghalaya ban pynkhyllem ia ka sorkar Congress.
Ha ka jingkren sha ki nongthoh khubor mynta ka sngi, u Joshi u la ong ba ka BJP ka la pyrshang katba lah ban pynkhyllem ia ka sorkar Congress ha kane ka jylla Meghalaya hynrei ka buit jongka, kan nym urlong satia.
“Ka BJP kan nym lah ban pyntreikam da ka buit kumba leh ha jylla Arunachal Pradesh hangne ha jylla Meghalaya", la ong kren u Joshi uba kyntait ruh ba ki MLA ka Congress kin leh kumba jia ha katei ka jylla.
“Kim lah ban leh biang hangne ha Megha laya kumba leh ha Arunachal Pradesh", la bynrap biang u Joshi.
Kane ka jingkren jong u Joshi ka long hadien ba ka sorkar Congress ha jylla Arunachal Pradesh ka la shah pynkhyllem ha ka BJP da kaba pynpait pynpra phom ia ka Congress ha katei ka jylla.
U la ong ba ka BJP ka la iaksaid tyngeh ban ioh iuh kjat hangne ha thain dong mihngi ka ri India da kaba shu iasnoh bad ki seng trai ri jong ki jylla.
“Ki (BJP) ki shu thaw lad ban iateh bad ki seng trai ri jong ki jylla hynrei kane kan nym urlong namar ba ki paidbah ki tip bha ia ki kam jongka",  u la ong.
U la ong ba ha kane ka jingialang u la ioh ia ka jingpynshai ia ki jingeh kum ka jingkhang dewiong ka NGT hynrei kane ka kam ka dei bad ka ain jong ka sorkar pdeng ban pynbeit ia ka bad kiwei ki kam ba iadei bad ka jingtreikam ka party.
Shillong, 05 Naitung:U Secretary ka Hima Nongspung u Bah Micheal Warjri  u la ujor sha special secretary ka tnad ain halor ka jingkynnoh ba uwei u briew na Assam ki la leit rung jubor ha shnong New Balakhawa Ri-Bhoi bad shoh dat ia u Morlen Marak.
Ha ka jingujor u Secretary ka Hima Nong spung u la kynnoh ba u Bishnu N Sangma ba na Barigaun ka South Kamrup district ka Assam lem bad u leit jubor ha shnong ha ka 30 tarik Jylliew por 10 baje mynstep bad u la shoh la dat ia u Morlen Marak na ka kjat kamon bad na kti kamon haduh ba u la mynsaw jur.
Ha ka jingujor, la ong ba ka daw ka jingshah shoh ha jingujor ba utei u Bishnu u la shah ujor ha ka Hima halor ka jingdonkti jongu ban wan dakhol jaka beain ha katei ka shnong.
Halor kane, u Secretary ka Hima Nongspung u la kyntu ia ka ain ba kan kem ia utei u Bishnu bad ban ai ia ka jingpynshitom katkum ka ain.
La kyntu ruh ba dei ban pynmih ia ka hukum ba utei u Bishnu um bit shuh ban wan rung  ha ka shnong New Balakhawa katba ym pat rai dep ia ki kam.
Shillong, 5 Naitung:Ka Khasi Hills Autonomous District Council (KHADC) mynta ka sngi ka la lum ia ka jingialang hapdeng ki trai par khyndew bad ki trai par dewiong na kylleng ka ri lum Khasi –Jaintia ban ia kren bad pan jingmut kumno ban weng noh ia ka jingeh kaba ki ia kynduh namar ka jingshah khang tih dewiong ha ka National Green Tribunal (NGT).
Nalor u CEM bad ki MDC ha katei ka jing ialang la don kumba 50 ngut ki trai par khyndew bad ki trai par dewiong kum na ka thaiñ Shahlang, Borsora, thaiñ Sohra bad kiwei pat ki jaka, la donlang ruh katto katne ngut na ri Lum Jaintia.
Haba kren sha ki nongthohkhubor hadien ba la wai katei ka jingialang u CEM ka KHADC u bah Pynshngaiñ N Syiem u la ong ba ka rai kaba la mih na katei ka jingialang ka long kino kino ki kynhun ne ki seng kiba kwah ban leit ujor sha ka Supreme Court lane kiba la dep ujor sha ka Supreme Court halor ka jingshah khang tih dewiong ha ka NGT ki dei ban ia syllok shuwa bad ka District Council khnang ba ka nongrim ba kin ieng ha ingbishar ka dei ban long beit thik kajuh ka nongrim jong ka KHADC kata katkum ka rukom bat khyndew bat shyiap.
U CEM u la ong ruh ba un sa thaw ia ka kynhun jong ki riew shemphang ba kynthup ia ki stad aiñ, ki stad mariang, na ka bynta ban pyrkhat da kano ka lynti kin iaid ban weng noh ia katei ka jingeh, u bah Pynshngaiñ u la ong ba katei ka kynhun kan peit bad iakhun ban pynioh biang ia ka jingtih dewiong da kaba pynthikna ba kan ym ktah eiei pat ia ka mariang.
U la kren ruh halor ka jingbym lah bad ka jingpynslem ka sorkar jylla ban thaw ia ka aiñ khlong mar pohkhyndew ne ka Mining Polisi ha kaba u la ong ba na ka liang ka District Council ka kyntu jur ia ka sorkar ba kan pynkloi noh ia katei ka aiñ.
Shuh shuh u la ong ba ka KHADC kan sa shong pyrkhat ban ia syllok lang bad ka JHADC kumjuh ka GHADC na ka bynta ban shim ia ka juh ka jingmut haba leit ia khun ha Supreme Court ban ban jur halor ka rukom bat khyndew bat shyiap namarba baroh lai ki district Council ki long kajuh bad la kdup ia ki da ka 6th Schedule.
Shillong, 5 Naitung: Khyndiat sngi hadien ka jingthom bor ki lehnoh ha Dhaka, ki pulit ka jylla bad ki shipai BSF ki la lum jingialang kyr kieh ban pynkhlaiñ ia ki bor pahara ha khappud bad ka Bangladesh.
Ia katei ka jingialang la lum mynta ka sngi ha nongbah Shillong.
U DGP ba dang shu shimti shipor u S.
KJain haba ia kren bad ki lad khubor u la ong ba ha ka jingialang la ia kren ia ka jinglong jingman ha khappud ha kine ki sngi khamtam hadien ba la mih ka jingjia shah thombor ha Dhaka bad kumjuh ruh hadien ba ka la don jingioh rung tuh ki 13 ngut ki nong Bangladesh hapoh kane ka jylla ha kine ki khyndiat sngi ba la dep.
Ha katei ka jingialang ki heh pulhit bad heh shipai ki la kam ba ki lehnoh kim ioh lad shuh ban ryngkang pud mynta la kumba 2 snem eiei namar ka jingpyrkhing kaba tyngeh ha khappud.
Haba la kylli pat hato la ka dei ne-em kaba shisha kumba la mih ki khubor hamsaia ba u heh duh jong ka GNLA u Sohan D Shira u la ioh ban phet krad sha Bangladesh, u DIG ki BSF u Sushil Kr.
Singh u la ong ba kam dei ka jingshisha bad u la pynthikna ba u Sohan u don hapoh ri Lum Garo bad ym don lynti shuh ia u ban ryngkang pud namar ka jingkhlaiñ ki bor pahara.
U Jain u la ong ruh ba ki shipai BSfkin sa peitngor bha kino ki jaka ba hap ban kham pynleit jingmut bha ha ka rukom pahara, haba kren shaphang ka jingpynkhreh ki pulit ia ki bor pahara u Jain u la ong ruh ba na ka liang ki pulit ki la long husiar bha ha manla ki district bad la shaniah ruh ha ki Village Defence Party (VDP) ba kin treilang khamtam ha ki thaiñ khappud ha kaba ai ktien ruh sha ki BSF ba kin ia trei ryngkat ryngkat bad ki VDP.
U la ong ruh ba ka jingialang ka la ia kren ia ki kam lehnoh ha khappud ha kaba la shim ia ka rai ban phikir bha ba kan ym mih kano kano ka kam pyntriem da ki seng lehnoh bad ba kin ym ioh leh kino kino ki kam be-aiñ.
Katba u BSF DIG (G) Sushil Kr Singh pat u la ong ba ki BSF ki don ki bor pahara kiba biang bad da ka jingiatreilang ki pulit u la ong ba kan kham iarap ia ki shipai ban the lakam ha khappud.
U la pynpaw ruh ba ki BSF ki don ki bor kiba khlaiñ ha kaba la phah shuh shuh ki shipai sha khappud ban pynthikna ba kan ym mih shuh ka kam ia ryngkang pud.
U la pyntip ruh ba kumba ka long mynta ki la don 9 kynhun ki shipai ha khappud ha kaba shi kynhun ki don 150 ngut ki shipai.
U la ong ba ka jingtreilang hapdeng ki shipai India bad Bangladesh ( BGB) ka iaid shakhmat ha kaba ka don ka jingiapahara lang baroh arliang ha ki u Zero Line.
Shillong, 05 Naitung:Ka Joint Action Committee Hima Jirang (JAC-HJ) ka la pan jing shai na ka sengbhalang Islam Unit Jirang ka kynhun niam Muslim, halor ka jingkynnoh jongka, ba ki jingujor jong ka JAC-HJ pyrshah ia u syiem ki long ki bym don nongrim haei haei ruh bad ki long tang ban pynbudnam ia u Syiem Hima ban ioh myntoi shimet.
Ka JAC-HJ ka pynshai ba ka hap ban mih madan namar ka jingsynjor ka rukom synshar khadar u Syiem Hima.
“Ka long kaba lyngngoh ban tip ba u Syiem u ai NoC ban seng skul tang na bynta shisnem ha shnong Umkakwai", ong Bah O Thangkhiew President ka JAC-HJ, bad ula buh jingkylli ka mut aiu u khun u hajar bad haei une u Vice President ka sengbhalang Islam Jirang Unit ba la tip kyrteng kum u Rolan Thangkhiew u shong u sah hapoh hima jirang na shabar.
“Ka synjuk ka kwah ban ioh ia ka jingshai na utei I nongialam" ula bynrap.
Ka JAC-HJ hapoh ka jingialam jong u Bah O Thagngkhiew President bad Bah M Sangkli Secretary ka ieng shkem ha ka wei ka nongrim katkum ki mat ba la ujor pyrshah ia u Syiem ba la ai sha u EM i/c elaka KHADC, ryngkat ki kot ki sla pynshisha halor kitei ki mad jingdawa ba ai sha u EM, KHADC dangshen.
Ha kajuh ka por, ka JAC-HJ ka la dawa na ka Secretary jong ka Jirang Women Social Welfare Organsastion (JWSWO) Kong Philina Lyngdoh ba ka dei ban pynshai halor ka jingkynnoh jongka, ba ki nongialam jong ka JAC-HJ ki long kiba khwan myntoi shimet.
Ka jingkylli mynta ka long, myntoi ki nongialam ka JAC-HJ ne myntoi kita kiba iatrei lang bad u Syiem ha ki kam ia khaii pateng shabar jylla.
Lada kitei ki jingujor jong ka JAC-HJ pyrshah ia u Syiem halor ki kam synshar donbor jongu, ki long bakla khlem nongrim ki nongialam jong ka JWSWO, ba ki dei ban pynshai paidbah ia ka jingioh myntoi ki nongialam ka JAC-HJ bad khamtam eh ban pynshai ia ki mad jingdawa ne ujor jong ka JAC-HJ pyrshah ia u Syiem ki long khlem nongrim.
Ka JAC-HJ ka kwah ban ioh ia ka jing synhar khadar kaba khuid ba suba hapoh ka it ka Hima bad ban long kynrad ia la ki kam hapoh ka hima sima bad ia ka imlang ka sahlang.
“Lada kitei kynhun kiba thad madan kim lah ban ai ka jingpynshai ka JAC-HJ kan iaid la ka lynti sha ki bor ka ain ban ioh ia ka hok".
Kawei pat ka thymmei khubor la ioh lum ka iathuh ba kane ka jingiakhih ka la nangkhluit hadien ba ka KHADC lyngba u EM i/c elaka ula ai ka shithi ban khot hajir ia u syeim bad la ioh jingthip ba hynne ka sngi ula khot ia ka jingialang ki sordar bad ki riew rangbah ban iakren halor kane ka kam kaba lah ban poi iinglieh iingsaw ha ka jingiapyni bor.
Shillong, 5 Naitung:Kumba 50 ngut kiba la wan poi ha ka jingialang kren dewiong ba la khot da ka Khasi Hills Autonomous District Council (KHADC) kaba la long mynta ka sngi ha Khasi National Dorbar Hall, Mawkhar.
Kham bun na ki malik dewiong kiba la wan poi sha katei ka jingialang la iohi ba ki dei ki dur khmat kandidet ialeh elekshon, don kiba laia khun teng bad don ruh kiba dang pynkhreh ban ia khun ha u 2018.
Don kiba la kynthoh ba katei ka jinglum jing ialang u bah Pynshngaiñ N Syiem CEM ka dei ka jingpyn khreh na ka bynta ka elekshon 2018 bad kaba la don jingiasylla lypa bad kiba bun ki kandidet kiba la pynkhreh ia ka 2018.
Don ruh kiba la buh jingkylli balei ka KHADC ka dang kyndit bynriew dang mynta ia katei ka ishu kaba la ktah naduh u iaiong , 2014 ia ka jylla baroh kawei.
Shuh shuh la don kiba ong ba ka jingpynbeit jingialang u bah Pynshngaiñ mynta ka sngi kaba dei ka sngi wan Shillong u heh Congress uba peit ia kane ka jylla u C.
P Joshi, ka long ba u kwah ban pyni bor ia ka seng Congress ba um patiaw eiei ia ka kam Party, don pat kiba la ong ba ka dei ka jingaidak jong u ba un sa thaw noh la ka jong ka Seng Saiñ pyrthei ka ban mih pyrthei ha u 2018.
Shillong, 5 Naitung:Ha ka 4 tarik u Naitung ka sorkar jylla ka la thoh Aphidabit kum ka jing ia aireng ia ka Public Interest Litigation (PIL) kaba la ujor pyrshah ia ka sorkar, halor ka jingthung kam Parliamentary Secretaries ha kane ka jylla.
Halor katei ka bynta ka High Court ka la buh sngi hadien ar taiew ban tian bishar ia katei ka kam.
Ha kaba iadei bad katei ka aphidabit na ka liang u muktiar jong u nongujor u la thoh ba u la ioh pdiang ia ka kopi jong ka aphidabit kaba la phah da ka sorkar jylla bad u la pyntip ba u donkam katto katne por ban peit bniah shuwa bad lada donkam un sa thoh aphidabit.
Lah ban kdew ba ia ka PIL la ujor da u bah Madal Sumer uba shongbasah ha Jowai, bad u la ujor PIL ha u iaiong mynta u snem ha kaba u la dawa ba dei ban mait kyrteng ia ki MLA kiba bat ia ka kam Parliamentary Secretary namarba ka long be-aiñ katkum ki kyndon ka riti synshar.
Shillong, 05 Naitung:  Ka jubab u heh ka AICC u CP Joshi ba peit ia ka Congress ha Megha laya bad ka jubab jong u President ka MPCC u Bah DD Lapang ka la iapher bad kane ka la paw ha ka jingkren jongki  mynta ka sngi sha ki lad pathai khubor.
Hadien ba la wai ka jingialang, ha ka jingkyn duh ia ki nongkitkam ka party, u Joshi u la len ba ka la don ka jingiakhih ban dawa bujli nongialam ha ka Congress hynrei ka jingeh ka don ha ka parti synshar paidbah.
“Ka dei tang ka jingmut dur jong ki lad pathai khubor.
Kam don ka jingiakhih dawa weng nongialam.
U Myntri Rangbah un pyndep haduh ba kut ka por", la ong u Joshi haba kylli shaphang ka jingiakhih hapoh ka party Congress ha kane ka jylla.
“Ym don MLA phoilian (dissent) hynrei ka don tang ka jingpynngew ia ki jingeh namar ba kane ka dei ka rukom synshar paidbah", la bynrap u Joshi.
Ka jingiakhih ka don ha ka synshar paidbah ban pynsngew ia ki jingeh hynrei kam don kum kata ka jingdawa weng ia u nongialam ka party.
“Nga la wan hangne ban sngewthuh ia ka jingtreikam ka party bad ka sorkar, bad la iathuh ia nga da u Myntri Rangbah ia ki kam ba ka sorkar ka la thaw ia ki skhim na ka bynta ki paidbah",la ong u Joshi.
Hynrei ha kawei ka liang,u Bah Lapang uba don lang ha kane ka jingkren sha ki lad pathai khubor bad u Joshi lem bad u Myntri Rangbah u Mukul Sangma, u la ong ba kala don ka jingpynsngew ia ka jingeh jong ki MLA sha ka AICC ha ka por jong u V.
Narayanasamy, hynrei ka shim por ia ka AICC ban leh ia ka kam.
“Ka don ka jingpynsngew ia ka jingeh sha ka AICC hynrei ka shim por ia ka party ba kan leh ia kaba donkam", la ong u Bah Lapang.
Kane ka jingkren jong u Bah Lapang ka paw ba u Joshi u la shu len ia ka jingshisha hakhmat ki lad pathai khubor da kaba kam ba ka jingiakhih ban weng noh ia u nongialam kam don,wat ha ka jingshisha ka don bad ka iaid napoh napoh haduh kine ki sngi.
Halor ka jingkylli ba don bun ki MLA kiba pep ban wan sha kane ka jingialang, u Joshi u la ong, “Ngam tip ia kata, ngam dei ban pyntip ia ki hynrei ka dei ka MPCC kaba leh ia kane ban khot ia ki",.
Uwei na kiba pep u dei u CEM ka KHADC u Bah Pynshngain N Syiem uba lum da ka jingialang bad ki malik bad trai dewiong ha National Dorbar Hall Mawkhar, nalor kiwei pat kynthup u Bah Ronie V Lyngdoh, Bah Kennedy C Khyriem, Bah Ngaitlang Dhar, u Winnerson Momin, u Clement Marak, u Dr Celestine Lyngdoh, u Bah Comingone Ymbon bad u Zenith Sangma.
“Ngam tip mano ba wan mano bym wan sha ka jingialang, ka dei u heh ka MPCC ban leh ia kane.
Nga wan hangne ban sngewthuh ia ka party bad ka jingtreikam ka sorkar",la ong u Joshi, haba kylli shaphang ka jingpep u Bah Pynshngain.
Shillong, 05 Naitung: Ka seminar halor ka Income Tax Declaration, la pynlong ha ka sngi Ba-ar ha Conference Hall, Aayakar Bhawan ha kaba ki ophisar na ka Megha laya Chamber of Commerce, ki Chartered Accountants bad kiwei kiwei ki la wan ban ia donlang ha katei ka seminar.
Ha ka jingialang la ioh ia ka jingpynshai halor ki Income Declaration Scheme (IDS), 2016 kiba la sot na ka Chapter-IX jong ka Finance Act, 2016 kaba ai ka kabu kaba tang shisien ia ki briew ki bym pat siew ia khajna ha ki snem kiba la dep bad kyntu ruh ba ki dei ban wan sha khmat ban pynpaw bad iathuh shai ia ka jingioh jingkot bad jingdon jingem jong ki kynthup ia pay tax, ka surcharge bad kiwei.
Kiba khlem siew ia ka khajna ka bynta ki jingdon jingem ki ba khlem iathuh shai ha ki snem kiba la dep kin ngat ha ka jingpynshitom da kaba hap siew haduh 45% na ka jingdon jingem jong ki kaba khlem shai ha khmat ha khmat ka ain.
Kane ka Scheme kan trei ka tang saw bnai kata naduh shi tarik u bnai Jylliew haduh ka 30 tarik u Nailur, 2016 ban thep ia ki jingtip baroh halor ka jingioh jingkot bad ki jingdon jingem bad ka kuna ia ki bym siew ha kitei ki bnai ba la buh dei ban siew ha shwa ka 30 tarik u Naiwieng.
Ki ba la wan ban ia shim bynta ki la ioh jingshai ruh ba hapoh kat ka Scheme, kum ka jingioh shisien shi snem ba la pynpaw da kino kino ki briew yn ot khajna kaba long 30 % kumjuh ka “Krishi Kalyan Cess" kaba 25 na ka khajna kaba dei ban siew.
Da kaba kdew ruh ba kan ym don kano kano ka jingpyntip paidbah bad buhreh ia ki jingshisha baroh jong u wei pa u wei u nongsiew tax, ki heh sorkar na ka Tax Department ki la ong ba ki paidbah kiba bun kiba khlem lah ban pyndep ha ki snem ba la dep ki dei ban shim ia ka kabu mynta ban shim jingmyntoi na katei scheme.
La iathuh ruh ba ka jingbympynshai ia ki jingioh jingkot ki jingdon jingem ha ka jingiadei bad kane ka Scheme kan wanrah ia ka jingbym shai ha kaba ia dei bad ka jingioh jingkot kaba dei ban siew khajna ha u snem ba la dep ia kaba la wad da ka Income Tax Department.
Kiwei kiwei ki kyndon ruh yn sa pyntreikam katkum ka jingibit ka tnad Income Tax.
Ki jingpynpaw ia ka jingdon jingem bad ki jingioh jingkot lah ban leh da ka Online Declaration lane ha ka ophis ka Jurisdictional Pr.
Commissioner/Commissioner of Income Tax.
Ka jingbym pynshai halor ki jingdon jingioh hapoh katei ka Scheme kan ktah bha namar yn nym lah ban pynshai halor ka khajna ba la ioh lum ha ki snem ba la dep ia kaba la thmu ban pyllait da ka Income Tax Department.
Kane ka Scheme kan kynthup ia ki jingbym pynshai halor ki jingdon jingem kum ki jaka puta la ka long ha ka kam khaii khamtam ha ka snem mang tyngka 2015-16 lym kumta yn nym don jingwad bniah shuh katkum ka Income Tax Act lane ka Wealth Act ia kiba yn sa shim halor ka nngrim kitei ki jngpynshai.
Shillong, 06 Naitung:Ka Synjuk ki Nong shong Shnong Phlangdi loin Area, ka pynpaw ia ka jingsngew sih halor ki jingshah kynnoh khlem nongrim ba ki nongkitkam kane ka Synjuk ki long tang ki nongwad buit bad khwan myntoi shimet.
“Katto katne ki samla na ka shnong Phlangdiloin bad Phlangmawprah ki kynnoh ba ngi dei ki agent jong ka UCIL bad shah pynbor ha ki MLA, MDC jong ka Ranikor Constituency “, ong ka kyrwoh khubor na katei ka synjuk.
“Ngi don ia ka jingthrang bad angnud ban wanrah ia ka roi ka par ha ki thain jong ngi kumta wat hadien ka jingbym pat phah trei ka sorkar ia ka surok 2 Lane hynrei ngi don ia ka hok ban dawa sha ki tnad trekam ba dei peit ban le ia kaba donkam", ong shuh shuh ka kyrwoh.
“Ngi tip ba ki khun samla ruh ki kwah ia ka jingmyntoi ba kan wan ha ki thain bad ki jaka hynrei ka shu rung khyndiat ka jingsheptieng na ka daw u Uranium".
“Ngi khmih lynti ia ka jingbha bad ngin don ka jingiatylli naduh ki bor synshar shnong , ki trai khyndew, ki nongshong shnong kynthup ki samla bad longkmie long kpa ban gin dawa na ka KHADC ban ai noh ia ka NOC tang ban pyntrei ia ki surok.
Ngim khmih lynti ruh ba ka sorkar India kan iuh roit ia ka bor ka iktiar jong ki bor synshar hima, ki bor synshar shnong, ki trai jaka bad ia ki seng samla ha ka thain".
“Ka jingpyrshah bad jingialeh kan don lada ka sorkar kan thmu ban iuh roit ia ki hok jong ngi namar ngi kwah tang ia ka surok namar ka dei u budlum ka ioh ka kot khamtam ki jaka bad ki thain kiba dang sahdien kum ma ngi", pynkut ka kyrwoh na u Chairman u Bah Christopher Lyngdoh lem bad ki dkhot katei ka Synjuk.
U Dajied Kynsai Syiem na Mawlai Nong kwar Block-8, u jah naduh ka 4-07-2016 por 8 pm na iing.
U khun jong Bah (L) Wanstar Lyngdoh bad Kong Sipora Syiem.
Kiba ioh jingtip sngewbha pyntip sha ki pulit Mawlai ne kiba haiing ha number: 9856184585/9615285926/9615070233.
Shillong, 9 Naiwieng:Ka Campaign for Change, ka la pynbna ba kan sangeh noh shuwa shipor ia ka jingialap paidbah jong ka ban wanrah jingkylla bad kan bteng biang pat ia katei ka jingialap hadien ka elekshon MLA 2018.
Haba kren sha ki nongthohkhubor u Chairman ka CFC, u samla Elizer Chyne u la ong ba ka daw ba ki sangeh shuwa shipor ka dei namarba lada iaid shakhmat ki lah ban don ki seng saiñpyrthei ki ban shim kabu bad ki tieng ioh ba ki dkhot jong ka kin ia don bynta pynban bad ki seng saiñpyrthei.
La kylli balei ki sangeh ha kum kane ka kabu elekshon lada kwah pynkylla ia ka jingmut u paidbah ki la ong ba ki kwah tang ban pynshai sha u paidbah hynrei kim kwah ban poi sha ka ejenda politik.
Ki nongialam katei ka seng ki la ong ba kim khang pat ia u dkhot jong ki ban long dkhot ha kano kano ka seng saiñpyrthei.
U samla Jona Khar-ir, u la pyntip ruh ba lashai ka sngi kan don ka prokram jong ka Campaign For Change ha Communitty Hall NEHU bad ia katei ka prokram la phiah ha ki 2 bynta, ka bynta kaba nyngkong dei ka jingiaphylliew jingmut halor ka phang ‘Ki aiñ bad ki rukom treikam ha kaba ia dei bad ka roi ka par ha ki liang baroh’ bad hadien katei kan don pat ka jingiatainia hapdeng ki samla pule kolej halor ka phang, ‘Ym don jingkyrmen ia ka lawei jong ki samla kumba long 45 snem mynta’.
Kitei ki samla pule jong ka NEHU kiba ialam ia ka Campaign For Change ki la ong ba ka daw ba la seng ia katei ka kynhun trei mon sngewbha ka dei hadien ba ki iohi ba ha kane ka jylla ym don satia ki polisi treikam ban kyntiew ia ki paidbah ha ki liang baroh.
“Haba ngi phai sha ka rep ka riang ym don polisi, ki bording ym don polisi lait noh tang ha Maharashtra bad Gujarat, ki khlaw ki btap bad ki sawdong sawkun ruh ym don polisi, Labour ym don polisi, Skill Development, Organic Farming ruh ym don polisi, ha ka jngohkai pyrthei lei ngi dang sahdien palat" ong u samla Khar-ir.
Ki la iathuh ba ha ka Campaign for Change u Chief Campaigner ne u nongialap rangbah jong ki dei u bah Pynshngaiñ N Syiem, nalor jong u ki don ruh sa kiwei pat ki nongialap.
Haba kren shaphang ka polisi ia ka kam jngohkai pyrthei ha kane ka jylla u samla Khar-ir u la ong ba ka kynhun jong ki ka la dep wad bniah ( Research) ia ka jinglong jingman ka kam jngohkai pyrthei ha Sohra bad ki la lap ba tang kumba 40% ki briew haba ki wan ki shong ki sah ha ki ing basa bapher kiba don ha kane ka jylla hynrei 60% ki sah ha ki Hotel bapher ha nongbah Guwahati.
“60% ki tourist ki sah ha ki Hotel ha Assam, ki jingbam plastic ki wanrah na bar, ki um ruh kiba nabar, ka bam ki wanrah na bar, ki kali ruh ki wanrah na Assam, ki trai jylla kim iohnong eiei, iohnong pynban ka Assam, kane baroh ngi lap dei namar bym don ki polisi kiba biang" ong u samla Khar-ir.
Shillong, 7 Naiwieng:Ha ka 5 tarik u naiwieng ka Legal Right Observatory (LRO) lyngba u Convener jong ka u Vinay Joshi ka la thoh sha ka Majistor ka kong I Majaw-Inquiry Officer for NCPCR kaba dei ruh ka Additional District Magistrate, East Khasi Hills Meghalaya bad ha katei ka jingthoh kaba 3 sla ka LRO ka la dawa ia ki 8 tylli ki mat kiba ia dei bad ka jingjia kaba la jia ha ka sngi ba thang ia u bah Kulam Nongrum u President ka Sengbah Ki Nongshat Nongkheiñ ha ka 11 tarik u nailar, 2017 ha kaba ka la don ka jingmih madan bad rah pla kad jong ki khynnah skul ban pyrshah ia ka jinglehniam ban thang ia utei u rangbah.
Ka LRO ka la thoh sha ka Majistor ba lada jia ba ki briew kiba donkti kin lait na ka jingshah pynshitom kan rah sha ki bor aiñ kiba kham shajrong.
Ki 8 tylli ki mat ba ka Legal Right Observatory ka la dawa ki long ba mar mar dei ban ujor ia ki Headmaster bad ki bor pyniaid jong ki 2 tylli ki skul ka Hemont Zenith Secondary School, Mylliembad ka Sunny Hills Adventist Secondary School Mylliem naba ki pynbor ia ki khynnah skul jong ki ban shim bynta ha ki jingpyrshah ha ki jingiakhih pyrshah ha surok pyrshah ia ka jingleit on thang ia u bah Kulam Nongrum uba dei ha ka jingngeit niam Khasi.
Ka la dawa ba dei ban pynngat ia ki ha ki kyndon aiñ jong ka Justice Juvinile Act.
Kaba -ar ka la dawa ba dei ban ujor ruh sa kawei pat ka jing ujor pyrshah ia ki Headmaster bad bor pyniaid jong kitei ki skul ban pynngat hapoh ki kyndon aiñ jong ka IPC section 157A, 153 A(1), 295A, 505(1) bad 505 (1)(b) namar ka jingphah mih ia ki khynnah skul ha ka jingiakhih kaba pyrshah hapdeng ka jingngeit niam.
Kaba lai ka dei ban tohkit ia ki ar tylli ki skul da ki bor tohkit ba laitluid jong ka sorkar jylla bad sorkar pdeng namar ka jingiadei ha ka niam bad ka politik bad namar ka jingpynsngewthuh ia ki khynnah skul ha ka liang ka jingiapher niam ha ka pule puthi jong ki.
Ban tohkit namar ka jingleh kiar jong u District Inspector of School ban leh ia ka kamram jong u ha katei ka bynta bad de iban pynshitom ruh ia u District Inspector of Schools namar ka jingbym pynshitom jong u ia kitei ki skul hadien katei ka jingjia.
Ka la dawa ba dei ban kyrpad sha u State Education Secretary bad Director of Schools Education ban pynmih ia ka jingmaham ia ki skul ba kim dei ban phah ia ki khynnah skul ha ki jingiakhih pyrshah niam ne politik.
La dawa ba dei ban pynmih jingpynbna sha baroh ki skul Kristan ba kin dei ban pynmih kano kano ka jingiapher niam ha ki skul jong ki.
Ka jingdawa kaba khadduh ka long ba dei ban ai jingshai da ki Awareness prokram sha ki bor pyniaid skul ne kolej shaphang ka Juvenile Justice Actban kiar na kum kitei ki jingjia.
Ha katei ka jingthoh ka LRO ka la ong ba ka NCPCP bad ka sorkar Meghalaya ki dei ban lehnoh mar mar ia katei ka jingdawa ban lait na kum kitei ki jingjia hynrei lada kim leh ka ong ba ki don ki aiñ ba kham hajrong shuh shuh.
Ha katei ka jingthoh ka LRO ka la batai ia ka jingjia ha ka 11 tarik u Nailar 2017, ha ka sngi thang ia u bah Kulam Nongrum bad ka la suhlang ruh da ka kot khubor u Rupang ban pyni ia ki khynnah skul ba ieng lain ryngkat ki pla kad bad kumjuh ruh ia ka jingsyrtap ki pulit ha katei ka jaka ha katei ka sngi.
Nongstoiñ, 9 Naiwieng:Hynnin ka sngi kawei ka longkmie ba la tip kyrteng ka kong Biolin Mawtyllup 35 snem napoh ka shnong Umsaw jong ka thain Myriaw ka la leit ban ujor da ka ehajar ha Nongstoiñ Police Station, pyrshah ia ki ar ngut ki kynthei kiba napoh ka shnong New Nongstoiñ halor ka jingsuba jur ba ki la don kti ban rahbor ia ka khun jong katei ka longkmie.
Katkum ka ehjar bala ujor da katei ka longkmie la ong ba kitei ki ar ngut ki kynthei kiba la tip kyrteng kum ka kong Jasinta Nongkseh bad kong Tresina Lyngdoh Marshillong napoh ka shnong New Nongstoin, ki la rahbor ia ka khun jong ka kaba dang 14 snem kyrta ha ka janmiet jong ka 6tarik Naiwieng 2017 ha ka por 2:00baje nohsngi.
Shuh shuh la ong ruh ba kitei ki ar ngut ki kynthei, ki la pynngop ia ka khun jong katei ka longkmie da ki jingdih pynbuaid bad rah ia ka sha ka thain Nongspung West Khasi Hills, hynrei ia katei ka khynnah la ioh ban pyllait noh da ki senglongkmie jong ka New Nongstoiñ, ha kaba kila lap ruh ia katei ka khynnah na katei ka shnong mynta ka sngi.
Na ka liang ki pulit ki la pynlong ka jingtohkit kaba bniah halor katei ka jingjia bad kila phah ruh ia katei ka khynnah ban leit leh eksamin sha ki Doctor bad katkum ka medical Report la lap ba katei ka khynnah 14 snem ka la shah pynngop ha kaba pynia shongkha jubor.
Halor katei ka bynta ki pulit ka Nongstoiñ Police station kila register ia ka case kaba katkum ka Case No.
Nongstoin Police Station case No.
113(11)17 U/S 120/120B/365 IPC R/W Sec.
3(a)/4 Pocso Act.
Ha kawei pat ka jingjia ka kong Endalin Puwein 26 snem na ka shnong Pyndengbia ka la ujor ejehar pyrshah ia u lok jongka da kaba kynnoh ba ha ka 3 tarik mynta u bnai ha ka por 8.
00baje janmiet, u lok jongka u ba kyrteng u Sharling Shyrkon uba la ia im bad sah ryngkat bad ka naduh u snem 2005 ryngkat saw ngut ki khun u la shoh ia ka wat haba ka dang don hapdeng ka jingarmet ha kaba ka la mynsaw bad pynkit ruh ia ka sha Civil Hospital na ka bynta ka jingsumar.
Ka kong CR.
Kharkongor, WPSI ka Nongstoin, ka la shim ia ka bynta ban tohkit halor katei ka kam bad la iathuh ba katei ka longkmie ka dang pun san bnai ia i khyllung hapoh kpoh jongka bad ki don ruh katto katne ki daw ba iadei bad ka pisa pilain bad ka jingiabam iadih jongka bad kiwei pat ki para kynthei kaba la wallam sha katei ka jingshah shoh ha la u lok.
La register case halor katei kam kaba long katkum ka Nongstoin police Station case no.
114(11)17 U/S 498A IPC.
Shillong, 9 Naiwieng:Ka Meghalaya High Court, ha ka hukum kaba mynta ka sngi, ka shim, ba ka jingthung ia ki Parliamentary Secretery ha Meghalaya, ka long kaba beain bad kaba sniew ha khmat jong ka ain.
Mynta ka kashari, ka la ai bor ha U Lat ka Jylla, ba un shim ia ka rai bad ban leh ia kaba donkam, na ka bynta ban pynduh noh ia ka jinglong dkhot jong kito ki MLA, kiba la shah ujor ha ka mukotduma, namar ba ki bat ia ka ophis kamai pisa.
U Bah Madal Sumer, uba la ujor ia katei ka mukotduma, un leit sha U Lat, ha ki khyndiat sngi ban sa wan, ha kaba yn dawa, ba un pynduh noh ia ka jinglong dkhot jong kitei ki MLA, kiba bat ia ka shuki kamai pisa bad ba yn dawa ruh ban pynhap noh ia kane ka sorkar, namar ba kam don shuh ka jingbiang briew ha iing dorbar Jylla, hadien ba yn pynduh ia ka jinglong dkhot jong kitei ki MLA.
Ym tang katta, yn dawa ruh na ki MLA, kiba bat ia kitei ki kam bapher, ha ka kyrdan Parliamentary Secretery, ba kin pynphai ruh ia baroh ka pisa, kaba ki la ioh lum, naduh ka tulop, ka bai leit bai wan bad baroh ki jingioh kamai jongki, ha kine ki saw snem ba ladep.
U Bah Sumer, ula ujor sha kashari, ia 17ngut ki MLA, kiba bat ia ki kam Parliamentary Secretery, ba ki dei ban shah weng noh, kum ki MLA jong ka dorbar Jylla.
Kham mynshwa, ha ka 17tarik Risaw 2017, U Ma Ioannis Thamar, na Ladthalaboh, Jowai, ula ujor sha U Lat ka Jylla ia ki 17ngut ki MLA, kiba bat kum ki Parliamentary Secretery ha kane ka sorkar MUA, ha Meghalaya bad katei ka jing ujor jong utei u rangbah, ka long ba kitei ki 17ngut ki la pynkhein ia ka riti synshar, da kaba ki bat ia ka kam ban pyniohnong ia ki bad kumta, la bthah ia U Lat ka Jylla, ba un pyntreikam da ka article 192 bad ban mait noh ia ka jinglong dkhot jong kitei kiba bat ia ka ophis kamai pisa.
Ki 17ngut ki MLA, kiba bat kum ki Parliamentary Secretery bad kitei ki kynthup ia U Ma Coming One Ymbon, Parliamentary Secretary, Mining and Geology, Soil and Water Conservation, U Samuel M.
Sangma, Parliamentary Secretary of Home Guards and Civil Defence, Housing, U Limison D.
Sangma, Parliamentary Secretary of Transport, Commerce and Industries, U Winnerson D.
Sangma, Parliamentary Secretary of Home(Police), Education, U Kennedy Cornelius Khyriem, Parliamentary Secretary of Tourism, Arts and Culture, U Cherak W.
Momin, Parliamentary Secretary of Public Works Department(Roads), U Brigady Marak, Parliamentary Secretary of Agriculture, Public Works Department(Buildings), U Sengnam Marak, Parliamentary Secretary of Health and Family Welfare, Fisheries, U Rophul S.
Marak, Parliamentary Secretary i/c Community and Rural Development, Information and Public Relation, U Robinus Syngkon, Parliamentary Secretary, i/c Horticulture, Legal Metrology, U Micheal T.
Sangma, Parliamentary Secretary i/c Excise, U Justine Dkhar, Parliamentary Secretary of Education, i/c Social Welfare, U Ashahel D.
Shira, Parliamentary Secretary i/c of Water Resources, U Stephanson Mukhim, Parliamentary Secretary i/c Sports and Youth Affairs, Cooperation, U Celestine Lyngdoh, Parliamentary Secretary i Agriculture, Food, Civil Supplies and Consumer Affairs, U Noverfield R.
Marak, Parliamentary Secretary i/c Public Health Engineering Urban Affairs, U Marthon Sangma, Parliamentary Secretary of Forest and Environment, Information Technology.
Shillong, 6 Naitung:Hadien ba ka Jaintia Student Union (JSU) ka la leit dawa na ka JHADC ban ioh la ki jong ki dak thoh dak pule ha ka ktien Pnar, mynta pat ka Federation of Khasi Jaintia and Garo People (FKJGP) War Jaintia ka la pyrshah jur ia katei ka jingdawa jong ka JSU bad ka la ong ba katei ka long kumba phah arliang ia ka jaitbynriew kaba tang shi troh.
U Vice President jong ka FKJGP-War Jaintia Circle u bah Shlur Mukhim u la iathuh ba ki briew kiba sah ha War Jaintia ki kren beit da ka ktien War la ha ing hasem ne ha lynti syngkien hynrei haba ki leit sha jowai ki kren da ka ktien Pnar hynrei ban ia ktien Pnar ki dang kham sngewthuh pat ia ka ktien Khasi la ha ka jingthoh ha ki kot ,ha skul ne ha ingmane.
“Nga kum u Vice-President ngam sngewiahap daleilei ruh em ia ka jingdawa ka JSU ban don la ki dak thoh ha ka ktien Pnar namar haduh mynta ngi thoh ngi pule da ka ktien Khasi bad aiu kan jia lada baroh ki tnad jong ka jaidbynriew kum ia u Khynriam, u Pnar,u Bhoi,u Maram,u Lyngngam, u War ba kin don noh la ki jong ki dak thoh, satang katno ngi la jah rngai noh na kane ka pyrthei" u la ong.
U la ong ruh ba ba ki War Jaintia ruh ki dei hi ki Pnar, tangba ki kren da ka ktien lajong katba ki Pnar na Jowai kim nang ban kren ktien War Jaintia kane ka la pynlong ia ki briew na ki thain War ban shim beit ia ka ktien Khasi kum ka ktien pdeng.
Da u Bah Philip marweinShillong, 9 Naiwieng:Ka Ranikor Constituency, kaba mynno mynno ka kham i phuhmut phuhmat ba dang ioh jingtrei bylla bad ki kam khaïi-pateng bad thnem bha ki dukan bad ka ïew ka hat bad kumjuh ki jingtrei jingktah, naduh Umpung ter ter shaduh Ranikor, Borsohra, Nonghykllam, Nongumsur, Nongjri, Kulang, Pormawdar, Khonjowai shaduh Moheskola, mynta ki la tyrkhong khait bad la i kumba ki dei ki shnong iapkhlam.
Ka jingkyrduh ka la ban ia ki, bad ki briew jong kine ki thain ki shu im sangtsot bad kyrduh haduh katta katta.
Bun ki long ïing ki la hab ban pynpep skul bad kolej noh ia la ki khun bad ki shu im kyndoi jakpoh, katba ioh ei.
Ka jingkyrsoi spah na ka kam tih dewïong bad Mawshun, ka la shu ryngnget kynsan naduh kumba saw snem mynta.
Bun ki la hab ban leitphai biang dsha ka rep ka riang da kaba rep shyrti ne shu rep madei mata tang ban shu ioh jakpoh malu mala.
Katkum ka jingiathuh jong ki nongshongshnong jong ki thie ki thaiñ, kynthup ia ki bor pyniaid shnong, haba ki paidbah ki shem jynjar katne katne ruh, la kynnoh ba u MLA ka Ranikor Constituency um ju leit jngoh ia ki ha ki shnong ki thaw bapher, ban leit iakynduh bad ban sngewlem na ka bynta jong ki bad ban iaphylliew jingmut lang bad ki paidbah kiba la ngat ha kane ka apot kumno ban leh.
Nalor kata ruh ki la kynnoh ia ka sorkar Congress ba kam salia na ka bynta kane ka jingjynjar bad ka hiran jong ki paidbah, kaba la ktah ym tang ia ka Ranikor Constituency hynrei ia ka jylla baroh kawei.
Ki la kdew shynna ba tang ia kata ka Mining Policy bad ka Mining plan ruh ka sorkar Congress hapoh ka jingialam jong u Mukul Sangma, kam shym la lah ban leh ei ei bad dei na kane ka daw ba ka sorkar India, khamtam kaNGT kam treh ban weng ia ka jingkhang tih dewïong, Mawshun bad kiwei kiwe ki par khyndew.
Ki la iathuh ba mynta ki paidbah ki la sat palat bad kim banse ban shim ia ka rai kaba khlain ha ba leit thep-vote ka ban sa long hadien lai bnai ei ei, naduh mynta ka sngi.
Shillong, 9 Naiwieng:Ha ka Lah Sngi U Blei, 13tarik mynta u bnai, ki nongbuh trok, kiba kamai shnong, kin leit tur bad rah plakad lem bad ki lama iong sha ki karkhana dewbilat ha East Jaintia Hills.
Katei ka dei ka rai jong ka jing ia kynduh jong ka Joint Action Committee (JAC), kaba long mynta ka sngi ha 7mer, ha kaba ki la rai ruh ban nym shah kit mar ia ki trok kiba kit dewbilat bad kiba kit ia ka eit dewbilat ruh, naduh ka 13tarik mynta u bnai, naduh ka por 1baje mynstep bad haduh ba ki kompeni dewbilat, kin pyntreikam ia ki jingdawa ba la buh da ka komiti.
Ha katei ka sngi, yn pynlong ruh da ka jingrah plakad bad lama iong sha kitei ki karkhana dewbilat , kiba don ha East Jaintia.
La pyntip ruh ba kan don ka jingialang jong ki trai trok, ha 7mer, ha ka por 10baje mynstep bad la ong ruh, ba kito ki bym poi sha katei ka jingialang, ka JAC, kan nym kitkhlieh, ha kano kano ka jingeh, kaba ki donkam nangne shakhmat.
Kham mynshwa, lah ban pynkynmaw, ba ki nongbuh trok kamai, ki la buh por haduh ka 10tarik Naiwieng, ba kitei ki karkhana dewbilat, kin jubab halor ki jingdawa jongki, kiba kynthup ba ki trok, kiba nabar, kim lah ban kit mar, na ki karkhana dewbilat bad pynhap mar ha ki bynta jong ka Ri Khasi Jaintia, hynrei, ba ki hap ban kit mar beit shabar ka Jylla bad ba dei tang ki trok, kiba kamai hapoh ka Jylla bad kiba don ia kiba kum kitei ki laisen, ki lah ban kit bad pynhap mar ha ki bynta jong ka Ri Khasi Jaintia.
Hynrei, haduh mynta kitei ki karkhana dewbilat, kim shym la shah shkor satia, ong ka kyrwoh na U bah Handle Mukhim, uba dei u lamphang jong ka Joint Action Committee.
Shillong, 9 Naiwieng:Ha ka thup pynbna kyrtong kaba nyngkong, mynta ka janmiet ka NPP ka la pynbna haduh 24 ngut ki kyrtong ki ban ia khun na ki 24 tylli ki konstitwensi.
Na kitei ki 24 ngut, 11 ngut dei ha ki konstitwensi Khasi bad Jaintia katba 13 ngut pat dei ha ri Lum Garo.
Ha katei ka thup kyrtong kaba nyngkong, la iohi ba ka NPP ka la pynbna ia ka kyrteng ki 2 ngut ki MLA kata u James K Sangma na Dadengre konstitwensi bad u Nihim D Shira na Songsak.
Ka NPP kan pyniakhun ruh ia ka MP barim ka Lok Sabha ka Agatha Sangma na South Tura konstitwensi kaba dei ka konstitwensi kaba mihkhmat mynta da u John Leslee K Sangma uba la jop kum u kyrtong shimet ha ka elekshon 2013.
Ha ri Lum Khasi-Jaintia ki kyrtong kiba ka NPP ka la pynbna mynta ka sngi, ki long u Wailadmiki Kyndiah (kynum jong u MLA ka Nartiang u bah Sniawbhalang Dhar), u bah Gilbert Sten na Mookaiaw, na Mawhati u bah Dasakhiatbha Lamare (khun jong u bah Ngaitlang Dhar-MLA ka Umroi).
Na Nongpoh ka NPP ka pyniakhun da u bah Cleophas B Syiem, CEM barim ka KHADC, na Jirang u bah Sosthenes Sohtun, na Nongkrem u bah Hispreashingson Shylla (MDC ba mynta ka Nongkrem), na Mawsynram u Laplu M Sangma, na Shella u bah Saiñkupar Riahtam, na Mairang u bah Lawanpynshngaiñ K War (khun jong u bah Kitdor Syiem MLA barim ka Mairang), na Nongstoiñ u bah Macmillan Byrsat bad na Rambrai-Jyrngam u bah Alfred Kharbani.
Ki kyrtong na ri Lum Garo pat ki long na Mendipathar u F.
W Momin, na Resubelpara u T.
D Sangma, Songsak u Nihim D Shira, na Williamnagar u Marcuise N Marak, na Raksamgre u Benedict Marak, na Phulbari u Manirul Islam Sarkar (MLA barim), na Rajabala u Dr.
Mizanur Kazi, na Selsella ka FCA Sangma, na Dadengre u James K Sangma, na north Tura u Thomas A Sangma, na South Tura ka Agatha K Sangma (MP barim), na Salmanpara u Ian Botham Sangma bad na Siju u Rakkam Sangma.
Ia kitei ki kyrtong la pynbna mynta ka sngi da u Chairman ka State Election Committee uba dei ruh u President jong ka NPP Meghalaya u Dr.
W.
R Kharlukhi.
Shillong, 09 Naiwieng:Mynta ka sngi, kumba 16 ngut ki Parliamentary Secretary jong kane ka sorkar Meghalaya United Alliance (MUA), ki la risain noh da kaba ai shithi ienoh kam ha u Myntri Rangbah ka jylla u Dr Mukul Sangma.
Haba kren sha ki nongthoh khubor mynta ka janmiet, u Myntri Rangbah u la ong ba ki MLA kiba bat kum ki Parliamentary Secretary, ki la wan iakynduh ia u bad hadien ba la iakren ki la aiti noh ia ka shithi risain.
“Baroh ki Parliamentary Secretary, ki la aiti ia ka shithi risain ha nga mynta hi ka janmiet", la ong u Dr Mukul.
U la ong ba ha ka jingshisha, ka sorkar ka la thaw ia ka ain ban ailad ia ki Parliamentary Secretary, katkum ka riti synshar jong ka artikil 191 kaba ailad ia ka sorkar jylla ba kan shna ia ki ain ban iada ia ki parlieamentary secretaries na ka jingshah rai pynrem.
“Ngin sa bishar bha ia kane ka kam shwa ba ngin pyrkhat kumno ban iaid shakhmat", la ong u Myntri Rangbah.
U Myntri Rangbah u la ong ba ka sorkar kan sa bishar ruh la ka rai ka High Court kan poi shaduh ban shah pynduh jinglong MLA ne em namar ba ia ki Parliamentary Secretary, la thung katkum ka ain.
Ha ka jingshisha, ka kynhun myntri ha u Iaiong mynshem snem, ka la pynkylla ia ka ain Meghalaya Parliamentary Secretaries (Appointment, Salaries, Allowances and Miscellaneous Provisions) Act, 2005 ban ailad ia ki MLA ba bat ia ka parliamentary secretaries.
Ka kyndon 5 la weng noh namar ba la pyniaryngkat ia ki parliamentary secretary bad ki myntri sorkar bad ka la pynkylla noh ia ka kyndon Sections 6 bad 6 (a) ka Meghalaya parliamentary secretaries (appointment, salaries, allowances and miscellaneous provisions) ordinance, 2016.
Shillong, 10 Naiwieng:U Bah Firstforce Deki Ramsiej bad u Bah Kior Sing Hinge ki la paw ar ngut kiba iaknieh tiket na ka UDP na ka bynta ka Umroi ha kane ka elekshon MLA ban wan.
Hadien ba la paw ka kyrteng u Bah Deki mynta sa u Bah Kior u la thmu ban pan tiket lem na ka UDP ban pynkhreh iaka elekshon.
Haba iakren bad ki nongthoh khubor, u Bah Kior Sing Hinge u la kubur u don ka jingthmu lada ki paidbah ki kwah ia u.
U Bah Kior u la kam ba bun na ki nongkyrshan ka UDP ki angnud ia u ban iakhun ia ka tiket MLA na Umroi na ka UDP bad lada ki dkhot ka UDP ki kyrshan u kloi ban mih madan ban pan tiket ban iakhun ha kane ka elekshon sha ka Iingdorbar Thawaiñ ka jylla ha u snem 2018 ban sa wan.
Ha ka elekshon 2014 sha ka KHADC, u Bah Kior u la iakhun na ka UDP bad u la wan ba ar ha katei ka jingiakhun da kaba ioh 5 hajar vote tam katba u MDC ba mynta ka Umroi u la ioh 6 hajar tam.
Shillong, 10 Naiwieng:Kat shaba phai tawiar ka nongbah Shillong ki paidbah ki ud dheng dheng dheng shi dheng kali, katei ka jingdheng kali ka la long shisha kaba palat jan ha manla ki kyndong kynshrot jong ka nongbah ruh.
Ka Upper Shillong ka dei kawei na ki surok kaba ju kham kylluid baroh shi katta hynrei ha kine ki sngi la iohi ba ka Upper Shillong ruh ka ju mad ia ki jingdheng kali kiba khah khah khamtam lei ha ki sngi shuti ba jur palat ka jingtuid ki nongwan jngohkai pyrthei sha Sohra , sha Mawlynnong bad sha kiwei ki jaka.
La iohi ba ha kine ki sngi wat ka Stand Bus Mawlai ka ba ju duna ka jingdheng kali mynta ka la sdang bad la iohi ba ki kali Assam ki la rung ruh ha kitei ki lynti khim bad la iohi ba ki kali Assam ki la tip lad bha mynta jan ha manla ki surok kyndong ka nongbah Shillong ban rung ban mih kaba ki ong ka lynti lyngkot.
Balei haduh katne katne eh ka jingdheng kali sohsat ha nongbah Shillong, u Rupang u la ngam jylliew halor katei ka phang ban wad jingtip bad ban tih bniah ia ka daw na ki bor kiba dei peit hajrong.
La ioh jingtip ba ki kali kiba Rejistar hapoh East Khasi Hills ki don kumba 1.
5 lak (shilak shiteng) tylli bad kiba iaid manla ka sngi ki long 80 na ka shispah.
Nalor kitei don pat sa ki kali kiba wan na kiwei pat ki district hynrei nalor kitei ruh ki don pat sa ki kali ki kali sorkar, kali pulit, kali ki shipai suiñ, ki shipai khyndew bad kiba bun ki tnad shipai kiba iaid ha nongbah Shillong.
Katei ka lad jingtip kaba la ioh lum ka la iathuh ruh ba ha ka shisngi ka jingiaid ki kali kiba wan nabar ban shangkai pyrthei ha kane ka jylla ki long kumba 5000 tylli manla ka sngi bad ia katei la ioh jingkheiñ lyngba ka khyrdop kaba don ha Ri-Bhoi ( Toll Gate).
90 na ka shipah na kitei ki 5000 tylli ki kali ki dei kiba wan na Assam manla ka sngi.
Hynrei la iathuh pat ba ha ka sngi shuti lei ki kali ba wan na bar ki poi sha ka 15 ne 20 hajar tylli ha ka shisngi.
Shuh shuh la iathuh ba ha ka shisngi shisngi ka jingdon ki pulit pyniaid kali ha ki 90 tylli ki Police Point ka nongbah Shillong ki don 250 ngut, kitei ki don la ka jong ka bynta don kiba mynmiet bad mynsngi, nalor kitei ki don ruh sa 150 ngut ki pulit Home Guard kiba iarap lang hynrei watla katta ruh la ong ba ka eh than ia ki pulit ban tehlakam ia ka jingdheng kali namarba ka surok ruh kaba rit katba ka kali pat kaba bun.
Katkum ka jingiakren bad katei ka lad khubor ka la ong ba ka eh than bad kaba long kaba jwat haduh katta katta ban ia khun ia ka jingdheng kali ha nongbah Shillong lada kam don ka lad ban pynthanda lane ban thaw da kiwei pat ki lynti ia ki kali ba wan nabar jylla.
Shillong 10 Naiwieng:Ka HSPDP kala sdang pynkhih ia ki khlaw ka sor na North Shillong lyngba ka jingioh jongka ia u sing (kyrtong) u Bah Alestar Lyngdoh uba lah ban kyrhuh jam ha ki thliew ki ing paki dulan ka sor Shillong, ym na khlaw.
Ka jingialang jong ka HSPDP North Shillong kaba long mynta ka sngi ha Mawkhar la sakhi bun ki samla, longkmie bad Rangbah.
U president rangbah ka HSPDP u Bah Ardent M Basaiawmoit nalor u MLA ka Nongstoin Bah D Jyndiang, ki MDC kynthup ka Kong Teilinia Thangkhiew, bah Samlin Malngiang bad kiwei.
Haba kren ha Kane ka jingialang, u Bah Ardent ula ong ba na ki dak ki shin ka paw ba ka jingiakhun na kane ka jaka ka long ym shuh ka BJP, Congress, KHNAM bad sa ka HSPDP.
Ka thong ka HSPDP ka long ia ka roi ka par, ka ioh ka kot bad ban Iada ia ka jaitbynriew.
"Ngim dei kiba pyrshah ia ka roi ka par kumba la kynnoh kiwei", ula ong.
“Lada ka jinglaitluid ka pynmih da ki dohiong ha jaka ki dohlieh, ngi Khan lah ki dohlieh", la pynkynmaw u Bah Ardent ia ka jingkren u Macdonald Kongor ha u Myntri rangbahduh ka ri u JN Nehru ha u snem 1956 ha ka jingialang ha Khasi National Durbar Hall, Mawkhar.
“Ngi dawa ia ka artikil 271 ka dei namar ba ngi kwah ban pynkhlain ia ka jaitbynriew", la ong u Bah Ardent.
Ula ong ba Kane ka jingdawa ka HSPDP ka dei ban pynduh ia ka district council hynrei Kane ka dei kaba bakla namar ba ha Mizoram ka don ka artikil 271 (G) hynrei ki don ki district council.
Ka jingdawa ia kane ka artikil ka long ban pynkhlain ia ka jinglong trai ia ka khyndew ka shyiap.
Ula ther ia ka BJP kaba thmu ban pynlong ia ka ri India kum ka ri ban noin ia kiwei jaitbynriew.
“Pyndonkam da ka jingstad buh ia ka jingsngew sharud na ka bynta ka jaitbynriew namar ba don kiba jied nongmihkhmat tangba sngew ieid ne sngewjan ne ba wan sngewlem", ula ong.
U Bah Ardent ula ong ba lada ka Jammu & Kashmir ka la dawa bor shuh balei pat ym lah hangne ia ka jaitbynriew.
“Lada ka sorkar ka burom ia ngi ki riewlum, ka dei ban ai ia kane ka artikil", ula ong.
Ula ong ba um ju pynsngap ia kiba bein namar ba u sing un kyrhuh beit.
U president ka HSPDP ula ong ba haduh mynta ym don bor ka pisa kaba lah ban thied ia u ha ka jingim.
"Ka pisa kam don bor ka pisa ban thied ia nga", la ong u Bah Ardent.
“Lada ailad u blei ba ngin wan ha ka bor, ngin pynkhuit ia ki bamsap khlem jingtieng", ula ong.
Ula bynrap ba ka jaitbynriew ka donkam ban phai sha u blei ba un ai jubab ban iada na ki jingma.
Katba ka Kong Teilinia kala ong ba ka kwah ban rung sha ka politik namar ba ka kwah ban don ka thong na ka bynta ka lawei ba kham bha jong ki khun ki kti.
“Ngi thep vote ia ki khun ki kti jong ngi", kala ong.
U Bah Samlin ula ong ba u dei u nongkyrshan ba radbah ka Congress ha Sohiong hynrei lah kylla ba mut dei na u Bah Ardent ha ka por ba u long CEM ha ka KHADC bad khamtam ka jingialap paidbah da ka Clean Politic Campaign.
“Ka jingjop jong nga ruh ia ka MDC dei namar ka jingtrei jar jar", la ong u Bah Samlin.
La pynskhem ruh ia ki nongkitkam ka HSPDP North Shillong ban ialam u Dr Shemphang Syiem nalor ki Youth Wing, Women Wing da u Bah Ardent.
U Bah Alestar uba dei u kyrtong ula ong ba u la rung 3000 ki tnum ing bad u lap ba bun kiba dang duk watla ka North Shillong ka la long ka jaka sah ki riew stad.
“Kumba 40% kiba dang duk ha North Shillong", ula ong.
Ula ong ba ka artikil 271 ka dei kawei ka mat jong ka elekshon.
Shillong, 10 Naiwieng:U Nalin Kohli, uba dei U General Secretery jong ka seng BJP, hynnin, ka sngi, ula leit jngoh ia ka Phulbari, ha kaba la pynlong ia ka jingialang paidbah, kaba la don da shiphew hajar ngut kiba wan ban shah shkor ia ka jingialang, kaba la kren da utei u nongialam jong katei ka seng bad kaba la pynlong da U Binoy Kr.
Ghosh.
Ha ka jingialang, U Kohli, ula pynpaw ia ka jingsngewkhia jur jongu, halor ka jingsniew palat ka surok bad ka jinghiar ka roi ka par, shaba palat ha Garo Hills.
Kawei pat ka jingialang, kaba la leit shim bynta da U Kohli, ka dei ka jing ia kynduh lang jong ki rit paid kiba kyrshan ia ka seng BJP bad ha katei ka jingialang, ki la wan poi 8hajar ngut ki paidbah, kiba shah shkor ia ka jingkren jong U Nalin Kohli.
U Kohli, ha ka jingkren, u lyngngoh jur, ba ki dang don bun bah ki jingkieng dieng, kiba dei ki jingkieng iaid kali ha Garo Hills.
Shillong, 10 Naiwieng:Ki paidbah ka shnong Tynring mynta ka sngi kiba la ap ban iashong dorbar haduh kynta ki la sah ha ka umdum hadien ba u Syiem ka Hima Khyrim u la pynsangeh kynsan ban pynlong ia ka dorbar, wat la u la dep pynbna ban long dorbar.
Katkum ka jingiakren bad ki riew rangbah ka shnong Tynring, la iathuh ba u Syiem hadien ba la weng noh ia u sordar u Bah CA Lyngdoh na ka kam sorkar, u la aiti ha u Myntri u Bah Medister Warbah ban peit shipor bad ban khot pynlong ia ka dorbar jong ka Shnat Raid Tynring na ka bynta ka jingbit jingbiang jong u paidbah bad la buh ban pynlong dorbar mynta ka sngi ka 10 tarik u bnai Naiwieng 2017.
Hadien ba kila ap haduh ar kynta ban iashong dorbar, hynrei ym don nongwan satia na ka liang ka ophis u Syiem kynthup u myntri bad haba ki la pyrshang ban shu phun da ka mobile, la pyntip pynban ba la pynsangeh noh ia ka dorbar.
Ki dkhot ka shnong kynthup ka Seng Samla Shnong Tynring ki la sah ha ka lyngngoh halor kane ka jingpynsangeh kynsan ia ka dorbar.
Da ka jingbitar ki paidbah ki la kiew ka jingdom ia kane hynrei la lah ban tem ia ka hadien ki riew rangbah jong ka shnong ki la shim khia ban wad ia ka daw balei u Syiem u pynsangeh.
Lah ban kdew ba namar ki jingkynrum kynram jong ka kam shnong kam thaw jong ka Shnat Raid Tynring kaba la neh la 6 snem namar bym don shuh u nongsynshar shnong uba pura, ka ophis jong u Syiem ka Hima Khyrim Syiemship ka la ai jingbthah ia u Myntri u Medister Warbah Bakhraw ka Raid Nongkrem ban long u Sordar ba shipor (Acting) ka Shnat Tynring.
Katkum ka shithi ba la bthah na ka Khasi Hills Autonomous District Council (KHADC) ba la pynsangeh noh ia u bah C.
A.
Diengdoh kum u Sordar Shnat Raiid Tynring da ka Shithi No.
KS.
53/SN / 2014/2017/ 660 -663 ha ka 1.
11.
2017, la bynshet ha u Myntri Warbah ban shimti shipor ban pyniaid ia ka dorbar katkum katei ka shithi ba la bthah da ka District Council tad haduh da kumwei.
Lyngba katei ka shithi la bthah da u Syiem ia u Bah C.
A.
Diengdoh katkum ka Section 9 (1) (h) ka United Khasi Autonomous District ( Appointment and Succession of Chief and Headman Act 1959) ba la weng mardor ia ka jinglong sordar bad ia ka Sanad la pynduh ha ka 29.
1.
2016.
Shillong, 10 Naiwieng:U MLA ka 19th Shillong South konstitwensi u bah Sanbor Shullai u la lum jingialang ia ki Rangbah Shnong ,ki ophisar heh jong ki tnad sorkar bapher bapher bad ha katei u la ialam ia kitei ki ophisar ban leit jngoh leit peit ia ki skhim ba la dep mang tyngka ban pyntrei.
Katei ka jingialang ka la long ha ka 9 tarik mynta u bnai ha Lumsohphoh-Lumparing, u la khot ia katei ka jingialang khnang ba kan don ka jingiatreilang hapdeng ki nongshong shnong ryngkat ki ophisar kumno ban pyntyllun ia k skhim bapher bapher kiba la kot sha ka T.
10 klur tam kiba la mang kyrpang tang na ka bynta ka Greater Lumparing.
Ki ophisar kiba la poi sha katei ka jingialang ki dei na ka tnad Tourism, Forest, PWD, Sports, PHE bad MePDCL.
Ki skhim kiba la mang ban pyntrei ha Lumparing ki long T.
33,70,000 tyngka ban shna lynti iaid kjat na Lumparing sha jaka peitkai sha Lum Shyllong kiba dei na ka tnad Tourism, na PWD pat kumba T.
8 klur tam, na ka Sports T.
1.
49 klur tyngka, na ka PHE T.
43 lak tyngka.
Kitei baroh ki kot sha ka T.
10,78,76,000 tyngka (Shi phew klur hynniewphew phra lak hynniew phew hynriew hajar tyngka).
Shillong, 10 Naiwieng:Ka la pynkmen haduh katta katta ia kiba bun ki longïng kiba duk hadien ba ki la mih kyrteng ban ioh jingmyntoi na ka skhim shna ïng ba duk ka sorkar pdeng kaba la tip kum ka Pradhan Mantri Awaas Yojana-Gramin.
Katei ka skhim ka dei kaba la mang T.
1,30,000 (Shi lak lai phew hajar tyngka) kawei ka ïng.
Tang mar ia mih kyrteng kitei ki longïng ki la ioh ruh ia ka pisa kaba ki ong ka bhah pisa kaba nyngkong, kaba T.
52 hajar bad ki la pynieng ia ka ïng jong ki hynrei kaba pynsngewsih ia ki mynta pat ka dei ba hadien katei kim shym la ioh pisa shuh ban dang bteng ia ka jingtrei ia ka ïng jong ki haduh ban da dep.
Kawei na ki Block kaba u Rupang u la ioh ban leit jngoh ia katei ka jingud ki paidbah ka dei ha Mylliem C&RD Block.
Mynta ka sngi u Rupang u la leit jngoh ia ki katto katne tylli ki longing ha ka shnong Mawklot kiba la ioh jingmyntoi na katei ka skhim bad la lap ba kitei ki ing ki dang sah khongreng katba ia ka kam pat la sangeh bym don pisa shuh, kawei ka longïng ka la dep ban pynpra ia ka ïng barim jong ki namar ka jingkhim palat ka jaka khnang ban ioh tei ia katei ka ïng thymmai.
Ki la shna ing trep ha synrap katei ka ing jong ki ban sah malu mala katto katne bnai haduh ban da dep shna ka ing hynrei naduh u nailur haduh mynta ka jingshna ia ka ing ka dang sah kumjuh namarba kim ioh pisa shuh na Block, ki la iathuh ba namar ka jingkhim palat katei ka ing trei katto katne ngut ki leit sah shuwa bad ki bahaing.
Ki la iathuh ba ki la ioh ia ka Work Order naduh ka 11 tarik u nailur, 2017, ka work order kaba T.
1,30,000 tyngka bad tang hadien 3 sngi ki la leit sei ka mang pisa kaba nyngkong, kaba T.
52 hajar tyngka, katei ka pisa, ka la lut hynrei haduh mynta kim pat ioh pisa na block ban shna pyndep.
Katkum katei ka Work order la kren shai ba ia ka kam dei ban pyndep hapoh ka 60 sngi hynrei mynta la 60 sngi ka ing ka dang sah khongreng naduh ba la sdang pynieng.
La iathuh ba shuwa ban ai ia ka pisa ki briew na block ki la wan jurip ia ka jaka bad mar ia pynieng paia ruh ki la wan jurip haduh ban da ker maw blok ruh ki wan jurip bad ka biang tiak pa tiak ka rukom shna katkum ka plan.
Hynrei la ong ba haba ki leit sha Block pat ban leit wad pisa biang ban bteng ia ka kam, ka jubab ba ki ioh ka long ba ym don pisa ha block mynta.
Ym tang ha ka shnong Mawklot hynrei la iathuh ba katei ka jingjia jingsah khongreng ka skhim ing ba duk ka la jia ha baroh kawei ka Mylliem konstitwensi.
Katkum ka jingkheiñ ba la ioh lum la ong ba ha u bnai nailur mynta u snem u BDO ka Mylliem C&RD Block u la sam work order haduh 123 tylli ki ïng baduk bad baroh kitei mynta ki ia kynduh ia katei ka juh ka jingeh.
Katei ka jingbym ioh pisa shuh haduh mynta ruh ka la pynsohsat ia kiba bun ki long kiba ap ia ka ar bnai ban pyndep bad mynta ki shah ia ka khriat da kaba shong basah ha ki ing dara malu mala namarba ki la pynpra ia ka ing kaba rim.
Lah ban kdew ba ka PMAY-G ka dei ka skhim kaba ka sorkar pdeng ka la mang ban shna ing ia ki briew kiba duk bad ki khlem ing khlem sem ha baroh kawei ka ri India, la mang ba T.
1,20,000 kan long ia ki briew kiba shong ha ri-thor bad ia katei ka pisa yn bei 60 da ka sorkar pdeng bad 40 da ki sorkar jylla katba ha ri lum pat kum ha ka thaiñ shatei Lam mihngi ka ing kan long kaba T.
1,30,000 tyngka bad ia katei yn bei 90 na ka shispah da ka sorkar katba 10 na ka shispah da ka sorkar jylla.
Ha Meghalaya ka sorkar pdeng ka la mang ba dei ban pynioh ing ba duk haduh 17030 ïng ha u snem 2016-2017.
Pynursla, 10 Naiwieng:Ka jingjied Sordar thymmai, ha ka Raid Shabong, kaba hap ha ka Hima Khyrim, kan long lashai ka sngi.
Ki don 3ngut ki kandidet bad kitei ki kynthup ia U bah Kaleptor Khongdup, na Pynursla, uba ka shap jongu, ka dei ha u khlur, nangta sa U bah Biggeston Lyngdoh, na Pynter, uba ka shap jongu, ka long ha u mawbynna bad U bah JF Jeffrey Khonglam, uba na Pynter hi bad ka shong jongu, ka dei ka iing.
U bah Hilarius Peter Pyngrope, uba dei U Chairman ka Election Committee ki Saw Raid, u iathuh ba ki don 4,024 ngut ki nongthep vote, kiba dei ki shynrang suda.
Ki jaka thep vote, ki long ha Laitmynrieng, Pynursla, Urksew Wahpathaw, Mawpran, Pynter, Siatbakon.
Ka jingthep vote, ka sdang naduh ka por 8baje mynstep bad kan kut ha ka por 4baje janmiet bad ka jingniew vote, kan long lashai hi ka janmiet, mar ia dep niew vote.
Shillong, 10 Naiwieng:Ha ka lah sngi u blei kin don ki MLA shimet ki ban risaiñ noh kum ki Parliamentary Secretary ka sorkar jylla bad ha kajuh ka por ruh kin risaiñ na ka jingiadon bynta lang bad ka Congress bad kin weng noh ruh ia ka jingkyrshan jong ki ia ka sorkar MUA-II ba ialam da ka seng Congress.
Ki tyllong khubor ki la iathuh ba ha ka lah sngi u blei katto katne ngut ki MLA kum u ma Robinus Syngkon, u bah Stephan Mukhim bad u bah Justine Dkhar kin weng noh ialade na ka jingiadon bynta lang bad ka seng Congress.
Kiwei pat ki lad khubor ki la iathuh ba kitei ki MLA ki lah ban leit pyniasoh noh sha kawei pat ka seng saiñ pyrthei, hadien ka dorbar tlang jong ka ing dorbar thaw-aiñ jong ka jylla.
Lah ban kdew ba ha ka 8 tarik mynta u bnai ka Meghalaya High Court ka la pynmih ia ka hukum ba ka jingthung ia ki Parliamentary Secretary ha ka sorkar jylla ka long kaba be-aiñ.
Lah ban kdew ba ki don haduh 16 ngut ki Parliamentary Secretary ha ka sorkar MUA-II kiba hap ban risaiñ noh bad kitei ki dei ki MLA shimet bad kumjuh ruh ki MLA Congress.
Pynursla, 12 Naiwieng:Ka Raid Shabong, ka la ioh Sordar thymmai, hynnin ka sngi, ha ka jing ialeh kaba lai ngut, ban iaknieh ia katei ka kam Sordar jong ka Raid.
U bah Biggestson Lyngdoh, ula jop ia ka elekshon Sordar jong ka Raid Shabong, kaba la pynlong hynnin ka sngi, da kaba u ioh 1,682 vote, da kaba tam 495 vote ia uba wan ba ar, U Bah Kaleptor Khongdup.
U Bah Biggestson Lyngdoh, u ioh 1,682 vote, U Bah Kaleptor Khongdup, u ioh 1,187 vote bad U Bah JS Jeffrey Khonglam, uioh 136 vote.
Baroh kiba thep vote, ki long 3,005 vote bad kiba la shah kyntait ki don 62 vote.
U Bah Biggeston, un shimti ia katei ka kam, na U Bah Herin Khongngai, uba dei U Sordar, uba dang bat ia katei ka kam haduh ha kine ki sngi.
U Bah HP Pyngrope, uba dei U Chairman ka Election Committee jong ka Saw Raid, u iathuh ha U Rupang, ba ka elekshon, ka long kaba iaid beit iaid ryntih.
Ki nongthep vote jong ka Raid Shabong, ki don 4,024 vote baroh.
Ki jaka thep vote, ki long ha Laitmynrieng, Pynursla, Urksew Wahpathaw, Mawpran, Pynter, Siatbakon.
Shillong,12 Naiwieng:U MDC ka Nongkrem konstitwensi u bah H.
S Shylla uba la leit ban ia soh mynta sha ka seng NPP u la ong ba ki seng riewlum kin ym lah satia ban poi sha ka thong ban thaw sorkar bad ki dei tang ki Party rit party ria kiba don tang sha ri Lum Khasi bad kim lah ban phrung tang ha Jaintia ruh “Ka UDP bad HSPDP ka kut tang ha Puriang, tang ha Jaintia Hills ruh kim lah rung ki shu don tang ka nam khlem lah treikam, ki kut noh tang ha Mawshynrut khlem lah ksam ia ka Garo Hills bad ki kut ruh tang ha Khanapara, kaei phin ap kyrmen na kine ki Party, ka PDF lei ka dei ka Party u Malik, kren katba kren rai katba rai ha ka Central Working Committee jong ki hynrei ka rai kaba khadduh ka dei ka jong u Malik" u la ong.
U bah Shylla u la ong ba ki Party riewlum kim pat kot bor ban thaw sorkar, “Ban thaw sorkar donkam haduh 10 phut, kiba pli ki dei tang ki Khyndai Khup kin kot shano shaduh uta u pud.
U Dr.
Don u ai jingkheiñ ba kin ioh 32 ngut ki MLA u bakla imat u mut ban ong 3 la 2 hynrei u kum iohi bakla pynban, katei ka jingkheiñ jong ki 3 la 2 ruh kaba la heh hynrei kin ioh kham rit pynban ia kane ruh" u la ong.
Haba kren ia ka PDF pat u la ong ba dang shen u bah Pynshngaiñ u la ong ba ki Party ban wan hakhmat ha kane ka elekshon MLA 2018 dei ka NPP bad PDF, “Ngi ruh ngi sngewthuh ia kata dei na kata ka daw balei ngin shu sdien bos, rung syndon hapoh NPP" u la ong.
Haba kren pat ia ka seng HSPDP u la ong “U Sing rangbah ha Nongkrem u la rem lypa , kiwei leinai ia kren shuh, u bah Ardent u la pynlong jingialang ha Mawpynthih poi tang 50 ngut, kita mar shiteng dei ki jong ngi kiba leit sngap lorni.
Na Nongkren ngi la jop lypa u sing rangbah u la leit, katba leit ud ki paidbah ka jubab jong u ka long beit bym don ha ka bor.
Ki paidbah bapli ki la sngewsynei ba I bah Ardent im don ha ka bor la kum ba kin iam -ialade ha pla shi tyngka kim don, i bah pat ka tulop T.
2 lak shibnai".
Ia ka Congress pat u la ong ba ka jingplie Civil -Sub-division, ka jingplie Block kaba lah i shyrkhei , “Lah long kumba thied Banian na iew thied kawei ioh 2 kumba long ka Mawlai, pan ka Mawlai ioh ar bad ka Mawpat, ka pisa pat ym don.
Lah long kum kito kiba mih ing tang poi ka por shet ja pat pan khaw na ing i mei", u bah Shylla u la ong ba katei ka jingleh ka sorkar ba ialam da ka Congress ka long pynban kum ka kamkai.
U James K Sangma ruh ha ka jingkren jong u -u la ong ba ha ri Lum Garo ka jingiakhun ha kane ka elekshon MLA 2018 ka dei beit tang hapdeng ka Congress bad NPP, “Ha ri Lum Garo ym don UDP, ym don HSPDP, ym don PDF , ka GNC ka don hynrei kam lah thaw pyrthei, ngin ia khun beit ma ngi bad ka Congress, nga pynthikna ba ngin tam kput ha manla ki konstitwensi" ong u James.
Shillong, 12 Naiwieng:U bah Prestone Tynsong MLA ka seng Congress na Pynursla konstitwensi u la ther kylla ia ka sorkar ba ialam da ka Congress bad u la kynnoh ba kane ka sorkar MUA-II mynta ka la kylla long pynban kum ka kompeni shimet, “Ka sorkar mynta kam dei shuh ka sorkar u paidbah, i kumba ka la kylla pynban kum ka kompeni shimet, la pyniaid ia ki kam tang da u wei u briew, donkam skhim ym donkam kynduh Minister hap leit beit tang sha u wei u briew -u nongialam bad u ta u Mama Mukul Sangma" ong u bah Prestone haba kren ha ka jingialang paidbah ka seng NPP kaba la long ha Sohryngkham ha ka sngi saitjaiñ.
U bah Prestone u la ong ba kat shaba phai mynta u iohsngew ia ka sur ba ki paidbah ki kwah jingkylla bad u ju kylli marwei marwei kaei kata ka jingkylla bad u lap ba ka sorkar naduh u 2013 haduh 2017 ka khlem leh eiei.
U ong ba ki paidbah ki ia kynduh jingeh shisha ha kane ka sorkar kaba mynta.
U bah Prestone u ong ba ka rukom treikam kane ka sorkar mynta ka long khyllah khyllah bad mar khongpong bad haba ia kren ruh ym don ba sngap, “Nga la kren ha ka jingialang ki myntri sorkar hynrei ym don ba sngap lehnohei lah long kumba kren pynban sha ri khlaw" u la ong.
U la kdew katto katne tylli ki mat ia ka rukom treikam kane ka sorkar kum ka Organic Mission ha kaba u la ong “Ia ka Organic Mission nga la ong bym long ban pyntreikam noh mynta mynta leh suki suki ai kan iaid lang bad ka rukom rep kaba rim hynrei ki ong em, nga ong ka biang -ka long kumba pynkdor jubor ia u siej uba la heh haduh ba un da kdiah syndon".
Shuh shuh u la ong ba kane ka sorkar ka bunkam ban leit sam ia ki tynrai dieng Agar, “Haba ia kren ha Cabinet u Dr.
Mukul u ong ba une u dieng un pynmih ia ka umphniang kaba rem dor tam ha ka pyrthei bad ka shim por 25 snem ia une u dieng ban heh, 25 snem hap ap kata ruh ym don jingtikna la kan mhi umphniang ne ym mih, kum u myntri ka tnad khlaw nga leit dalade hi sha Dehradun ban wad jingtip shaphang une u dieng, ki iathuh ba ha Kerela ki la thung 15 ne 20 snem mynshuwa hynrei ka pheil, ngam tip hangne ha Meghalaya ioh don jadu pynban-kum kita ki jait prokram ka sorkar" ong u bah Prestone.
U la kdew sa ia ka jingsam ksing ngap ka sorkar lyngba ka tnad Industries lyngba ka Basin Development Authority “Ki la bunkam ban sam synduk ri ngap da ki phew hajar tylli, da nga kylli balei kumne ki ong u ngap un wan shong hi-khie hangta te naei yn ia wad kiaw, la shu bret kai ia ka pisa da ki klur tyngka sha nala, kita ki jait prokram kane ka sorkar".
U bah Prestone u la ong ba dei na kata ka daw ba ym pei ia kren satia ha kane ka sorkar ba mynta ba un mih noh na ka seng Congress bad shen un rung sha ka NPP ban wanrah da ka sorkar kaba thymmai.
Kumba ka long mynta u la ong ba ki skul sorkar ha ka por slap ki khynnah ki hap kup shatri hapoh ing skul, ki jaka sumar ym don doktor, ki lynti syngkien kum ka surok kulai, ka rep ka riang ym don polisi hynrei kane ka sorkar kaba mynta kam iohi ia kine.
Ha kaba ia dei bad ka tnad jngohkai pyrthei u la ong ba u la ia kren hapoh Cabinet ban thaw polisi ban pynsangeh noh ia ki kali Assam ba wan shane, “Hynrei kata ruh ki ong bym long, yn ia ong kumno keiñ" u la pynkut.
Shillong, 12 Naiwieng:Ka seng M.
P.
U.
F-EJHD, East jaintia hills districts, ka sngew lyngngoh halor ka jingujor jong ki katto katne ki nong shong shnong ka Pynurkba kaba hap hapoh East jaintia hills district, ha kaba iadei shaphang ki kran tin, ka painkhana bad u surok pohdong.
Na ka liang ka seng, ka la hiar sha katei ka shnong Pynurkba ban tohkit, hynrei la ioh ban ia kynduh ia ki katto katne ki nong shong shnong ka Pynurkba bad ma ki ruh kim tip shaphang kita ki kran tin ne ka skhim painkhana ka ba ki khot ka Swatch Bharat mission, namar ba haduh mynta wat tang kawei ruh ki paidbah kim pat ioh kum katei ka jait skhim painkhana bad ka seng ha katei ka sngi ka pyrshang ban iakynduh ia u Rangbah shnong ka Pynurkba uba tip kyrteng kum u Ras Rymbai, hynrei kiba ha iing jong u ki ong ba umdon ha iing.
Ha ka sngi ka ba bud pat ka seng ka la phone ia u tei u Rangbah shnong na ka liang jong u pat u la kular iaka seng ban iakynduh hapoh kine ki artaiew, hynrei haduh mynta umpat iakynduh ia ka seng.
Ka seng ka lyngngoh ruh ban iohi ia u wei u surok pohdong katei ka shnong antad u ba jrong kumba shiteng kilometre ei ei na ka surok PWD, haduh ban da poi ha iing u tei u Rangbah shnong, ha kaba la iohi, ba katei ka surok kam dei na ka bynta u paidbah, hynrei ka dei tang naka bynta u Rangbah shnong namar ba ka kut thik ha iing u tei u Rangbah shnong.
Kaba sngew phylla shuh shuh ba ia u tei u surok la pynshna na ka skhim shispah sngi (MGNREGA) bad hadien pat la shna ia ki nala bad siang mawria, na ka skhim kaba wan na ka Border area.
Halor ki kran tin sop iing kiba wan na ka SWRP skhim (MLA skhim), ka seng ka ioh jingtip na ka ain wad jingtip paidbah, ba naduh u 2013-2017 ki don haduh 23ngut ki nong ioh lai bad kitei ki la ioh lai ban ka tin bad ki nongioh ki long U Ma Hamlet Pdang,Thehmon Rymbai,Bliw Lamo,Pynurkba primary government skul, Phyrnai pdiang, Pies pdang,Philan syih,Edling pdiang,Kyrmen syih,Lis rymbai, Seiborlang pdang,Daioshwa pdang,Nishwa dkhar,Storin dkhar,Thrangmon Rymbai,Yar syih,Beldis pdang,Shirup Shylla,Koming pdang,Morial Lamo,No Lamurong,Melci dkhar,Sunshine Rymbai.
Nongstoiñ, 12 Naiwieng:Hynniew ngut ki snar ehrang jong ka GNLA, ki la rahbor ia u rangbah na Riangdin, ha ka miet jong ka Sngi Thohdieng.
La iathuh ba 7 ngut ki suba lehnoh jong ka kynhun kieng atiar, na Rilum Garo, ki la rahbor ia u wei u rangbah u bala tip kyrteng kum u Neelam R Sangma u ba na ka shnong Riangdim West Khasi Hills District.
Katkum ka tyllong khubor bala ioh lum na ki pulit ka West Khasi Hills, la ong ba katei ka jingjia kala jia ha ka miet jong ka 10 tarik mynta u bnai ha ka por kumba 10:00baje mynmiet ei ei ha kaba ki suba GNLA kiba la wan ha ryngkat ki tiar siat kila rahbor noh ia u tei u rangbah u ba dei ruh u sordar shnong (Nokma) ka shnong Riangdim kaba hap hapoh ka Shallang Police Station.
Shuh shuh ka tyllong khubor ka iathuh ruh ba hadien ba kitei ki suba GNLA kila rahbor ia u tei u rangbah kila ai ruh ia u phun nombor sha kiba ha iing jong u da kaba kila bthah ruh ban phun ha u nombor ba kila ai.
U Superintendent of Police ka West Khasi Hills District, u bah G.
D.
Kharwanlang haba iakren bad u nongthoh khubor u la ong ba na ka liang jong ki pulit haduh mynta ki dang iai pynlong ia ka jingtohkit halor katei ka jingjia bad haduh mynta ym shym pat la tip satia na kaei ka daw ba u tei u rangbah u la shah rahbor bad shano u don.
Shuh shuh u bah Kharwanlang u la ong ruh ba na ka liang jong ki pulit ka Shallang haduh mynta ki dang pynlong ia ka jingthwet kaba jur ha kitei ki thain khnang ban ioh pyllait im ia u tei u rangbah bad ruh ban lap dien ia kitei ki ehrang.
Nongstoiñ, 12 Naiwieng:U samla uba 22 snem, ula shu duh ei, ia la ka jong ka jingim, ha ka jingleit bam khana hynnin ka sngi, ha kaba ula ngam jyllop ha wah Blei.
Katei ka jingjia kaba sngewsih, ka dei ia u wei u samla u ba la tip kyrteng kum u Iengskhem Tynhiang 22 snem, na ka shnong Myndo, ha kaba ula khlad noh hadien ba u la ngam jyllop noh ha kawei na ki jaka kaba la tip kum ka Sapporli jong ka wah Blei kaba don ha ka thain Mawshynrut West Khasi Hills District.
Ka tyllong khubor ba la ioh lum, ka iathuh, ba katei ka jingjia kala jia ha ka sngi Saitjain, ha ka por 2.
00 bane nohsngi, katba u tei u samla ryngkat kiwei pat ki para samla ki dang leit kai bam khana, ha katei ka jaka.
La iathuh da ki lad khubor, ba hadien ba ki la poi ha katei ka wah ban khwai, utei u samla ha ka por shiteng sngi eiei ryngkat ki paralok jong u, ki la sdang ban sum bad ban jngi ha katei ka wah; hynrei hadien ba u la sdang ban ngam ha ki jaka ba jylliew, kyndit kynsan utei u samla u la sdang ban ksaid, namar um shym la nang bha ban jngi bad ban pan jingiarap ruh bad uwei na ki paralok kiba ia wan lang u la leit ban ai jingiarap, hynrei um shym la lah namar ka jingjylliew bad utei u paralok u la ngam lang ha katei kajuh ka jaka; hynrei la lah pat ban iarap ia u da kiwei pat ki paralok kiba wan ban ia jngi lang,katba ia u Iengskhem ym shym la lah shuh ban iarap.
Hadien ba u tei u samla u la ngam jyllop ha katei ka wah na ka liang jong kitei ki para samla, kiba ia don lang ki la pyntip noh mar mar sha ki rangbah jong ki shnong ba mar jan bad la pyntip ruh sha ki pulit jong ka Mawshynrut Police Station bad la iathuh ba ha ka jingiatreilang jong ki paidbah nong shong shnong jong ka shnong Langumshing, Langumshing A, Porsohlang, Myndo ryngkat bad ki pulit ia katei ka met iap jong u tei u samla la lah ban lap bad sei noh mynta ka janmiet jong ka sngi u Blei ha ka por 2.
00baje nohsngi.
Shillong, 12 Naiwieng:Ha ka jingialang kaba la long ha Sohryngkham kaba u la pyniasoh ialade sha ka seng NPP ubah Pyniaid Sing Syiem MDC ka Sohryngkham u la thalaiñ ia u bah Ardent M Basaiawmoit MLA ka Nongkrem uba dei ruh u President rangbah ka seng HSPDP da kaba kynnoh ba ka jingshah beh jong u kam dei ka rai jong ka Party hynrei ka dei ka rai shimet jong u bah Ardent.
“Ngam kynnoh ia ka Party HSPDP hynrei nga kynnoh ia u bah Ardent ba dei ka rai shimet jong u hi hynrei nga ioh thiah suk ba watla nga la shah beh seng ha u bah Ardent hynrei ki paidbah kim beh ia nga, lada dei ba beh u paidbah ngan ym ioh thiah shuh" ong u bah Pyniaid.
U la pynkynmaw ia ka jingshah beh seng jong u da kaba kynnoh ba u ialap pyrshah ban pynrem ia u kyrtong ka HSPDP ha Nongkrem bad Laban ha ka elekshon MDC shiteng samoi, “Lada dei na nga u kyrtong ka HSPDP na Nongkrem um dei ban rem kput, hynrei u la shah rem haduh 3000 vote hato kaei kane ka dei ka dak ba ki paidbah ki la ngiah ia u MLA, ki dei ki kam jong u MLA ba pynrem ia u kyrtong katei ka seng, ha Laban nga la trei shitom ia u kyrtong ka HSPDP la sakhi ruh da u Paduh trai jong u bah Ardent u bah Sounder Cajee hynrei kim hun" ong biang u bah Pyniaid.
Hadien ka jingshah beh seng u la ong ba la long kumba shah beh na ing lok bad u la shong ing kur 10 bnai bad bun kiba wan tyrwa, " U bah Lapang u la phah briew nga ong wat sngew eiei, ka UDP la wan u bah Bindo bad bah Jemino nga ong dang hap ia peit, ka BJP, ka NCP ki la wan ngam pat treh, hynrei dei ha ka seng NPP kaba don ki nongialam kiba don ia ka juh ka thong kumba nga don ba nga pyniasoh ialade".
U la ong ba kum u MDC u la trei katba lah la ka bor hapoh ka konstitwensi bad ia ka bhah kaba u ioh T.
3 klur tyngka ruh u la ong ba u la sam da kaba shai hakhmat ki shnong ki thaw bad u la ai jingkheiñ tiak pa tiak bad u la pan jingkyrshan na ki paidbah ban pynjop ia u kum u MLA jong ki ba un lah ban ai ka jingshakri kaba bha tam.
Ha katei ka jingialang la don ki heh NPP ba kynthup ia u President rangbah u Conrad K Sangma, u MLA James Sangma bad bah Prestone Tynsong, la wan ban ai mynsiem mynstep shuwa ban sdang jingialang da u bah Remington Pyngrope MLA ka UDP na Mawkynrew, la don u DR.
W.
R Kharlukhi President ha ka jylla, ba hJied Kurbah President East Khasi Hills.
La don ruh ki kyrtong kum u bah C.
B Syiem na Nongpoh, bah Lawan War na Mairang, Wailad Shylla na Jowai, H.
S Shylla na Nongkrem, la donlang ruh kiwei pat ki nongialam barim jong ka seng Congress kum u bah Boldness Nongrum bad kiwei pat.
Shillong, 12 Naiwieng:Lashai sngi, yn leit tur ki nong kamai trok lem bad ki lama iong sha ki jaka ba don ki karkhana dewbilat ha Lum Shnong.
Katei ka dei ka rai jong ka Joint Action Committee jong ki nong kamai trok ka Ri Khasi Jaintia, ha kaba kan leit tur bad rah lama iong lashai ka sngi sha Lumshnong, ban pynpaw ia ka jingsngew pyrshah jur jongki, halor ka jing leh bym salia ki trai karkhana dewbilat ia ki trok jong ki trai Jylla.
Ha ka jing iakren bad U bah Handle Mukhim, uba dei U Chairman ka JAC, u iathuh ba kan don shwa ka jingiakynduh lang jong ki dkhot, ha ka por 10baje lashai mynstep ha 7mer bad hadien kata, kin hiar sha Lumshnong, ha kaba la khmih lynti, ba kin ia kynduh ia ki bor pyniaid jong ka Star Cement kompeni bad hadien kata, kin iakren bad sngapthuh ia kaei ka jubab jongki, ha shwa ba kin rai da kumwei pat.
La iathuh ba ka jingleit tur sha ki karkhana lashai ka sngi, kan long kaba jai jai bad kin don kumba 50,60ngut ki dkhot jong ka JAC, ki ban ia shim bynta lang.
Shillong, 12 Naiwieng:Na ka jingialang jong ka seng NPP kaba la long ha ka sngi saitjaiñ ha Sohryngkham-Mawryngkneng konstitwensi la paw shai ka kyrteng ki 7 ngut ki MLA ki ban ia soh noh shen ialade sha ka seng NPP.
Ka kyrteng ki 7 ngut ki MLA ka la paw na ka jingpynpynkupburom da ka jaiñ ryndia jong ka seng NPP hynrei napdeng kitei ki 7 ngut tang u bah Prestone Tynsong MLA ka Pynursla uba la donlang ha ka jingialang bad uba la kren paidbah, u bah Remington Pyngrope u la wan mih mynstep ban pdiang sngewbha ia u Conrad, hynrei u khlem shong satia ha katei ka jingialang kaba la iathuh ha ki nongthohkhubor ba u donkam kyrkieh kaba um lah kiar um lah ban ia don lang.
Kitei ki 7 ngut ki MLA kiba la paw kyrteng ki long u bah Prestone Tynsong (Congress) uba la shimti hi ia ka jaiñ ryndia, u bah Ngaitlang Dhar (Congress), bah Sniawbhalang Dhar (Congress) la shimti ia ka jaiñ ryndia da u hynmen jong ki u bah Paia Dhar, bah Rowell Lyngdoh (Congress) la shimti da u bah Diverland Lyngdoh pyrsa jong u, nangta u bah Stephan Mukhim, bah Hopeful Bamo bad u bah Remington Pyngrope (UDP).
U bah Prestone Tynsong u la ong ba haduh mynta um pat ia soh sha ka seng NPP hynrei shen un ia soh noh bad un risaiñ noh na ka jinglong MLA.
“Ngan risaiñ noh hi shen bad ngam ap shuh haduh da poi ka dorbar ruh, ka la donkam palat ia nga ba ngan leit kylleng ki jaka" u la ong.
Kumba long mynta u bah Prestone u dang dei u MLA Congress, hynrei u la wan ban ialap ia u bah Pyniaid Sing Syiem u kyrtong jong ka NPP.
Haba kylli halor kane u la ong “Ka jingwan jong nga ban ialap ia u bah Pyniaid kawei ka dei ba nga don ki jingiadei shimet bad u bad sa kawei ruh ba u paidbah ka Mawryngkneng konstitwensi u kwah ba ngan donlang ha kane ka sngi" u la ong.
Haba jubab ia ka jingkylli ki nongthohkhubor u bah Prestone u la ong ba ym dei tang mynta ka sngi ba u leit sha ka jingialang ka NPP hynrei u la leit sha kiwei ki jaka ruh, “Phi lah iohi nga ju kren sha ki nongthohkhubor, nga leit sha kylleng ki jaka ruh ha ka jingialang NPP, kam don shuh ka jingialehkai ia rieh baroh ka la paw shai kaba sah sa tang ba ngan risaiñ, ka High Command na Delhi ruh ka tip ia kata lada dei ban shah pynshitom ki la dei ban pynshitom naduh mynno" u la ong.
Ha katei ka jingiakren u la ong ba ka daw tynrai kaba u la mhi noh na ka seng Congress ka dei namar ka ingbym biang ki nongialam ha ka jylla, “Ka daw ba kongsan ka dei namar ka jingbym biang ki nongialam ha ka jylla -haba ong nongialam ka mut u Dr.
Mukul Sangma, dei na kata ka daw bun ki paralok MLA ruh ki ban mih noh, mynta ka sngi ruh ha ka jingialang ngam pat kren than nga dang shu kren ba ki paidbah ki la kwah ia ka jingkylla" ong u bah Prestone.
U bah Prestone u kyrtong Myntri Rangbah lada jop bun ka NPP na Khasi-JaintiaKi nongialam ka seng NPP ki la pynbna ha ka sngi saitjaiñ ba lada jia ba ka NPP kan jop bun na ri Lum Khasi-Jaintia u bah Prestone Tynsong un long u myntri rangbah jong ka jylla bad lada jia pat ba katei ka seng kan jop bun na ri Lum Garo u myntri rangbah un wan na ri Lum Garo bad u lah ban dei u James K Sangma lane ka Agatha Sangma ki khun jong u Purno A Sangma, uba la khlad noh.
U Dr.
W.
R Kharlukhi u la ong ba ka seng NPP kam long kum ka seng Congress, u la ong ba ka Congress ka jop tang 14 ngut na ri Lum Garo bad 16 ngut na ri Lum Khasi-Jaintia hynrei ka shuki myntri rangbah ka leit sha u Garo, “Ngim long kumta ngi la buh lypa ia ka thong ba lada ngin ioh bun nangne u bah Prestone un dei u myntri rangbah jong ngi" ong u Dr.
W.
R Kharlukhi haba kren paidbah ha ka jingialang ha Sohryngkham.
Katkum ka jingong ki nongialam ka NPP ki la ong ba ki la buh ia katei ka thong khnang ba kan ka jingtrei shitom na baroh ar liang na Khasi-Jaintia ruh bad na Garo ruh bad kumba ka long mynta u la ong ba ki nongialam Party ki la ia tur bad trei shitom tyngeh ha la ki jong ki jong ki jaka bad lada baroh ar ki trei shitom bha khlem pep ka NPP kan ioh ban thaw sorkar marwei hi.
Shillong, 12 Naiwieng:U MP ka NPP na Tura konstitwensi uba dei ruh u President rangbah jong ka seng NPP u Conrad K Sangma, u la takraiñ tyngeh ia ka sorkar jylla kaba ialam da u Dr.
Mukul Sangma ha kaba u la kynnoh ba kane ka sorkar ka don pisa ban leh ia kiba bun ki kam sngewbha, hynrei kam don pisa pat ia ki kam ba kham kongsan bad u la ong ba ka daw ka dei ka jingnang jon gu myntri rangbah ka jylla u Dr.
Mukul Sangma ban pyniaid ia ki kam.
“La weng ia ki phew hajat ngut ki Muster Roll kiba la trei da ki 20 snem bym don pisa ban siew tulop, ym don pisa ban shna surok shna lynti, ym don pisa ban siew tulop ia ki nonghikai, kaei kane.
U Dr.
Mukul u don pisa pat ban shna ia ka ïng lajong kaba T.
15 klur tyngka, u don pisa ban ai sngewbha T.
4 klur T.
5 klur sha ka phlim, u don pisa ban pynlong tamasa ia tem ia put sngewbha, kum u nongialam dei ban tip kino ki kam ba donkam hakhmat bad kino ba dei ban leh hadien" ong u Conrad.
U Conrad u la ong ba ka jingbym biang ka rukom pyniaid kam ka sorkar ka la wanrah ia ka jingduhnong ia ka jylla ha kaba katkum ka CAG Report la lap ba ka jylla ka la duh nong T.
850 klur ha u snem 2015-2016 na ka tnad Mining, Transport bad Excise bad ka la duh nong ruh T.
700 klur ha u snem 2013-2014 na kitei ki juh ki tnad.
U la ong ba baroh kitei ki jia dei na ka daw ka jingbym ler ka sorkar.
“Ka jingshongshit ka seng NPP mynta ha ri Lum Khasi-Jaintia ka la long kumba wan ka Tsunami ha ri lum Garo ha kaba ki paidbah mynta baroh ki phai khmat sha ka seng NPP bad kane ka Tsunami ka la khih lut ha ka jylla baroh kawei, ngi ngeit ba ngin synshar marwei ha u 2018" ong biang u Conrad.
Haba kren shaphang ki kam bamsap bad ka jingkwah burom u Conrad u la ong “U kpa jong nga u Purno A Sangma u la hikai ia ngi baroh 3 ngut, ma nga u James bad ka Agatha ba ngim ju dei ban rung sha ka saiñpyrthei na ka bynta ka pisa, ne na ka bynta ka burom hynrei u la ong rung sha ka politik da ka thong ban leh kaba bha na kaba bha tam ia ki paidbah bad ngi long kumta, ka sorkar ha u 2018 kan dei ka sorkar jong u paidbah, kan peit ia ki jingdonkam u paidbah" pynkut u Conrad haba kren ha ka jingialang paidbah ka seng NPP kaba la long ha Sohryngkham.
Shillong, 13 Naiwieng:Hadien ba ka High Court Meghalaya ka la khein beain ia ka jingthung ia ki Parliamentary Secretaries, u Bah Madal Sumer uba la ujor ia kane ka mukotduma, da ka PIL, u la iakynduh ia u Lat ka jylla mynta ka sngi, u Ganga Prasad ban dawa mait jinglong MLA ia baroh kiba bat kum ki Parliamentary Secretaries ha kane ka sorkar MUA-II kaba la ialam da ka Congress.
Ha kane ka dorkhas kaba don phra miej, u Bah Madal u la dawa na u Lat ka jylla ba u dei ban pynduh noh ia ka jinglong MLA ki 17 ngut kiba bat kum ki Parliamentary Secretaries namar ba ka ain Meghalaya Parliamentary Secretaries (Appointment, Salaries Allowances and Miscellaneous Provisions) Act 2005 ka long kaba beain.
Haba kren sha ki nongthoh khubor hadien ba la iakynduh bad u Lat, u Bah Augustine Shanpru uba iadon lang ha ka kynhun bad u Bah Madal Sumer, u la ong ba u Lat ka jylla u la pynsngew ba un bud katkum ka artikil 192 ka riti synshar ka ri.
Katkum kane ka artikil 192, ka la pynkup bor ha u Lat ba un shim ia ka rai ban mait jinglong MLA hadien ba la ioh ia ka jingai jingmut na ka Election Commission.
“U Lat u la ong ha ngi ba un bud ia ka artikil 192, bad un khot ia u Lamphang ka Iing dorbar thawain, bad kumjuh ia ka Election Commission", la ong u Bah Augustine.
U la ong ba kin shaniah ha ka rai jong u Lat ba un leh ia kaba donkam khnang ba ki MLA kiba bat kum ki Parliamentary secretaries ki dei ban shah mait jinglong MLA.
“Ka sorkar ka don kyrhai ka pisa ban thung ban pynlut da ki parliamentary secretaries hynrei lyngngoh ba kam don pisa ban thaw kam thaw jam ia ki samla, ban shna ia ki surok, ki lynti synkieng, ki skul, ki kolej", la ong u Bah Augustine.
U la ong ba ka sorkar ka la thaw ia ki district ha ka jylla, ki sub-division, ki block, ki police station hynrei kine baroh haduh mynta ki dang long tang ki shynrong khlem don eiei.
“Ka long kaba lyngngoh ba ka sorkar ka la iakhun dohiap ban iada ia ki Parliamentary secretaries hynrei haba iakynduh jingeh ki paidbah na ka jingkhang dewiong, ka shu leh mynleh", u la ong.
U la ong ba kumba ka paw, ka jingthaw ain ka sorkar kam dei namar ba kaba da shongnia hynrei la shu thaw tang namar ba don ka jingsngew bad iabuh shun iano iano, ym ia ka jaitbynriew.
Katkum ka ain lada kine ki MLA ki shah mait jinglong MLA, kin sa duh noh ban ioh iakhun elekshon.
Ki 17 ngut ki MLA kiba risain hadien ba la mih ka hukum na ka High Court ki long u Bah Comgingone Ymbon, uba dang shu shah pynkiew myntri shen, u Samuel M Sangma, Limison D Sangma, Winnerson D Sangma, Kennedy C Khyriem, Cherak W Momin, Brigady Marak, Sengnam Marak, Rophul S Marak, Robinus Syngkon, Micheal T Sangma, Justine Dkhar, Ashahel D Shira, Stephanson Mukhim, Dr Delestine Lyngdoh uba dang shu shah pynkiew mynti shen, Noverfield R Marak, bad u Marthon Sangma.
Baroh kine ki MLA ba shah thung kum ki Parliamentary secretaries ki dei ba la thung katkum ka ain 2005 kaba la khein beain da ka High Court.
Ka ain ka kren shai ba ka jingbat kam Parliamentary secretaries ka dei ka kam iohnong kaba la mana da ka ain bad ki dei ban shah tangon ha ka ain katkum ka artikil 191 (1) (a).
Ha ka jingshisha ka sorkar jylla tang ban pynneh ia ka sorkar, ha u 2016, ka la pynkylla ia ka Meghalaya Parliamentary Secretaries (Appointment, Salaries Allowances and Miscellanesous Provisions) Act 2005 ha u snem 2016 hadien ba la dep ujor PIL ia kane ka kam ha ka High Court bad ka Kashari High Court ka la khein beain ia kane ka ain kaba la pynkylla da ka sorkar.
“Tang ka jingrisain kam lah ban pynneh ia ka jinglong MLA namar ba ka hukum ka High Court kam buh ia kane ka kyndon bad bad namarkata, ki dei ban shah sloit ia ka jinglong MLA", la ong u bah Madal ha ka sorkhas ha u Lat ka jylla.
Shillong, 13 Naiwieng:Ki khubor ki la saphriang ba u bah Remington Pyngrope MLA ka UDP na Mawkynrew konstitwensi un phet noh na ka seng UDP bad un leit ban pyniasoh sha ka NPP bad ia kane la kren shai ruh da u bah Prestone Tynsong MLA ka Congress na Pynursla konstitwensi ba shen ma u kumjuh u bah Reming kin ia soh noh bad ka NPP.
Ka Mawkynrew konstitwensi ka dei ka konstitwensi paralok hapdeng ka UDP bad HSPDP ha kaba ka UDP ka la pynbna ia u bah Remington Pyngrope kum u kyrtong katba ka HSPDP pat ia u bah Martle Mukhim.
Ka jingkylli kaba mih mynta ka long ba lada u bah Remington Pyngrope un leit sha ka seng NPP, hato ka UDP kan sei da uwei pat u kyrtong ne kan ailad noh sha ka seng HSPDP ka paralok jong ka ha ka elekshon 2018.
La ia kren ia kane bad u bah Ardent M Basaiawmoit ha kaba u bah Ardent u la ong ba kumba ka long mynta kam pat don kano kano ka jingshai la u bah Reming u la phet ne-em hynrei u la ong ba lada dei kata ka por ba ka lah shai ka HSPDP kan hap ban shong ia pynbeit bad ka UDP, “Ngi hap ban sngewthuh bha ba haba ngi ia paralok, ngi hap ban trei na ka bynta ka jingmyntoi ka Alliance, ngin dang hap ban ia kren pynbeit, ngin peit da kano ka bynta kaba ngi hap ban leh ban ioh nong ka Alliance" ong u bah Ardent haba kren sha ki nongthohkhubor.
Halor ka jingkynnoh jong ka KHNAM ba ka jingsei kyrtong ka HSPDP bad UDP na North Shillong konstitwensi ka dei tang ban pynrem ia ka KHNAM, u bah Ardent u la ong ba haba pynieng kyrtong ka mut ba la pyniakhun ia u ba un jop, “Haba ngi pyniakhun , ngi pyniakhun ba un jop, haba ngi ia leh lang kata ka mut ngi la pyrkhat na ka bynta ka jingmyntoi ka Alliance, kaei kaba ngi leh ka long na bynta ka jingmyntoi ka Alliance-ym ia ka HSPDP ne UDP, ai ba u paidbah ka Shillong North un ai ia ka rai, ngi la sei u kyrtong uba biang rynieng uba la biang pura ka jingnang jingstad-ka shong ha ki paidbah" ong u bah Ardent.
Halor ka jingkynthoh ka KHNAM ba ka UDP ka dei ka paralok jong ka BJP ha ka NEDA bad ki don jingthmu ban ia thaw sorkar lang bad ka BJP, u bah Ardent u la ong “Ngi la kren shai ba ka jingthaw ia ka Alliance ka dei ban wanrah ia ki seng riewlum ha ka bor synshar ba ngin lait na ka jingsynshar ka Congress ne BJP, kam don jingmut ban shu kynnoh khlem da lah ban sei ia ki jingshisha, ka long kaba shu jler" u la ong.
Halor ki jingkynthoh jong u bah H.
S Shylla MDC ka Nongkrem ba u bah Ardent u la rem lypa, u bah Ardent u la ong “Ngam tip ka dei ka jingiathuh lypa ne dei kaei hynrei nga kwah ban ong ba ym dei ma ngi ban rai lypa ia ka rem ka jop -ka rai ka dei jong u paidbah, tang ia ka por elekshon ruh ka Election Commission kam pat buh tarik, kumno lah ban ia thuh lypa ia ka rem ka jop, wat hadhu ban da dept hep vote ruh ka eh ia ngi ban ia thuh lypa" ong u bah Ardent da kaba bynrap ba kum u nongmihkhmat paidbah bad kum u nongialam um kwah shuh ban kawang ktieh bad ia thad ha ki kotkhubor da ki ktien ki bym don nongrim “Ngim kwah shuh ban kren ia ki ktien kiba pyni ia ka jinglong khyllung khynnah hynrei ngi kwah ban pynleit jingmut kumno ba ngin kren ia ka nongrim ba ki paidbah kin shai" u la pynkut.
Shillong, 13 Naiwieng:Ka HYC Ri-Bhoi ryngkat ka Raid Nongtung Circle ki la kynnoh ba ka sorkar Assam mynta ka la sdang ban ban klun jaka ha u pud u sam ka Meghalaya bad dang ha u bnai ba la dep ha ka 22 tarik u risaw ka sorkar Assam ka la wan jurip na ka bynta ban shna ia ka Police Out post ha Umru kaba hap hapoh ka Raid Nongtung.
Haba ia kren bad ki nongthohkhubor u bah Hercules Suting General Secretary HYC Ri-Bhoi u la ong ba ka HYC ka la leit ban ai jingthoh sha u myntri rangbah ka jylla u Dr.
Mukul Sangma kumjuh sha u CEM ka KHADC ban pynpaw ia ka jingpyrshah halor katei ka jingthmu ka sorkar Assam.
U la kynnoh ba ka daw ka jingnud ka sorkar Assam ka dei ka jingsngap mynthi jong ka sorkar jylla ka bym shym la leh eiei ban pyni ia ka jinglong trai jong ka ha katei ka thaiñ.
Haba pynpaw ia ka jinglong trai ka Meghalaya u bah Hercules u la ong ba katei ka jaka ka dei ruh kaba ka sorkar jylla ka ju pynlong tamasa Amur Falcon.
Ka HYC ka la pynrem jur ruh ia u Gau Bura ki Nepali ha katei ka shnong ha kaba u bah Hercules u la ong ba dei utei u Gau Bura ki Nepali uba ju ai khubor sha ka sorkar Assam ia ka jinglong jingman ha katei ka shnong bad dei ma u ruh uba la ai NOC bad ai jingbit na ka bynta ba ka sorkar Assam kan wan shna Police Out post.
Shillong, 13 Naiwieng:Ka MPCC ka la tah da ka notis (pynbna) hakhmat ka ophis jongka ha Congress Bhawan kaba kynthah ia kito ki MLA bad ki nongialam kiba thmu ban phet na ka party ki dei kiba khwan myntoi hadien ba kila ioh jingmyntoi na ka party.
Ki kyntien ba la thoh da ka ktien phareng ki long, “Kito kiba phet na ka party hadien ba la ioh jingmyntoi na ka party, ka dei namar ka jingmyntoi shimet jongki ym na ka bynta ka roi ka par ka jylla Meghalaya.
"Ki MLA ka Congress kiban sa phet noh kumba ka paw mynta ki kynthup ia u Bah Rowell Lyngdoh (MLA Mawkyrwat), Prestone Tynsong (MLA Pynursla), Sniawbhalang Dhar (MLA Nartiang), Ngaitlang Dhar (MLA Umroi) bad u Bah PN Syiem (MLA Mawkyrwat) uba shah sospen lai snem.
Shillong, 13 Naiwieng:Ha ka 12 tarik u nohprah ka seng HSPDP kan pynlong ia ka jingialang paidbah ha madan Malki naduh ka por 11 baje mynstep.
Haba kren sha ki nongthohkhubor u bah Ardent M Basaiawmoit President rangbah ka HSPDP u la ong ba la khot ia ki paidbah na kylleng ka ri Khasi Jaintia ban ia poi sha katei ka jingialang ba ka seng HSPDP kan pynshai paidbah ia ki nongrim treikam jong ka bad kumjuh ruh ban pynshai paidbah ia ka jingiateh lok hapdeng ka HSPDP bad ka UDP ha ka elekshon MLA 2018.
U bah Ardent u la ong ba la khot ruh ia katei ka jingialang namarba ha ka jingialang bah jong ka seng HSPDP (General Council) kaba la long ha u bnai ba la dep ka ym shym la khot lut ia baroh bad la bthah ba kawei ka konstitwensi kan phah briew tang 40 ngut namar ka jingkhim palat ka jaka bad bun ki dkhot jong katei ka seng ki kwah ban ioh sngew ia ka jingpynshai na ki nongialam namar ka elekshon 2018 kumta la jied ia katei ka sngi ban pynlong da ka jingialang paidbah.
U bah Ardent u la ong ruh ba ha ka 28 tarik mynta u bnai ka seng HSPDP kan pynlong ia ka Workshop na ka bynta ki kyrtong jong ka ki ban ia khun ha ka elekshon MLA 2018 kiba don kumba 16 ne 17 ngut.
Ka jingthmu jong katei ka Workshop u la ong ba ka dei ban ailad ia ki kyrtong ba kin sngewthuh shai ia ka nongrim jong katei ka seng namarba u la ong ba don ki kyrtong kiba la jop elekshon ruh kim shai ia ka nongrim jong ka Party.
Ha katei ka jingiakren bad ki nongthohkhubor la donlang ki nongialam ka HSPDP ba kynthup ia u bah K.
P Pangniang-MLA, u bah Grossper Ryntathiang bad kiwei pat.
Shillong, 15 Naiwieng:Ka 08 tarik u Naiwieng, 2017 kan long ka jingsah kynmaw ia ka Raid Nongblai, Khyrim Syiemship ha kaba u Paiem (Dr) Balajied Sing Syiem, ula wan da lade hi ban wan ai ka Sanad pynkupbor ia u Sordar ba thymmai ka Raid, u bah Batstarson Khongsni ryngkat ki nongkitkam ka Raid ha Wahlyngkhat, Raid Nongblai.
Ha kane ka sngi, ki khun ki hajar na ka Raid Nongblai ki la ap naduh surok ryngkat ka ksing ka dhah ban pdiang burom ia u Syiem bad ki Basan Raid Mawlieh kynthup ia u Myntri W.
Nongrum bad Lyngdoh Khynnah u bah RF Lyngdoh.
La wan ban sakhi lang ruh da ki Rangbah Shnong na ki Lai Kyntoit ka Raid Nongblai, u sordar ka Raid Wahkhen bah S.
Khongjirem, Rangbah Shnong Mawlieh bah S.
Marbaniang bad u bah Stanly na ka Raid Nongkhlieng.
U Secretary ka Raid Nongblai bah V.
S.
Buhphang kum u shongknor, u la pynsngew ba ka long ka burom ia ka Raid Nongblai ba ha ka sien ba nyngkong eh, u Syiem ryngkat ki Basan ka Raid Mawlieh, ki da wan hi da lade ban jngoh bad aiti Sanad ia u Sordar ka Raid.
Ka Raid Nongblai kam ju kwah ban pyni ia kano kano ka kam ing sha ka pyrthei, hynrei ka iai shah bad ap ia ka lynti ban pynbeit hi hapoh ka Hima ryngkat u syiem u kmie.
Dei ruh halor kane ba U Paiem, hadien bala ioh ban iashong pyrkhat lang, da kajuh ka sur ryngkat ki Basan Raid Mawlieh lem bad ki Nongkitkam jong ka Raid Nongblai baroh kawei, ula mynjur ban pyllait por khnang ban pyndep ia ka kam.
U Basan ka Raid Mawlieh, Myntri W.
Nongrum u la ban ba ka jingiadei hapdeng ka Raid Nongblai bad Raid Mawlieh ka ia jan bha naduh hyndai bad ki long ha syndah eh ha baroh ki liang.
U la ong ba kane ka jingleh ka Raid Nongblai ha kane ka sngi ka pyni ba ka Raid Nongblai ka la nangkiew ha baroh ki liang ba bha.
U ong ruh ba ka jing wan hi jong ki na ka Hima, ka pyni ia ki dak ka jingkyrmen ban nang mih – nang sei shuh shuh ia shibun kiei kiei kiba khraw ha ka it ka hima nangne sha khmat da ka jing iatreilang.
Hadien kane ka sngi, la aiti ia ka Sanad sha u Sordar Batstarson Khongsni da u Paiem ryngkat ka duwai phirat bad kyrkhu kyrdoh ba un lah ban shakri bad pyndep hok ia ka kamram ba la bynshet ryngkat ka hok ka sot ha longbriew man briew ban pyndep ia ka kam katkum ka riti dustur bad ka niam ka rukom.
U sordar ula ai ka jingkren sngew nguh ia baroh khamtam ia ka Dorbar Raid kaba jied ia u kum u sordar da ka jing ia beit ia ryntihlang kawei ka sur ban trei hok nabynta ka bit ka biang hapoh Raid.
Kum ka jingsngew nguh, ka Raid ka la pynkup burom kyrpang ruh ia u Syiem ryngkat ki Myntri, Lyngdoh ha kane ka sngi.
U Paiem Balajied Sing Syiem u la ai khublei ia ki Riew Rangbah ka Raid baroh khamtam ia U Bah Tonywell Khongshun iba ai jingshai, jing pyntngen bad pynhun mynsiem lyngba ka khana jongu, halor ka jingiadei ka Raid Nongblai bad ki Syiem.
U la iathuh ba ka long ka sien nyngkong shisha ba un leit da lade hi ha shen ban pynkupbor ia ki sordar kumba ula wan mynta sha Raid Nongblai.
U la pynpaw ka jing sngew kmen eh halor ka rukom jied sordar ka Raid Nongblai kaba khlem don kano kano ka jing ia pharia liang hynrei ban jied da ka monlang shi raid katkum ka riti dustur.
Kane ka jingiatylli ban bud ryntih katkum ka jing pyniaid ba stad ki Long shuwa ka long ka burom ia ka Raid bad ia ka Hima.
U la kyntu ruh ban nym ailad ia ki bor na bar ba kin pharia ia kane ka jingpyniaid ba stad hynrei ban iatylli bad long ka nuksa ba bha ia kiwei.
Ka jing jied da ka sacret ballot shano kan ialam ia ka riti dustur ka hok longbarim.
Mih ka jing iapait ar -lai liang para nong shong shnong ha kiba la bakla ban pyniaid hok halor ka riti.
Ula ai ruh ki kyntien sneng ktien kraw ban bat hok la bor la ka deiti bad pyndep hok la kamram.
Ryngkat ka jingnang jingstad dei ka kamram jong ngi ban niew kor bad ri sumar la ka riti dustur bad ka tem ka put.
Khlem ka riti dustur kumno ngin dawa la ka hok ka jinglong tynrai kyrpang.
U la kyntu ban ialeh katba lah ban pyniaid katkum ka hok, ban kren da kaba shai, bad bret shabar ia ka thok ka shukor.
Ka nang ka stad baroh khlem ka tip briew tip blei kam wanrah jingsuk.
Haba suk u Khun U Hajar ka long ka Pansngiat ia u Syiem.
Ka Spah pyrthei kam dei kaba kongsan tam.
U Paiem ula pynkut da kaba Duwai bad ia said ia thew nabynta ka Raid Nongblai ryngkat ka jing kyrkhu kyrdoh ba u kynrad hi un weng ia ki jingeh baroh.
Khamtam ba ka Raid kan bit kan biang kan phuh kan phieng, kan roi kan man bha manla kawei pa kawei ka longing, kin koit kin khiah krat bha bad kin lait na kano kano ka sabuit -sakai na kylleng.
Shillong, 15 Naiwieng:Haba buddien ia ka jingioh jingiarap ki lanot kiba shah lynshop ha ki bor mariang ha u snem 2016 bad 2017 ka KSU Ranikor Circle ka la wad jingtip lyngba ka RTI ia ka jingioh jingiarap ki lanot kiba hap ha ka Ranikor C&RD Block.
Katkum ka jingtip ba la ioh na ka ophis Deputy Commissioner South West Khasi Hills katei ka seng ka la lap ka DC ophis ka la phah jingtyrwa bad pan pisa na ka tnad Revenue and Disaster Management haduh T.
92,61,600 tyngka na ka bynta ki 2721 tylli ki longïng kiba shah lynshop ha ka bor mariang ha ka u snem 2016 bad 2017 Ka la lap ruh ba don 1044 tylli ki longïng kiba dei ban ioh jingiarap bad ka ophis DC ka la pan pisa T.
34,53,600 tyngka na ka bynta kitei bad haduh mynta ia kitei ki 3765 tylli ki longïng ka sorkar kam pat mang pisa haduh mynta ruh.
Ka kyrwoh na u President KSU Ranikor Circle u samla Marconi Thongni ka la ong ba ki don sa 702 tylli ki longïng kiba ka ophis DC ka la phah da ka jingthoh sha u Branch Manager jong ka State Bank of India Mawkyrwat Branch naduh u nailur mynta u snem hynrei ki paidbah kim pat ioh ia ka pisa.
Ka KSU ka la ong ba ka la leit ban ia kren bad ka Bank bad la kular ban pyllait noh shen ia ka pisa jong kitei ki 702 tylli ki longïng bad ia ka pisa yn sa phah sha ki bank account jong ki.
Ka KSU ka la dawa na ka tnad Revenue and Disaster Management ba kan pyllait noh ia ka T.
34,53,600 tyngka sha ki 1044 tylli ki longïng kiba ka ophis DC ka la phah sha katei ka tnad ban ai pisa.
Ka kyrwoh na ka KSU ka la ong ba kan iai buddien ia katei ka bynta haduh ba ki lanot kiba shah lynshop phria , eriong kin ioh ia ka hok jong ki.
Shillong, 13 Naiwieng:La pynlong mynta ka sngi, ia ka jingrah plakad bad pynher lama iong, da ki trai trok ha khmat ka Star Cement kompeni, ha Lumshnong.
Kumba 200ngut ki dkhot jong ka Joint Action Committee On Indege-nous People Economic Right (JACIPER), ki la ia leit mynta ka sngi sha Lumshnong, ban pynpaw pyrshah halor ka jing bym ioh kit mar, ki trok trai Jylla, na ki karkhana dewbilat bad ha kaba ki dawa ruh, ba dei ban pynkiew ia ka bai kit mar, ia ki trok, katba kum ka dor, ba la buh da ka sorkar Jylla, kaba la pyntreikam naduh ka 22tarik Nailur 2005, kaba long T.
1.
25 shi kwintal ka mar, na ka bynta shi kilometre.
Ha katei ka jingleit pynpaw pyrshah, ki dkhot jong ka JECIPER ki la ia kynduh bad ki nongialam jong ka All Jaintia Cement Factory Association, ha ka jaka trei kam jong ka Star Cement, ha kaba ki la pan por shiphew sngi, ban rai halor ki jingdawa jong katei ka seng.
Ha kajuh ka por, ki trai trok, ki mynjur, ia ka jingbuh por jong ki karkhana dewbilat, tangba ki dawa ruh ba dei ban sangeh shwa ka jingkit dewbilat, ha kine ki shiphew sngi, lane kat bym pat sha ka jing ia beit.
U bah Handle Mukhim, Chairman ka JACIPER, u iathuh ba ka jing ia rah lama iong lem bad ki plakad, ka la sdang naduh ka por 2baje nohsngi bad la khot ban iakren, ha ka por 3.
15 nohsngi bad ka jing iakren, ka kut noh ha ka por 4baje nohsngi.
Ha katei ka Joint Action Committee on Indigenous People Economic Rights, kiba don lang ki kynthup ia ka JHTOA, MCVU, KSU JHDU, JSU CB, HYC-JHD, JNCCB, ka AJSUCB bad ka HYC East Jaintia Hills.
Jowai, 13 Naiwieng:U Myntri ka tnad PWD ka sorkar Manipur ha ryngkat u Nalin Kohli uba dei u nongaiktien ka sorkar u Narendra Modi bad uba dei ruh u Advocate ka Supreme Court ha ryngkat ki heh ka BJP ha ka jylla ki la wan hiar mynta ka sngi sha Jowai kum shi bynta ka jingpynkreh ia ka election 2018.
Ha kane ka sngi, ym duna ia ka 4000 ngut eiei ki nongtrei bad nongkyrshan jong ka BJP na ki 7 tylli ki Mandal lane Constituency ki la wan sha ka jingialang kaba la pynlong ha madan Jrisalein.
U Kohli haba kren ha ka jingialang u la ong ba kane ka jingia kynduh ki nongtrei jong ka party lane kita ki Polling Booth Samelan ka long kaba nyngkong eh ha ka jylla bad shen kin sa pynlong ia kum kane ka juh ka program ha Khasi Hills bad Garo Hills.
Utei u heh ka BJP u la ong ba ka sorkar Congress ha Meghalaya kam shym la pyntreikam hok ia ka pisa kaba ka la ioh na Delhi.
Ka sorkar ka la synshar 10 snem kynthih hynrei ka jylla ka dang don shibun ki jingduna naduh ki surok, ki skul college bad wad ki jaka ai jingsumar.
“Ka Congress kadei kaba bamsap tam ym tang ha kane ka jylla hynrei ha ka ri hi baroh kawei.
U Dr.
Mukul Sangma u Chief Minister ka jylla u la don hapdeng ka jingsheptieng bad syier mynsiem namar ba u la iohi ba ka BJP ka la nangkiew nangkiew ha kane ka jylla", la ong u Kohli.
Haba kren halor ka jingkhang tih dewiong, u la kop ban pynlait ia kane na ka jingkhang jong ka NGT hapoh 7 bad 8 bnai lada ki paidbah ki ai ka jingiatreilang bad lada ka party ka wan ha ka bor ha kane ka jylla.
U Myntri ka sorkar Manipur, u Bishwajit Singh u la ong ba ka sorkar Congress ka la synshar 15 snem ha Manipur bad kam shym la lah ban wanrah ia ka roi ka par, hynrei mynta hadien ba ka BJP ka la jop 21 ngut bad ka la ioh ban ialam ia ka jingsynshar ki paidbah katei ka jylla ki la sdang ban iohi ia ki jingkylla ha ka liang ka roi ka par.
U la ong ba ka party BJP ka long kaba pher bha namar ka dei ka party kaba shakri ia ki paidbah katba ka Congress kan dei kaba synshar donbor.
U la ong ba ka lynti rel ka dei kawei kaba donkam tam bad ka sorkar ka India ka la rai ban pyniasoh ia ki lynti rel ha ka jylla Manipur bad ka la mang ruh 22 klur na ka bynta ban pynbha ia ki surok ha katei ka jylla.
U la ong ba ka ha ki snem ba ladep, ka Manipur ka long kum ka Meghalaya, kam ju don uwei ruh u MLA ka BJP bad mynta ka la kiew kyndit shaduh 21 ngut.
Bad u la khmih lynti ba ha Meghalaya ruh da ka jingtrei shitom ki dkhot ki Mandal bapher bapher ka BJP kan sa ioh ban synshar ha Meghalaya.
Shillong, 15 Naiwieng:Sa katto katne bnai ba ka jylla kan leit sha ka jingjied ia ki MLA thymmai, u Chief Electoral Officer (CEO) ka jylla u Bah Frederick R Kharkongor u la kwah ban pynshai paidbah ba ka vote jongno jongno, ka dei kaba kordor tam bad ym dei ban die noh ia ka ha ka pisa.
“Wat die ia ka vote jong phi ha ka elekshon, ka dei kaba kordor tam", la ong u Bah Frederick haba iakren mynta ka sngi.
Ban pynsngewthuh kham bha ia kane bad ban khring ia ki briew kiba la kot 18 snem ban pynrung kyrteng, u CEO u la ong ba ka tnad elekshon ka la pynlong shaid shaid mynta ka jingialap paidbah ha kylleng ki jaka khamtam sha nongkyndong.
“Ngi la pynlong ia ki jingialehkai surok, ki drama, ki jingialap kylleng ki jaka ba kham kongsan sha nongkyndong ruh ban pynshai ia ki paidbah shaphang ka hok ba ki dei ban jied nongmihkhmat", la ong u CEO.
U la iathuh ba ka jingpynrung kyrteng khamtam ia kiba dang kot 18 snem ka dang iaid shaid shaid mynta shwa u Nohprah mynta u snem.
“Ngi la buh thong ba ka jingdon jong ki nongthep vote ha ka jylla kam duna ia ka 18 lak shwa ban wan ka elekshon", la ong u bah Frederick.
Haduh mynta ki don 17 lak ngut tam ki nongthep vote ha ka jylla bad ka elekshon ka la khmih lynti ba haduh ban kut kane ka snem, kin kot sha ka 18 lak ngut tam.
Ym tang ka jingpynrung kyrteng ia kiba dang samla, hynrei u CEO u la ong ba ka tnad elekshon ka la pynlong ruh ia ka jingpynshai paidbah shaphang kumno ba kin nang ban pyndonkam ia ki mashin thep vote (EVM) bad ki VVPAT.
Ha kawei ka liang, u la ong ba ka jingpynrung kyrteng nongthep vote ia ki briew kam dei kaba shu pdiang pathar hynrei ka iaid katkum ki kyndon bad ki sakhi satar bad ki bym biang ki kot ki sla ban pynshisha kum ki nong-India kim lah ban rung ha ka thup kyrteng ki nongthep vote.
U CEO u la iathuh ruh ba ki briew ka elekshon ki la lap teng ia kiba thmu ban pyrshang pynrung kyrteng khlem da la lah ban pynshisha ia ka jinglong jongki bad ki la shah weng noh bad kane ka jia ha thain Garo Hills.
“Ki don katto katne ki khep ba ngi la lap ia ki briew ba thmu ban pynrung kyrteng khlem lah ban pynshisha ha thain Garo Hills bad ngi la weng noh ia ki", la ong u CEO.
U la iathuh ruh ba ki briew na ka election commission na Delhi kin sa wan jngoh ia ka jylla Meghalaya ha ka taiew ban kut mynta u bnai ban pynkhreh ia ka jingpynlong ia ka elekshon ha ka jylla lashem snem.
Katkum ka jingong u Bah Frederick, ka jingialang ka election commission ka la iakren ruh ha kaba iadei ka jingpyndonkam ia ki mashin EVM, VVPAT bad kiwei ki mat ba kongsan.
U la ong ba ka Election Commission of India ka la buh lai tylli ki bynta kynthup ka Sugam kaban peit ia ka jingai permishon, ka Suvidha ban ai permishon ia ki seng sain pyrthei ban pynlong jingialang bad kiwei ki jingdonkam ha ka elekshon bad ka Samadhan ban peit bad sngap ia ki jingeh jong ki paidbah khamtam kiba iadei bad ka ain pyniaid elekshon ne ka model code.
U la ong ba kan don ka jingai jinghikai ruh ia ki ophisar jong ki jylla ban pynlong ia ka elekshon kumno ban pyniaid ia ka elekshon.
Shillong, 13 Naiwieng:Ki pulit ki la kem haduh 55 tylli ki trok kit dewiong na Lumshnong kiba pynkheiñ ia ka hukum ka NGT.
Ha ka 11 tarik mynta u bnai la kem 12 tylli, ha ka 10 tarik pat la kem 43 tylli.
Ha katei ka jingjia baroh ki nongniah ki la phet krad bad la ioh bat tang ki kali.
Ha ka 9 tarik pat ki pulit ki la ioh kem sa 2 tylli ki trok kit dewiong na Lumshnong kiba don ia u nombar AS-01CC-6413 ba la niah da u Md.
Jiaur Ali bad ka trok ba don ia u nombar AS-11BC-6895.
Ha kawei pat ka jingjia ha ka 10 tarik ha ka por 7:30 baje mynmiet ki pulit ki la ioh kem ia kawei ka trok kit dewiong kaba don ia u nombar ML-05G 8658 na Toll Plaza-Ri-Bhoi District.
Shillong, 15 Naiwieng:Ka MLA ka East Shillong ka Kong Ampareen Lyngdoh ka la pynpaw ba kam don eiei ban babe ia kaei kaba la shakri hok ha kine ki san snem ba la dep ia ki paidbah ka East Shillong bad ka shong ha ki ban bishar.
Haba kren mynta ka sngi, ka Kong Ampareen ka la ong ka la pyrshang ban leh ia kaba bha tam na ka bynta ki paidbah bad ka shong ha ki ban bishar.
“Ngam babe ha kine ki san snem ba la dep, bad lada ki paidbah ki shem ba nga bit ban shakri ia ki, ngan pdiang ia kata da ka khmat phuh sam tkhie hapdeng ki jingeh bad ki jingtynjuh" ka la ong.
Ka Kong Ampareen ka la jop na Laitumkhrah konstitwensi ha u snem 2008 bad kumjuh ha u 2013 na East Shillong kaba la kylla kyrteng noh.
Ha kajuh ka por, ka la ong ba ka party Congress ka dei kaba ryntih kaba pynleit jingmut na ka bynta ka roi ka par jong ki paidbah bad ka la kam ba ha ka liang ka koit ka khiah bad ha ka surok, ka jylla ka la kham biang mynta naduh ba la synshar ka Congress ba la ialam da u Dr Mukul Sangma.
Ka la kam ruh ba ki MLA ka party kiba neh kin jop biang ha kane ka kynti, wat hadien ka jingkhih phaloh ka sain pyrthei.
Ka la ong ba ka jingiaphet iamih ka dei ka bynta jong ka politik, ha kum kane ka por ba la jan ka elekshon bad kam don eiei ka jingktah ia ka jingthmu jong ki katto katne ban mih noh na ka party ruh.
“Ka jingmih bad ka jingrung ka shong ha u briew bad ym lah ban leh eiei", ka la ong.
Ka la kam ba kiba phet sha kiwei ki party ka dei namar ba kim sngew lah iakop shuh ia ka rukom treikam jong u Dr Mukul Sangma bad kim nud ban shuh ban iakop bad u ban iaknieh ia ka kam Myntri Rangbah bad ki sa phet noh da kaba mut dur ban ioh shuki bad bunsien ha ka por elekshon, ki ju kren sniew ia kiwei bad kam ialade kum ki angel.
Shillong, 13 Naiwieng:Ha kine ki sngi u Rupang u la leit jngoh ia katto katne ki longïng kiba la ioh ia ka skhim ïng baduk ka Pradhan Mantri Awaas Yojana -Gramin kaba T.
1,30,000 tyngka kiba don hapoh ka jingpeit ka Mylliem C&RD Block bad la lap ba ka jingshna ia ka ïng jong ki ka shu sah khongreng khlem lah pyndep watla ka por ban pyndep katkum ki kyndon ha ka Work Order ka la dei.
La ia kren bad ki nongioh jingmyntoi ki la iathuh ba ki ioh tang ia ka 1st Installment kaba T.
52 hajar tyngka hadien katei kim ioh pisa shuh bad haba ki leit mih sha Block la jubab ia ki bym don pisa shuh.
U Rupang u la ia kren lyngba ka telephone bad u Block Development Officer ( BDO) jong ka Mylliem C&RD Block u bah P.
Passah ban wad jingtip halor katei ka jingsah khongreng ki ïng baduh.
U bah Passah u la ong ba kane ka la jia ym tang ha Mylliem C&RD Block hynrei ka la jia ruh ha baroh kawei ka District bad ka daw ka long bym poi pisa na ka sorkar pdeng.
Lah ban kdew ba hapoh Mylliem Block dang shen u BDO u la sam ia ka Work order ing baduk kaba haduh 123 tylli ki longing kiba ioh jingmyntoi.
Lah ruh ban kdew ba ha katei ka jingleit jngoh u Rupang ha kawei ka shnong ha Mawklot ki nongioh jingmyntoi ki la pynpaw ia ka jingeh ba ki ia kynduh ba ki hap ban sah khapngiah ha i ing trep namarba ki la pynpra ia ka ing barim ban shna ing thymmai lyngba ka skhim ba duk.
Shillong, 15 Naiwieng:U bah Nehru Suting u lah shong thait mynta ka sngi na ka kam kum u director ka Industries ban pynthikna ialade ban iakhun na ka UDP na Pynursla ha kane ka elekshon MLA ban wan.
Katkum ka khubor na ka UDP, la iathuh ba u la pynthikna ban iakhun na ka UDP ha kane ka elekshon pyrshah ia u MLA ka Congress uban phet seng noh shen, u Bah Prestone Tynsong.
Katkum ka thymmei khubor ba iajan bad ka party UDP, ia ka kyrteng jongu lah ban pynbna noh ha ka thup kyrtong kaba ar, ka ban long ha ka 17 tarik mynta u bnai da ka UDP.
Shillong, 15 Naiwieng:Hadien khyndiat por ba u la pynbna ban ia khun kum u kyrtong shimet ha ka elekshon MLA 2018, u bah Enbin Kharraswai u la shim ia ka rai ban leit pyniasoh noh ialade sha ka Party KHNAM.
Ki lad khubor ki la iathuh ba u bah Enbin un risaiñ noh shen kum u dkhot jong ka seng HSPDP bad shen un rung noh sha ka Party KHNAM.
Haba ia kren bad ki lad khubor u bah Enbin u la ong ba ka nongrim kaba u ieng nadh ba sdang ha ka politik ka dei ban don ha ki seng riewlum.
Ka rai jong u bah Enbin ban mih noh na ka HSPDP ka dei hadien ba ka HSPDP ka la ai tiket sha u bah Renikton Lyngdoh na Mawkyrwat konstitwensi.
Shillong, 15 Naiwieng:Ha kine ki sngi ki khubor ki la saphriang ba u MLA ka UDP na Mawkynrew konstitwensi u bah Remington Pyngrope un leit pyniasoh noh shen sha ka seng NPP bad ia katei ka jingthmu ia soh NPP jong u la iathuh ruh da u bah Prestone Tynsong haba ia kren bad ki nongthohkhubor ha Sohryngkham.
Hadien ba la mih katei ka sur u Rupang u la pyrshang ban twad jingmut na ki nongialam ka UDP ha Mawkynrew shaphang ka saiñpyrthei ha katei ka konstitwensi.
Haba ia kren bad u General Secretary ka UDP Mawkynrew Circle (lyngba ka telephone) u bah Roland Nongrum.
U ba Roland u la ong ba kumba ka long mynta ka la paw ha ki kotkhubor ba u bah Reming un mih noh na ka UDP, “Hynrei haduh mynta u dang dei u UDP bad ngi ruh ngi dang dei ki UDP, hynrei ia kaei ka ban sa mih hadien pat te ngim lah ban tip" ong u bah Roland.
Utei u rangbah u la ong ba ka long kaba shisha ruh ba bun ki nongkyrshan kiba la pynjop ia u bah Reming kim sngewtynnad ba un dang ia khun biang na ka UDP, “Kumba ka long mynta bun ki bym da sngewtynnad shuh ha ka Level jong ka Circle, hynrei ngim pat ioh pat ia ka sur jong ki Primary Unit, kumta ngi la pynbeit ban pynlong jingialang paidbah ha ka jingialang ka ban long ha u bnai ban wan, ba ngin pyrkhat sani bha bad ban shim ia ka rai la yn mih seng yn yn ia don biang ha ka UDP" ong biang u bah Roland.
U bah Roland u la ong ba ka daw ba ka mih ka jingbym sngewtynnad ha Mawkynrew konstitwensi ka dei namar ka jingiakhun paralok ka UDP bad HSPDP.
U la ong ba ha Nongkrem konstitwensi kaba don u MLA na ka seng HSPDP la rai ban pyniakhun beit da u MLA katba ha Mawkynrew pat u MLA dei u UDP la rai ban pyniakhun paralok, “Ha Nongkrem lah ban leh kumta balei ha Mawkynrew ym long ban leh, ia kane ngi la ia kren ruh bad u President rangbah ka UDP u Dr.
Don, u la ong ba un pyrshang ban leh eiei hynrei ki khlem leh eiei" pynkut u bah Roland Nongrum haba ia kren bad u Rupang.
Shillong,15 Naiwieng:La 8 bnai mynta ym don doktor ha ka PHC kaba don ha Khrang (Khatarshnong )-Sohra konstitwensi bad dei na katei ka daw ka Khatar Shnong Youth Welfare Organisation (KYWO) hapoh ka jing ialam u President Iamang Stone Mawkhiew , u General Secretary Pyntngenlang Khongsit bad ki dkhot ki la leit kynduh ha ka 13 tarik mynta u bnai ia u Director of Health Service, Shillong ban ia kren ruh ia jingbym thungkam noh ha ka kam Lab Technician ha katei ka PHC kaba la plie naduh u snem 2013.
Kham ha shuwa ia kane katei ka seng ka la leit buh shithi ha u DMHO ha ka 18 tarik u risaw bad la kular ban phah doktor bad kumjuh ia u Lab Technician ban trei hapoh katei ka PHC bad ki dang ap ia ka tarik ba kin wan ai ripod.
Katei ka seng ka la ong ba ka jingbym don doktor ka dei na ka daw ba ki doktor bad ki nongtrei kim treh ban wan trei sha nongkyndong.
Shillong, 15 Naiwieng:Ki Sengbhalang ba kynthup ia ka AJSU bad ka FAJP Sengkmie ki leit khang ia ki nongtrei jong ka surok na Pasyih sha Pamluti-Pammanik bad ka daw, ka long namar ba ki lap ba ka don ka jingkhleh duna ia ka rong bad u mawship bad ba ka bun tang ka pump um suda.
La iathuh ba U Secretary Shnong jong ka Pasyih, u Bah Kyrshanmiki Siangshai, ki la ujor sha u kontraktor, hynrei um sngap satia bad kumta ka shnong kam banse ban pyntip noh sha ki Sengbhalang ban leh kaba donkam.
Ka seng ka la ia kren bad u Contractor ba shna ia ka surok u Bah Paia Suchiang ba un leh katkum u mawship u ba dei ban leh bad na ka liang u Contractor u la kular ruh ban kit da u Mawship ba bha.
Ka Seng ka leit ia kynduh ruh ia u EE PWD Bah Dawhoi Langstang ba kin tuklar lem ba ki Contractor ki shna da ka ka Surok kaba biang.
Nongpoh, 16 Naiwieng:Ha kawei na ki jingjia pluhiing ba shyrkhei kaba la jia hynne ka sngi ha ka shnong 14 Mile, Sonapur, ka shnong kaba don ha khappud ka Meghalaya-Assam bad ha katei ka jingpluhding ka la wanrah ia ka jingshah bamduh jong ki 20 tylli ki iing ha katei ka shnong.
Ka tyllong khubor ia kaba la ioh ban lum da ki Nongthohkhuborr, la iathuh ba katei ka jingjia pluhding ka la jia hynne ka sngi ha ka por 9 baje ei ei mynstep bad katei ka shnong kaba la jia katei ka jingpluhding kam dei shuh ha Meghalaya, hynrei ka la hap hapoh u pud u sam ka jylla ka Assam.
La ioh jingtip ruh ba ka daw kaba la wanrah ia katei ka jingpluh kynsan ha katei ka shnong la lah ban dei na ka jingbthei ki tyndong lyer shet jingshet (Cylinder Gas) bad kaba la wanrah ia ka jingpluhding kaba shyrkhei bad ka jingduhnong ia ki iing ki sem kiba la shah bamduh ha katei ka ding.
Shuh shuh, la ioh jingtip ruh ba ki Pulit ka Ri Bhoi tang mar ia ioh jingtip halor katei ka jingjia, mar mar ki la hiar ha ryngkat ka Kali pynlip ding na ka bynta ban tehlakam ia katei ka jingpluhding.
Ha kane ka jingpluhding ha katei ka shnong la iohjingtip ruh ba ki la don arngut kiba la mynsaw bad ia kitei kiba la mynsaw la pynkit noh sha ki jaka sumar.
Shillong, 07 Jylliew:U MDC ka UDP na Nongkrem u Bah Hispreaching Son Shylla u lah ban iakhun noh ha ka elekshon MLA ban wan na ka seng NPP.
Katkum ka tyllong khubor ba la iohlum, la iathuh ba u Bah Shylla u lah ban mih noh na ka UDP hadien ba u la rai ban iakhun beit ia kane ka elekshon MLA kaban wan na Nongkrem.
Ka NPP ka dei ka la don jingkyrmen bha ban ioh bun ngut ki MLA na Garo Hills hapoh ka jingialam jong u MP u Conrad K Sangma uba dei ruh u khun jong u Purno A Sangma, bam kwai ha duwar u Blei.
Watla ym pat thikna bha, hynrei na ka tyllong khubor ba la iohlum, la iathuh ba ka jingiakren bad ki nongialam ka NPP ka dang iaid mynta bad lah ban pynbna paidbah kham hadien halor.
Kham mynshwa, u Bah Shylla u la pynbna ha kawei ka kot khubor, ba u la rai ban mih madan ha kane ka elekshon wat ha ka jingshisha, u dei uwei na ki nongialap ban pyniatylli ki seng riewlum ha kane ka kynti bad u la pynbna ruh ban lenlade halor kane.
Ka HSPDP bad ka UDP ki la poi sha ka jingiasngewthuh jingmut lang ha kane ka elekshon bad ki la rai ban iakhun lang ha kane ka elekshon 2018.
Hynrei kham hadien, u Bah Shylla u la pynpaw ba um sngew iahap ia kaei kaba ka UDP bad ka HSPDP ki la leh bad ka jingiatreilang jongki kam long kaba pura namar ba kiwei ki seng riewlum kum ka KHNAM, bad wat ka PDF kaba dang shu mih shen, khlem khot lang ha kajuh ka rynsan.
Lashai ka sngi ka 8tarik u Jylliew u Bah HS Shylla u la buh por ban iakren bad ki nongthoh khubor bad la sngewthuh ba u lah ban pynbna ban mih noh na ka UDP.
Shillong, 16 Naiwieng:Ka JACIPER, kaba kynthup ia ki sengbhalang bapher, kaba dei ka kynhun jong ki nongbuh trok kamai lem bad kiwei de ki seng, ka la ia kynduh mynta ka sngi, ia U Bah T Dkhar, Commissioner and Secretery jong ka sorkar Meghalaya bad kumjuh ia U Commissioner ka tnat ka kit ka bah jong ka sorkar Jylla, ha kaba ki la iakren halor ka jingkwah jong katei ka seng, ban khang ia ki kali kiba nabar, ba kim bit ban kamai kit mar hapoh ka Jylla bad ba ki kompeni dewbilat, ki dei ban pyntreikam ia ka dor ba la buh da ka sorkar Jylla, kaba ha ka 22tarik Nailur 2005, ha kaba iadei bad ka jingkit mar ha ka Jylla.
Kitei ki heh sorkar, ki la kular, ba kin pyntreikam ia kitei ki jingdawa jong katei ka komiti, ha une hi u bnai naiwieng, uba mynta.
U Bah Handle Mukhim, Chairman jong ka komiti, u iathuh shuh shuh, ba kawei pat ka jingialang, kan long ha ka 18tarik mynta u bnai, ha Hyniewmer, na ka bynta ban iakren halor ki mat, ba la iakren bad ka sorkar bad kiwei de ki kam, kiba dang sah shakhmat.
Shillong, 8 Jylliew:Ka KSU ha ka kyrwoh khubor jong ka, ka la ong ba jingkem bad ka jingpynngat kes ia ki nongialam jong ka ka dei tang ka kput im im peit peit ia ki nongialam bad ka jingleh ki pulit ka long kumba ki pyniahap ia ki nongialam ka KSU kum ki lehnoh ha Jammu and Kashmir.
Ka KSU ka la ong ba ka jingthep biang ia ki 2 ngut ki nongialam jong ka ha along ka nang pynbitar bad nang ai ding shuh shuh.
Ka kyrwoh khubor na katei ka seng ka la ong ba kan nym kynran dien na ka jingiakhih pyrshah lynti rel khlem da biang kita ki ain ban iada ia ka jingwan rung kyrthep kiwei pat ki briew hapoh kane ka jylla.
Halor ka jingkam u Dr.
Mukul ba ki lah don ki aiñ, ka KSU ka ong ba kam pat iohi ia kita ki aiñ bad kumno kan ong kaba khlaiñ ne kaba tlot bad ka la ong ba ka kwah iohi haduh katno kita ki aiñ ka sorkar ki lah ban treikam bad dei hangta kan jubab la kaba khlain ne ba tlot.
Shillong, 08 Jylliew:Ki nongtrei bylla na ka Indian Council for Agricultural Research (ICAR), Central Agriculture University (CAU) bad ka National Bureau of Plant Genetic Resources (NBPGR) ki la mih sha surok hynne ka sngi ban pyrshah jur ia ka jingshah khate ka bainong bylla haduh 40 percent ha ka sorkar pdeng.
Kumba 500 ngut ki nongtrei bylla kynthup ki shynrang, ki kynthei bad Khasi bad bym dei Khasi, na kine ki lai tylli ki tnad kiba don ha Umiam, Ri-Bhoi district ki la pynlong ia ka jingiaid kjat na khmat ka Central Agriculture University shaduh khmat khyrdop ka ICAR ha Umiam ryngkat ki lama, ki jingthoh ban pynrem jur ia ka sorkar u Narendra Modi.
Ia kine ki nongbylla la kyrshan ruh da ka Confederation of Ri-Bhoi People (CoRP) hapoh ka jingialam u President u Bah Bandari Ryntathiang.
Kine ki nongtrei bylla ki don kiba la trei haduh 20-30 snem hynrei ki la shah khate bainong bad don ruh kumba 9 ngut na ICAR kiba shah beh kam ha kiba heh.
U Bah Marius L Nonglait uba trei bylla ha ka NBPGR la 20 snem eiei u la ong ba ha kane ka tnad, ki don kumba 22 ngut ki nongtrei bylla bad ki la iakynduh jingeh mynta u snem namar ka jingkhate bainong ka sorkar pdeng haduh 40 percent.
U la ong ba ia ki nongbylla la siew ha ka dor T.
7000 ha ka shi bnai hynrei da ka jingshah khate 40 percent, ka jingioh jongki ka la hiar sha ka T.
4000.
U la ong ba ki nongtrei bylla ki la wad jingtip na kiba heh halor kane bad ka jubab kaba ki ioh ka long ba ka dei namar ba ka sorkar pdeng ka la pynduna ia ka mang tyngka.
“Ki khate tang ia ki nongbylla sngi bad ka mut ba u Modi u la isih ia ki nongbylla sngi", la ong u Bah Marius bad bynrap, “Ngi kwah ban kyntu ia u Modi ba un pynsangeh ia kane lada u isynei ia ki nongbylla kumba u la ju kren".
U Bah Marius u la ong ba kin leit tied jingkhang wat shaduh Delhi halor kane bad lada kim sngap ngin khang ruh ia ka ophis.
Iwei pat i Kong I la ong ba I la shah beh kam ha kiba heh hadien ba I la trei snem khlem tip ia ka daw nalor ba kim pynlait ruh wat ia ka EPF ruh haba ki aplai.
Ki la iathuh ba ki la dep pyntip sha MP u Bah Vincent H Pala halor kane.
U President ka CoRP u bah Bandari u la ong ba ka seng kan iakren bad ki bor ba dei peit ha kaba ia u kontarktor ba ioh ban leh ia kane ka kam kontrak bym dei ban khate ia ka bainong hynrei dei ban siew beit kumba ju siew.
U la ong ba ka seng ka la hap ban kyrshan ia kane ka jingiakhih jong ki nongbylla hadien ba ka la lap bad iohi ia ka jingshah ban bein jongki khamtam ban shah khate haduh 40 percent na ka bainong ka long kaba jubor haduh katta katta.
Ngin sa phah jingthoh sha ka NBPGR sha Delhi ba kin sangeh ia kane ka jingkhate bainong ia ki nongbylla", la ong u Bah Bandari.
Shillong, 8 Jylliew:U bah H.
S Shylla MDC ka UDP na Nongkrem u la ong ba ka jingkren u Dr.
Donkupar Roy President rangbah ka UDP ka long kaba kyllaiñ bha, namar ba ha ka por ba ka don ka jingkhih hapoh ka seng UDP najan baroh ki nongialam ba dei ban weng noh ia ka jingkyrshan ia ka People’s Democratic Forum ha KHADC kaba ialam da u bah Pynshngaiñ N Syiem kum u CEM, u Dr.
