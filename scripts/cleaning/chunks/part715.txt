Kum ka nuksa, ki don ki jaka ha Block-I bad Block-II kiba don markhap bad ka Meghalaya, tangba kiba shong ba sah kim dei ki Khasi katba ki jaka ba shong ki Khasi ki don shawei pat bad kim don hajan khappud.
Man ka por ka don ka jingpyrkhat ba ka Assam ka dei ban pynphai noh ïa ki jaka na Block-I bad Block-II sha Meghalaya.
Ban shu kren ka suk hynrei ka kam ka long kaba kyllaiñ khamtam haba kiwei ki jaitbynriew ruh ki don kiba shong ha ki jaka kiba don ha kine ki ar tylli ki Block, ym ba ki shong tang ki Khasi Pnar.
Ka jingngat ki shnong bad neh sah haduh mynta ka dei namar ba la pynhap noh sha Mikir Hills ha u snem 1951 na ka United Khasi Jaiñtia Autonomous District Council  ïa ki jaka ha ka por ba dang don bad ka Assam.
Hynrei ynda la ïoh ïa ka Jylla ha u snem 1972 ruh kam don kano-kano ka jinglah ban pynbeit thymmai biang ban wanrah ïa ki jaka ban pynngat bad ka Meghalaya.
La ong ba ka Meghalaya kan ïakren bad ka Assam lyngba ki jingïakren pynbeit pud haba ïadei bad ka Block-I bad Block-I tangba kane ka bynta kan wan kham hadien namar ka dei ruh kaba kham jwat.
Ka Myntri Sorkar kaba dei ruh ka kyrtong ka National People’s Party (NPP) na Shillong Parliamentary konstitwensi ha ka ilekshon MP Lok Sabha ka ban sa long ha u snem ban wan kan sa pyllait paidbah ïa ka jingïalap ilekshon ha u Kyllalyngkot 2024.
Ka la ong ba kan nym pat pynpaw eiei mynta kumno kan leh bad ki mat kiba kumno kan shim na ka liang jong ka bad ka seng, hynrei ka la pynkhreh ban pyllait paidbah la kumno-kumno ha u Kyllalyngkot.
“Ki don shibun kiei-kiei kiba ngi dei ban ïathuh bad pynshai sha ki paidbah khamtam ban weng na ka jingmut jingpyrkhat jong ki ïa ka jingshah pynsngewthuh bakla," la ong ka Kong Ampareen.
Ka la ong ba ki seng saiñ pyrthei ne ki kyrtong ki don la ki jong ki mat bad ki nongrim ban ïathuh sha ki paidbah bad kam long kaba dei ba ki paidbah kin shah ïalam bakla.
Ka Kong Ampareen ka la shahjied kum ka kyrtong jong ka NPP na Shillong bad ka MP ba mynta na Tura ka Agatha K Sangma ka la shahjied biang kum ka kyrtong na ka bynta kane ka ilekshon ban wan na Tura parliamentary konstitwensi.
Ka BJP ka la pynbna ba u Vishnu Deo Sai, uba dei u ‘riewlum bad Myntri Sorkar Pdeng barim, un long u Myntri Rangbah bathymmai ka jylla Chhattisgarh.
Kane ka jingpynbna ha ka Sngi U Blei ka la wan shi taïew thik hadien ba la dep ka jingñiew ‘vote’.
Baroh ki 54 ngut ki MLA ka BJP kiba dang shu dep shah jied ki la don da ka jingïalang mynta ka sngi ban jied ïa u nongïalam jong ki u ban long ruh u Myntri Rangbah ka jylla Chhattisgarh.
Ka jingjied ïa u Sai kum u Myntri Rangbah bathymmai ka long hadien ba ka BJP ka la lah ban leh bha ha ki jaka ba don ki ‘riewlum kum ha ka thaiñ Surguja ha kaba ka la jop baroh 14 tylli ki konstitwensi Assembly bad ha Bastar ha kaba ka la jop 8 na ki 12 tylli.
Na ki 90 tylli ki konstitwensi kiba don ha jylla Chhattisgarh, ka BJP ka la jop ha ki 54 tylli katba ka Congress ka la wan ba ar da kaba jop ha ki 35 tylli.
Ha kajuh ka por, u Sai, 59 snem ka rta, u don ka jingïadei kaba jan bad ka Rashtriya Swayamsevak Sangh bad kumjuh ruh bad u Myntri Rangbah barim, u Raman Singh, uba la ïalam ïa ka BJP la bun snem ha Chhattisgarh.
U Sai u dei u MLA uba dang shu shah jied na Kunkuri konstitwensi.
U Sai u la long MP la saw sien bad ha u snem 2014, u la long kum u Myntri Khynnah ka tnat Steel ha ka sorkar u Narendra Modi.
Haba ai khublei ïa u Modi, u Myntri Korbar Ri, u Amit Shah, President ka BJP, u JP Nadda bad kiwei, u Sai u la ong, “Kum u Myntri Rangbah ngan pyrshang ban pynurlong ïa ki jingkular jong u Myntri Rangbahduh.
" U la ong ba ka kam banyngkong ba un leh kan dei ban mang tyngka na ka bynta ban shna 18 lak tylli ki ïing ki sem.
Ha kajuh ka por, ki khubor ki la pynbna ba kin don arngut ki Symbud Myntri Rangbah ha Chhattisgarh bad kita ki kynthup ïa u Arun Sao, uba dei u nongïalam ki Other Backward Classes (OBC) bad u Vijay Sharma uba dei u Brahmin.
Nalorkata, ka BJP ka la rai ba ïa u Myntri Rangbah barim uba la synshar la 15 snem, u Raman Singh, yn pynïakhun na bynta ka shuki Lamphang jong ka Ïingdorbar Thawaiñ ka Chhattisgarh.
Ka kompani Reliance Jio ka dei kaba kham bun eh ban pynsah ïa ka bai bording ilektrik napdeng ki kompani kiba buh tower kiba la shah ot ka bording namar ki khlem siew sha ka Meghalaya Energy Corporation Ltd (MeECL).
Kine ki kompani ki pynïeng ïa ki tower ha kylleng ki jaka na ka bynta ban biang ïa ka kor ïakren lyngba ka phone.
Ka Reliance Jio/Reliance telecom ka don 54 tylli ki tower kiba la shah ot ka bording ilektrik bad ka bai ilektrik kaba pynsah ka long T.
226.
14 lak.
Hynrei kane kajuh ka kompani ka dang don sa 71 tylli ki tower kiba khlem pat shah ot ka bording ilektrik bad ka bai ilektrik ka bym pat siew ka long T.
33.
95 lak.
Ka Aircel/Dishnet ka don 29 tylli ki tower kiba la shah ot ka bording bad ka bai ilektrik kaba pynsah ka long T.
131.
81 lak, hynrei ki tower kiba dang lait na ka jingshah ot bording ki don 12 tylli bad ka bai ilektrik kaba khlem pat siew ka long T.
9.
90 lak.
Ka Vodafone ka don 6 tylli ki tower kiba la shah ot ka bording bad ka bai ilektrik kaba pynsah ka long T.
23.
38 lak, hynrei ki tower ki bym pat shah ot ka bording jong kane ka kompani ki don 20 tylli bad ka bai ilektrik ka bym pat siew na ka bynta kine ki tower ka long T.
5.
34 lak.
Ka BSNL ka don 6 tylli ki tower ba la shah ot ka bording bad ka bai ilektrik kaba khlem siew ka long T.
13.
03 lak katba ki tower kiba khlem pat shah ot ka bording ki don 9 tylli bad ka bai ilektrik kaba dang dei ban siew ka long T.
3.
62 lak.
Lada kheiñ lang lut baroh, ki tower jong ki kompani bapher bapher kiba la shah ot ka bording ilektrik ki don 106 tylli bad ka bai ilektrik kaba ym pat siew ka long T.
412.
06 lak.
Hynrei ki tower kiba khlem pat shah ot ka bording ilektrik ki don 159 tylli bad ka bai ilektrik kaba dang dei ban siew ka long T.
78.
12 lak.
Shuh shuh lada kheiñ lang ïa ki tower jong ki kompani kiba la shah ot ka bording ilektrik bad ki tower kiba khlem pat shah ot ka bording ki long 265 tylli.
Ka bai bording ilektrik baroh kaba pynsah lada kheiñlang ka long T.
490.
18 lak.
Kane ka jingkheiñ kaba pynsah ki kompani kiba don tower ïa ka bai bording ilektrik ka dei haduh ka 30 tarik Naiwieng, 2023.
Ka MeECL ka la pyni da ki kam pyrshah ïa kine ki kompani da kaba ot ïa ka bording ilektrik namar ka jingbym siew tista ïa ka bai ilektrik.
Ka tyllong khubor ka ïathuh ba ki don ruh ki kompani kiba leit mudui mukotduma sha Ïingbishar bad ka kam ka dang ïaid ha ka jingbishar.
U MDC ka Sohïong-Nongspung, Bah Sherborlang Mawlong u la phla ba u leit klas mynstep bad bylla kit daju mynsngi ha Ïewduh ban kyrshan ïalade bad ïa ka ïing ka sem hynrei kita ki jingthait ka met ki jah noh haba pass bha ha ka eksam.
Haba ai jingkren kum u Symbud kongsan ha ka jingïalang sam khusnam ka KSU Sohïong circle ha ka 8 tarik Nohprah 2023, u la pynpaw namar ha ïing ba dang duk u hap ban trei shitom hynrei ka kmie jong u ka kmen haba ïoh result u pass bha.
Kumta u Bah Sherbor u la kyntu ïa ki samla pule ba kim dei ban hun tang lada ki pass klas ba khatar bad klas degree, hynrei ki dei ban trei shitom haduh ban ïoh kam.
U la ong ka kmie kam don por ban sat bha ïa u shñiuh haba ki mareh ban leit buh skul ïa ki khun bad kumta ki khun ki dei ban trei shitom ban pass bha.
“Nga sngew sarong lada ki nong Sohïong ki ïoh kam sorkar, kumta nga  kyntu ïa ki samla pule ba kin trei shitom ban ïoh treikam sorkar" u la ong.
Ha kajuh ka por u la ong ba ma u kum u MDC u long kum u kñi ha konstitwensi ban wanrah ka synshar-khadar kaba suk katba u MLA u long kum u kpa ban peit ïa ka khia ka shon ki paidbah ka konstitwensi.
Ha kane ka sngi sam khusnam Maitshaphrang Award kaba 16 ka KSU la donlang u Bah Pynïaid Sing Syiem kum CEM ka KHADC, ki 50 ngut ki samla pule kiba wan shakhmat ha ki jingpule bapher bapher lem bad ki kmie ki kpa.
Ka Meghalaya Peoples’ Human Rights Council (MPHRC) kum shi bynta ban ïasnoh kti lang ha shityllup ka pyrthei, ka kynmaw burom ïa ka 10 tarik u Nophrah kum ka sngi rakhe ïa ka Hok Longbriew Manbriew.
Dei ha kane ka sngi ba ha u snem 1948, ka Dorbar Bah jong ka Synjuk ki Ri (United Nations) ka la pdiang ban pynjari ïa ka Dulir pawnam kaba tip salonsar kum “Ka Jingpynbna-ïar Satlak ïa ki Hok Longbriew Manbriew" (Universal Declaration of Human Rights).
Ka phang jong ka jingrakhe ka dei “Ka Jinglaitluid, ka jingïaryngkat bad Ka Jingbishar Hok ïa baroh.
"“Kane ka Dulir pawnam kaba tip mynta kum ka Jingpynbna-ïar Satlak ïa ki Hok Longbriew Manbriew ka la pynskhem ba ïa ki bynriew baroh la kha laitluid bad ki ïaryngkat ha ka burom bad ki hok kynti bad jinglaitluid khlem ka jingpynïapher la ka long kum ka jaidbynriew, ka rong ka sniehdoh, ka ktien ka thylliej ne kano-kano ka jinglong" la ong ka MPHRC.
“Ha kane ka sngi, ngi khot bad ngi wer ïa baroh ki paid nongshong shnong ba ngin ïai pynskhem bad ïai kut jingmut ban ïeng tylli bad ïada ïa ka Hok Longbriew Manbriew, ban ai jingkyrshan khamtam eh ïa kito ki briew kiba dang ïaksaid ban ïoh ïa ka Jingbishar Hok bad ha kajuh ka por ban pynrem jur pat ïa kito ki briew ne ki kynhun kiba ïuhroit bad pynhiar dor ïa ka kyrdan jong ka Hok Longbriew Manbriew kaba la pynkhamti katkum riti synshar paidbah ne da ka aiñ hi," la ong u Chairman, MPHRC, Bah Dino D.
G.
Dympep.
“Ngi ai ka burom kaba kyrpang khamtam eh ïa ka jingnud bad jingshlur jong ki ‘riewshimet, ki nongtrei mon sngewbha, ki sengbhalang kiba ju mih shakhmat khlem jingtieng ne jingsmiej ban kren bad ïaksaid ïa ki mat kiba ktah ïa ka hok paidbah ha kane ka Jylla, la ka long da ka lynti jong ka jingïasaid ban pynshong nia lyngba ki jingïakhih kiba jai-jai bad ka basuk basaiñ.
" ong ka MPHRC.
“Ngi ïai ai ka jingkyrshan kaba pura ïa ki paidbah bad ki sengbhalang baroh kiba ju mih shakhmat ban dawa bad ban pynïoh ïa ka jingbishar hok khamtam eh na ka bynta kito ki briew kiba la ngat ha ka jingshah sait ïap bad mynsaw jur bad shah pynkheiñ, shah ïuhroit ïa la ka Hok Longbriew Manbriew ha ka kti ki Pulit.
Halor kine ki jingjia kiba sngewsih, ngi ban jur ba ka Sorkar Meghalaya ka dei ban pynïoh mardor ïa ka Jingbishar Hok sha ki bahaïing hasem jong kito kiba la khlad noh bad kiba mynsaw bad ban pyntikna ba kin lah pat ban ïoh ïa ka lad ban im suk, im saiñ kumba mar ïaryngkat lang salonsar" la ong ka MPHRC.
“Ngi pynrem jur ïa baroh ki kam sniew bad ka jingkhihkla kiba la jia shen ha ka Jylla khamtam eh ba ki la don bun ngut ki briew shimet kiba la ngat ha kum kine ki jingjia kiba khlem poi pyrkhat la ka dei ïa ki paid trai-ri-muluk, ki jaidbynriew ritpaid ne kino-kino ki kynhun bad khamtam eh ïa ka jingshah ktah kti jong ki nongthoh khubor.
Ha kum kine ki jingjia ka Sorkar ka dei pynlong da ki jingtohkit kaba bniah khnang ba ki briew kiba ngat ha kum kita ki apot kin lah pat ban ïoh  ïa ka jingbishar kaba hok," ong ka MPHRC.
“Ngi dawa jur na ka Sorkar ba haba ka don kano-kano ka jingshah kynnoh ba ka don ka jingthombor bad ka jingshah ïuhroit ïa ka Hok Longbriew Manbriew ïa kum kita ki jingshah kynnoh dei ban pynlong da ka jingtohkit kaba khlem ïa shah liang bad haba lap ïa kino-kino ki briew Sorkar ba ki long ki nongpynkheiñ aiñ ka dei ban pynsaja mardor ïa ki," la ong shuh ka MPHRC.
“Nga ban jur ïa ka Commission Sorkar ba kam dei ban shu shong kli kti bad ban shu peitkai ïa baroh ki jingjia kiba ïadei bad ka jingthombor ïa ka Hok Longbriew Manbriew, hynrei ka dei ban shimkhia mardor ïa ki sienjam ban pynlong ïa ka jingtohkit khnang ba kan don ka jingbishar hok ïa kita ki kam thombor kiba ju leh da ki kynhun pulit bad ki briew Sorkar," la ong shuh shuh ka MPHRC.
“Kyntang ïawai, ngi pynkynmaw ïa baroh ba ka Hok Longbriew Manbriew katkum ka Dulir kaba la pruid dak naduh u snem 1948 ka pynkupbor ha man uwei pa kawei kum ki nongshong shnong ba ngi don ïa ka Hok ban ïoh jingïada bad ka jingshong shngaiñ kiba yn ym lah ban pynïakhlad na ka burom bad ka jingsan laitluid ha ka longbriew manbriew jong baroh.
".
U CEM ka KHADC Bah Pynïaid Sing Syiem u la ïathuh ba ka Mawlai konstitwensi kaba la bun briew lypa ka la tikna ban kha artylli ki konstitwensi lada ka Dorbar Parliament ka la wanrah ïa ka jingpynkylla ha ka Khyrnit 6.
Haba ïakren bad u Bah Pynïaid u la ïathuh ba ha ki shiphew snem mynshwa kata ha u snem 2013 ha shwa ka ilekshon MDC kan wan ha u snem 2014, ka KHADC ka la pynbeit thymmai ïa ka jingdon briew ki konstitwensi.
U la ong ba mynta ruh ka ilekshon MDC kan sa urlong beit ban long ha u snem 2024 hadien ba ka Delimitation Committee kaba la mynjur da u Lat ka Jylla kan pyndep noh mynta u bnai Nohprah, 2023.
U la pynkynmaw ha u snem 2013 haba ki wanrah ïa ka jingpynbeit thymmai ki la pynduh ïa ka Laitkroh konstitwensi bad pynmih bujli ïa ka Umsning konstitwensi bad mynta kin pynduh ne pynmih      konstitwensi thymmai hynrei kin shu pynbeit ban ryngkat ka jingdon briew ha ki konstitwensi.
U Bah Pynïaid u la pyntip ba ka Mawlai konstitwensi kaba la bun briew bad kot 55 hajar ki nongthep vote bad ka Laban konstitwensi ka don tang 12 hajar ngut ki nongthep vote katba ka jingïoh skhim lyngba u MDC ka long mar katjuh.
Nalor kane, u la ong ha ka por ba ka Executive Committee ka bhah skhim la isynei ïa ka Mawlai kaba la bun ki nongthep vote katba kiwei kiba duna briew ki ïoh mar katjuh.
Kumta ban ïoh katjuh ki kam pynroi ha ki shnong ki thaw donkam ban pynbeit thymmai.
Shuh shuh u la pynpaw ba lada ka Sorkar India ka wanrah ïa ka jingpynkylla ha ka Khyrnit 6 ha Parliament ka ban kha sa hynriew tylli ki konstitwensi; kaba mut ba ka Mawlai ka la tikna ban ïoh sa kawei ka konstitwensi hynrei ïa mynta yn phiah noh sha kiwei ki konstitwensi ba marjan ban ïa ryntih ka jingdon briew.
U la ïathuh ruh ba ïa ka ilekshon ban long ne ban nym long lashem snem um lah ban ong eiei namar ïa ka ilekshon la pynïaid da ka Sorkar Jylla.
Namar kata, u don jingkyrmen ba ka ilekshon MDC kan long beit ha u snem ban wan hadien ba ka ‘Delimitation Committee’ kan pyndep noh mynta u bnai Nohprah khnang ba kin ïoh jingmynjur ha ïingdorbar.
Ka lympung ïalehkai 3rd Meghalaya Open Softball Championship 2023 ba la pynïaid da ka Meghalaya Softball Association (MSA) ka la sdang ha ka Lah Sngi U Blei ha madan Second Ground, Polo.
Ha kane ka sngi u Assistant Director ka tnat ïalehkai u Bah Paia War Nongbri u la long kum u kongsan bad ban plie syndon ïa kane ka lympung ïalehkai kaba lai sngi.
Ha kane ka kynti la don mar 6 tylli ki kynhun ïalehkai jong ki kynthei bad shynrang kiba la wan ban ïashim bynta kaba la phiah ha ki ar group.
Ha ka liang ki kynthei, ha ka Group-A ki long ka Dkhiah (East Jaiñtia Hills District), Nongstoiñ (West Khasi Hills Dis-trict), Nongpoh (Ri Bhoi District), ha ka Group-B ki kynhun ïalehkai kiba la  pynïakap ki long ka Mawsynram (East Khasi Hills District), Jowai (West Jaiñtia Hills District) bad Mawkyrwat (South West Khasi Hills District).
Haba phai ha ka liang ki khynnah shynrang, ki kynhun ba la pynïakap ha ka Group-A ki long ka Mawkyrwat (South West Khasi Hills District), Lynti Jam (Ri-Bhoi Dis-trict) bad Mairang (Eas-tern West Khasi Hills District), ha ka Group-B pat ki kynhun ba la pynïakap ki long ka Jowai (West Jaiñtia Hills District), Mawsynram (East Khasi Hills District) bad Dkhiah (East Jaiñtia Hills District).
Ha kane ka sngi la sakhi lang ruh da u President ka synjuk u Dr.
Aman War, u Bah Joe Marweiñ, ki dkhot nongkit kam ka MSA, ki nongpyniaid lem bad ki khynnah ba ïalehkai bad ïa ki kyntien pdiang sngewba la ïoh na Bah Denis Sha-bong, Working President ka MSA.
Haba kren kum u kongsan u Bah Paia u la pyntip ba ha ka lympung ïalehkai jong ka Meghalaya Games,  ban long ha Tura, ka Meghalaya Soft Ball Association kan shim ïa ka kabu ba kan pynlong ïa kane ka jingïalehkai kum ka demonstration bad lyngba kane u Bah Paia khlem artatien  u sngew ban sa ïoh shuh ïa ki nongïalehkai ban ïashim bynta ha ki snem kiban wan.
Shuh shuh u Bah Paia u sngew ruh ban pynpaw ïa ka jingkmen ban ïohi ba ka softball ka la ïoh ïa ka lad ba kan suhthied ha kane ka bynta jong ka ri da kaba bynrap ba un jin da la kmen ba un shem bad ïohi ba kiwei kiwei ki district ruh kin wan ban ïakhun sha kane ka lympung, khamtam ia ki kynhun ba dei napoh ri lum Garo.
Ka jingïalehkai jong ki kynthei ha kane ka sngi sdang ka Mawkyrwat (S.
W.
K.
H.
D) ka la shah rem noh ha ka Nongpoh (RBD) da 11-15, katba ka Lynti Jam (RBD) ka la pynliem noh ïa ka Mairang (E.
W.
K.
H.
D) da 14-2 bad ka Jowai (W.
J.
H.
D) ka la jop ïa ka Mawsynram (E.
K.
H.
D) da 11-10.
Haba phai sha ki jingïakhun jong ki shynrang, ka Mawsynram (E.
K.
H.
D) ka la pynliem noh ïa ka Mawkyrwat (S.
W.
K.
H.
D) da 11-1, ka Dkhiah , E.
J.
H.
D ka la jop ïa ka Nongstoiñ (W.
K.
-H.
D) da 12-1 bad ka Jowai (W.
J.
H.
D) ka la pynliem noh ïa ka Maw -kyrwat (S.
W.
K.
H.
D) da 11-10.
U MLA ka Mawlai konstitwensi, Bah Brightstarwell Marbaniang un mih na Shillong ban leit sha New Delhi lashai ka Lah Sngi U Blei ban pynkhreh ïa ki kot ki sla ban ïakhun hadien ba ka Sorkar Meghalaya ka la ujor sha ïingbishar Supreme Court bym shah ïa ki nonghikai ban long MLA lane ban ïadon bynta ha ki kam saiñ-pyrthei.
Haba ïoh ban ïakren bad u Bah Brightstarwell, u la ïathuh ba lashai ka sngi un leit sha New Delhi ban sngap haba ka Sorkar Jylla kan rah ïa kane ka mat hakhmat ka Supreme Court hadien ba ka la rem ha ïingbishar Meghalaya High Court.
U la ïathuh ba dang ha kine ki khyndiat sngi ka Sorkar Jylla ka la ujor sha Supreme Court bad lashai ka sngi kan rah ïa kane ka mat ha ka sien shong bishar bad un sngap kaei kaba ka ïingbishar kan shim rai lashai.
U la ïathuh ba kane ka jingïakhun kam dei ka jingmyntoi jong u shimet hynrei ka jingïakhun na ka bynta ka jingmyntoi ki nonghikai ki ban sa wan khnang ba kin lah ban ïoh lad ba kin shim bynta ha ka saiñpyrthei.
Shuh shuh u la ong ba ki don bun ki nonghikai kiba bat kam Chairman, Co-Chairman hapoh ka sorkar, ki nonghikai kiba bat kam ha ki seng saiñpyrthei ki donlang bad kane ka kynhun nonghikai ban ïakhun lang ïa kane ka kam ba ka sorkar ka mut khanglad.
Ha kajuh ka por u la ong ba kine ki hynriew ngut ki nonghikai kiba mih shakhmat ban ïakhun ki dei kiba don naduh dang sdang bad haduh mynta haba leit shaduh ka ïingbishar ba hakhlieh ka ri India.
Halor ka jingkyrpad ïa ki paidbah ban noh synñiang haba ïakhun ïa kane ka mukotduma ban pynduh ïa ka hok ki nonghikai skul, u la ong ba ka jinglut kan bun bha bad dei na kata ka daw ki nonghikai ki la kyrpad ïa ki paidbah naba kane ka jingïakhun ka long na ka bynta ka pateng ban wan.
Katkum ka jingkyrpad ki hynriew ngut ki nonghikai sha ki paidbah, la long ba ka jingïakhun ka long ban wanrah biang ïa ka hok tynrai kumba la ai da ka Riti Synshar jong ka ri India bad kumba la ju ai da ka khyrnit kaba 6 bad ba 7 jong ka ‘Rules Regarding the Conduct and Discipline of Employees in Aided Education Institutions’ mynshwa, ban ïada na ka jingmushlia be-aiñ jong ka sorkar ha ki por ban wan, bad lada ym ïeng na ka bynta ka mynta, kan poi ha ka por ba ka sorkar ka lah ban pynkylla ïa kiwei pat ki bynta jong katei ka ‘rule’ kum ka khyrnit kaba 5 bad kiwei kiwei bad synit pynsaja ïa ki nonghikai.
“Ngim dei ki nongtrei sorkar, bad kum ka sorkar kam lah ban lakam ïa ngi da kijuh ki aiñ kumba ka leh ïa ki nongtrei jong ka.
Kum ki nongtrei bym dei jong ka sorkar ngi don ki hok bad ka jinglaitluid kaba ka sorkar kam lah ban shu ïuhroit ne knieh noh," la ong ka jingkyrpad.
“Ngim hap ha ‘Office of Profit’ bad namarkata kam don jingktah lada ngi ïashim bynta ha ka synshar ka khadar namar ngim  ïakhun bad ka sorkar," la ong shuh shuh ka jingkyrpad.
Nalor nangta ki la pynpaw ba lah ban ïashimbynta ha ka imlang ka sahlang ka synshar ka khadar bad kumta ter ter nalor ki kamram ba ngi don kum ki nonghikai.
Ka history ha Meghalaya ka pynpaw tyngkreiñ ïa u synñiang u bynhei jong ki nonghikai ha ka synshar-khadar bad kiwei de ki bynta.
Namar u nongïasïad u la ai jingkheiñ ba ka jinglut na bynta ka mukotduma kan kynjoh sha ka T.
10 lak kaba kynthup ïa ka bainong bad ki nongïasaid, bai leit bai wan, na kata ka daw ki hynrei ngut ki nonghikai ki la kyrpad na ki paidbah bad kin noh synñiang sha katei ka T.
10 lak.
Kine ki nonghikai ki long u Bah Brightstarwell Marbaniang uba dei u MLA ka VPP na Mawlai, Bah Batskhem Myrboh, Bah Airpeace W Rani, Bah Samborlang Dkhar, Bah Batskhem Marweiñ bad Bah Walter Thabah.
Lai ngut ki nongkiewlum ka Jylla kiba don hapoh ka synjuk jong ka Meghalaya Sport Climbing & Mountaineering Association (MeSCMA) ki la khur takma ha ka North East Zonal Sport Climbing Championship 2023 kaba la kut ha ka Lah Sngi U Blei ha IHCAE, Chemchey, Sikkim.
Ïa kane ka prokram la sdang naduh 8 tarik mynta u bnai ha kaba la wan ïashim bynta lang da ki nongkiew lum na kylleng jong ka thaiñ shatei lammihngi.
Ïa ka takma ksiar ha ka Sub Junior Girls la khur da ka Dadapbiang Lyngdoh ha ka Lead Climbing, katba ïa ka takma rupa la khur da ka Valarie Suchiang  ha ka Lead Climbing jong ka Women Open Category, katba ïa ka takma rnong la khur da u Bhabok Nongkhlaw ha ka Bouldering jong ka Sub Junior Boys.
Ha ka Men Open Category u Ricky Rani u la wan ha ka kyrdan ba khadar bad ïa ka kyrdan ba khadsaw la khur da u Balawan Habor Rynjah.
Ha ka Sub Junior Girls ka Pynkmenlang Lyngdoh ka la wan ha ka kyrdan ba hynriew bad ïa ka kyrdan ba khadar la khur da u Ibadarisuk Kynjai Sohshang.
Ha ka Sub Junior Boys, u Given-samson Lyngdoh u la wan ha ka kyrdan basan bad ïa ka kyrdan ba khyndai la khur da u Mebandonlang Umsong.
Ha ka Junior Boys, Leadingstar Kharbudon u la wan ha ka kyrdan ba saw, u Kyrmenskhem Lyngdoh u la wan ba khadwei, ba khadsaw la khur da u Teibanbha Rani, katba u Shaiphar Nongkhlaw u la shah weng noh noh na kane ka jingiakop na ka daw ka jingbakla.
Kat kum ka kyrwoh ba la pyllait da katei ka tynjuk, la ong ba kitei ki nongjop kin ïoh ban mihkhmat shaka 27th National Sport Climbing Championship ka ban long ha Bangalore naduh 21 haduh 24 tarik mynta u bnai.
Ka Voice of the People Party (VPP) ka pyrshah jur ïa ki sienjam ba la shim da ka Sorkar Meghalaya Democratic Alliance (MDA) ban ai ei ïa ka jaka kaba heh haduh 1.
4 akar hapdeng ka sor Shillong nalor ka 2.
4 akar kaba la don lypa ban pynsah ïa ki briew na Them Ïew Mawlong ha kaba bun na ki, ki la dei lypa kiba sah be-aiñ ha ka jaka Sorkar.
“Ka VPP kam don jingujor eiei lada ka Sorkar ka ai jaka sah ïa ki nongtrei Sorkar kiba dei hok ban sah ha ki ïingsah jong ka Sorkar katba ki dang trei ha ka kam," la ong u dkhot ka Media Cell ka VPP, Dr.
Rusievan Shangpliang ha ka kyrwoh khubor.
Ha kawei ka liang, u la ong ba ka jingai jaka sha kitei ki ‘riew paidbah ka long ka bym lah ban peiphang namar ka long shabar na u pud jong ka aiñ bad kam don jingpynshai kaba tikna na ka liang ka Sorkar halor kane ka bynta.
“Lah ban kdew hangne ba ka Sorkar Jylla ha ki por ba la leit ka la dep rai ban ym ai ïa kino-kino ki jaka Sorkar sha ki ‘riewshimet.
Hynrei mynta ka kynti pat ka jingshim jong ka Sorkar ïa kane ka rai kaba long da khongpong ïa kaei kaba ka la dep rai teng," u la ong.
Na ka liang u Dr.
Shangpliang u la ong ba ka Sorkar MDA ka dei ban pyni nuksa hangno ka ju ai ïa ki jaka Sorkar sha ki briew jong ka Jylla – kiba duk bad ki bym don jaka puta kumjuh kiba donkam ban ïoh la ka jaka sah.
“Hato ka Sorkar ha ki por ba la dep ka la ju ai jaka ne ïingsah Sorkar sha ki khun ki kti ne ki bahaïing hasem jong ki nongtrei Sorkar? Ki paidbah jong ka Jylla ki kwah ïa ka jingpynshai kaba shong nongrim halor kane ka jingleh palat pud na ka Sorkar," u la ong.
U Myntri ba dei khmih ïa ki kam ïalehkai jong ka Sorkar Pdeng u Anurag Singh Thakur u la plie ïa ka Khelo India Para Games kaba nyngkong ha ka Lah Sngi U Blei ha KD Jadhav Indoor Hall at Indira Gandhi Sports Complex kaba ha nongbah Delhi.
Kane ka lympung ïalehkai ka la sdang naduh 10 tarik ba la pynlong ha ki lai tylli ki jaka ha  nongbah Delhi bad yn pynkut ha ka 17 tarik.
Ha kane ka lympung la wan ïashim bynta da palat 1400 ngit ki nongïa-lehkai (para-athletes) na ki 32 tylli ki jylla bad Union Territories, ki ban ïashim bynta ha ki hyn-ñiew tylli ki jingïalehkai.
Ha kane ka sngi sdang la lah ban pynlong ïa ki jingïalehkai kiba kynthup ïa ka athletics, shooting, archery, football, badminton bad table tennis.
Ki nongïalehkai kiba paw ki ban ïashim bynta ha kane ka lympung ki long ka Sheetal Devi, Bhavina Patel bad u Pramod Bhagat nalor kiwei pat.
Ha kane ka sngi plie, ki nongtem jong ka Delhi Police ki la tem ïa ki jingtem jong ki ha kaba la ïoh ruh ïa ki jingshad ba la ai kyrteng ‘We Are One’ kaba dei ka kynhun kaba la ïashim bynta ha ka ‘Mitti Mein Mil Jawa’ bad ‘Vande Mataram.
’Kumba ka paw ki nongïalehkai para lympic ki la lah ban pynpaw ïa ka jingtbit na ka bynta ban wanrah burom ïa ka ri ha ka Tokyo Paralympics kaba la lah da kaba ki la lah ban khur 19 tylli ki takma.
Kine ki kynthup ïa 5 tylli ki takma ksiar, 8 ki takma rupa bad 6 ki takma rnong.
Te kumta la khmih lynti ba kin dangmih shuh shuh ki nongïalehkai ki ban pynpaw ïa ka sap ïalehkai ha Khelo India Para Games khnang ban ki nangjam shaphrang ha ki kam ïalehkai jong ki.
Ka Shillong Sports Association (SSA) kan pynlong ïa ka lympung ïalehkai na ka bynta ki khynnah kaba la tip kum ka U-16 Football Tournament 2023-24 ha ka taïew ba-ar u Rymphang jong u snem thymmai.
Kane la wan hadien ba ka Tournament Committee jong kane ka synjuk ka la shong jingïalang ha ka 2 tarik mynta u bnai.
Kane ka long shi bynta ban plie lad ïa ki khynnah ba kin pyni ïa ki sap ïalehkai ba kyrpang hashwa ban kin jam sha kiwei pat ki kyrdan ïalehkai.
Ha kaba ïadei bad kane ka lympung, ka synjuk ka la pynbeit ba kan pynlong ïa ka jingjurip rta na ka bynta ki rangïalehkai ka ban long ha ka 15 tarik mynta u bnai.
Kawei pa kawei ka kynhun ka lah ban pynrung haduh 25 ngut ki rangïalehkai ha kaba kin hap ban phah sha katei ka jingjurip rta bad ka jingpynrung khynnah kaba khatduh eh (final registration) ka long sa tang 20 ngut ki ban pyndep ïa ka jingshah eksamin.
Ka bai pynrung kyrteng na ka bynta uwei u rangïalehkai kan long T.
20 tyngka bad kane kan dei tang kito kiba la lah ban pyndep ïa ka jingshah eksamin ha katei ka synjuk.
Katei ka synjuk ka la bthah ruh ba kino kino ki klob ki dei ban don 16 ngut ki rangïalehkai ki ban lah ban pyndep ïa ka jingshah eksamin bad kiba duna nangta kim lah ban ïashim bynta ha katei ka lympung.
Ha katei ka por ba ki wan sha ka jingshah jurip rta ka ban sdang naduh ka por 10 baje mynstep, ki khynnah ki dei ban wanrah lang ïa ki kot ki sla ki ban pynshisha ïa ka snem kha (Original and Xerox copy) ryng-kat ka Aadhaar Card.
Ka Krem-Myrsiang FC ka la long ka lahduh jong ka aïom ïalehkai Second Division Football Tournament, hadien ba ka la lah ban pynliem noh ïa ka Ever Young da 1-0 kol ha ka jingïakhun final kaba la long ha madan Lamyrsiang ha ka lah sngi U Blei.
Ïa kane ka lympung ïalehkai Second Division la pynïaid da ka Saipung Block Sports Association (SBSA).
Kane ka shi kol dei kaba la thep da u Josly Chyrmang ha ka extra-time kata ha ka minit kaba 115.
Haba phai sha ka jingïalehkai ka la long kaba ïathaiñ bha ha baroh arliang mamla, bad ka kylla step bad kylla miet ka la kut khlem da lah ban pynkhih ïa ka jar kol, bad dei hadien ba la rah ïa ka jingïalehkai sha ka extra time ha kaba ka Krem Myrsiang ka la ïoh ban thep kol bad khur syndon ïa ka nam lahduh.
Ïa ka khusnam da ka song pisa kaba T.
10 hajar tyngka bad T.
7000 tyngka ryngkat ka trophy sha ka lahduh bad ka sha ka kynhun kaba wan ba ar la sam da u kongsan u Bah Aron Bamon uwei na ki riew pawkhmat ka thaiñ ha ka jingdonlang u President ka SBSA u Bah Victor Suja, u Bah Rimi Shadap, General Secretary bad kiwei kiwei ki dkhot ka SBSA.
Ïa ka khusnam ‘Player of the match’ la ïohrah da u Nikison Chyrmang, ïa ka ‘Best Goalkeeper’ la ïoh da u Akash Lamurong baroh ar ngut kidei na ka kynhun Krem Myrsiang bad khusnam ‘Player of the tournament’ la ïoh rah da u Damehitre War na ka Ever Young FC.
Ka Seinbhalang Shkentalang ka la jam sha ka final ha ka lympung ïalehkai Super Division Football League ba la pynïaid da ka Amlarem Sub Division Sports Association (ASSA).
Kane ka la wan hadien ba ka Seinbhalang Shkentalang ka la lah ban pynliem ïa ka Amlarem Social Club lyngba ka tie-breaker da 4-3 kol ha ka jingïakhun semi final kaba la long ha madan Mini Stadium Ladjaplem, Amlarem ha ka Lah Sngi U Blei.
Ha ka jingïakhun semi-final (Eliminator), ka Jarain SC ka la pynliem ïa ka Dongmihsngi Mupyut da 1-0 kol bad ïa kane ka shi kol jong ka Jarain la thep da u Puson Rymbui ha ka minit kaba 53.
Ka jingïakhun semi final kaba lai kan long haka 14 tarik Nohprah hapdeng ka Amlarem SCC pyrshah ïa ka Jarain SC ha ka por 1 baje nohphai sngi.
Ka Upper New Nongstoiñ ka la bteng biang ïa ka jingjop ha ka Super Division ba la tip kum ka NDSA Premier League Football Tournament 2023 -24.
Kane ka wan hadien ba ka pynliem ïa ka Tiehsaw PSC da 2-0 kol ha ka Lah Sngi U Blei ha madan NDSA, Nongpyndeng.
Kane ka nam jop ka wan urlong lyngba u Arking Lyngdoh bad u Shai Nongsiang na ka bynta ban khur ïa ki lai point.
Tang mar ïasdang ka jingïalehkai, ka Upper New Nongstoiñ ka la ïoh ban pynkhihjar nyngkong eh lyngba u Arking Lyngdoh ha ka minit kaba 2.
Hadien katto katne por kane ka kynhun ka la pynbud biang ïa ka kol kaba ar lyngba ka penalty ba la shut da u Shai Nongsiang ha ka minit kaba 21.
Watla ka Tiehsaw ka la pyrshang ban pynphai, hynrei kam shym la lah ban pynurlong haduh kaba kut ka jingïalehkai bad ka la mad ïa ka jingshah rem.
Haba phai pat sha ka 1st Division, ka Nongstoiñ FT ka la pynliem noh ïa ka Siejlieh SC da 1-0 kol.
Ka jingïalehkai bha ka sngi Ba-ar ha ka 1st Division kan long hapdeng ka Ramsngiwar pyrshah ïa ka Mawkhlam ha ka por 12:05 mynsngi, katba ha ka Super Division ka jingïakhun kan long hapdeng ka Mawlarshong pyrshah ïa ka Mawliehbah SC ha ka por 2 baje janmiet.
Pyrkhat bakla ba u Pnar um dei u Khasi.
Mano ba lah ban pynshisha ba um dei u Khasi ? Ha ki snem 1950 – 60 por ba dang leit School manga, ngi shait ju ïa kynud Sur, Khynriam – Pnar – Bhoi – War, dei u Paid Khasi baïar.
Ym ju bna ei – ei shaphang kata ka Hynñiewtrep – Hynñiewskum bad shaphang kane kajuh nangno ngi ioh jingtip ? Mano ba leh ïa ka research ? Ban pynshisha ba U BLEI U la buh ïa ki Khasi shiteng ha Bneng bad shiteng ha sla Pyrthei ? Hana, ïa kiew leit shongkai ïa dihsha / bamja, ïa hiar wan shongkai dihsha – bamja.
Ym don ba lah, kine baroh dei tang ki jingmutdur jingmutdar (figment) biej – kale jong ngi hi.
Te, ban pynshisha ba u Pnar u dei u Khasi katkum ka jingtip jongnga, dei kumne ba la don CEM jong ka KHADC (L) H.
S.
Shylla,.
(rtd) Rangbah Shnong M.
Pariat bad mynta ba dang long Rangbah Balang R.
Rymbai, Asstt.
Rangbah Balang u B.
Rymbai hapoh Ri Khynriam bad lehse lah ruh ban dang don shane shatai  ba ngam tip, kane dei ka sakhi kaba shai kdar (crytal clear) ba u Pnar u dei u Khasi, kumjuh ruh u Bhoi bad u War.
Hooid, ki kren ha la ka jong ka jong ka ktien, nangta ki kren ruh ïa ka ktien Khasi (common language) ba ngi lah ban ïa sngewthuh para – mangi.
Tip don ne ym don Khynriam (East & West) u  Bhoi u War ba trei kum kine ki jait kam ha Ri Pnar ? Ngam tharai ba don.
Lehse kham stad ki Khasi – Pnar ban ïa ki Khasi Khynriam – Bhoi – War Bad Lyngngam mo !Namarkata, lada dang don kiba sngew artatien shaphang kane kajuh, to, sngewbha ban ïa klet noh ïa ka, khnang ba kan wan noh ka jingïatylli (unity).
Kumba long mynta la shah pharia lyngkhot – lyngkhai lyngba ki Kpa bym dei Khasi, kumba ngi ju tip (outsider products) mynta ki la kharoi sha ka 6 ½ lac na ka Jait Kmie.
Te, kumta ki bar kum ki Assamese, Bangladeshi, Nepali bad Karbi kim ju patiaw niew burom ïa ka jingkren jong ngi, namar ki tip ïa ka jingpoh kyrdan jong ngi ki Rengmatlah, ha khmat jong ki Rengshyieng, kiba don shisha ïa ka BOR 12 BOR (having authority).
Ym dei kum mangi ki bym don BOR, ngim don Ei – Ei (has noh voice and owns nothing) ATLAST of MAN ka Kot ba la published & printed in England ha ki snem 1980s.
Un don BOR kumne keiñ ? Haba um ju don pateng (no posterity), na ïing ka Kmie sha ïingmane bad beit sha ïing ka Menkmie /kiaw bad jah klep noh hangto.
Ngi la ïa leit bam khawai sha ïing jong u nongshong kurim, te, haba nga kylli ïa ka Kmie jong u, shano mo ki couples ? Ka la ai jubab Bahbah u la leit sha ïing ka Kynthei (jngai 3 miles na iing jong ka Kmie).
Te, ka jing-leit bam ban ia kmen lang bad u, phewse u la leit bud sha ïing jong i Lok, te, ngi la ïa bam la ka bam sngewbha mlen noh wat lada u trai um don ryngkat bad ngi, don tang ka Kmie jong u, ka Bakha jong nga.
Nangta lah hi ban mutdur kat ïa ki khun jong u SYIEM ruh ki dang shah kyntait ha ki Paid raiot jong ka Hima, la ithuh ïa ki tang kum ki Mraw.
La pynkup shatri pynban ïa ka Kynthei, hana; ba ka dei ka khun Syiem, ha ka jingshisha ka dei tang ka Pyrsa jong u Syiem, ka bym don bynta ei – ei bad kata ka jinglong khun Syiem (haba shim na ka liang ka longdoh – longsnam (by blood relationship).
Te,  nangne lah ban sngewthuh ba ngi dei ka Jaidbynriew ba ïaid da khongpong,  ijam sha khmat bad 2 jam shadien (1step forward and 2 steps backward), kane ka jingleh jong ngi ka ñiewbeiñ (insulted) ñiewpoh (humiliated) ia ki SYIEM.
Te, ban shu kynnoh – kynthoh pynjah burom ïa ki Longshuwa – manshuwa, ngim don HOK, khlem ki jingthoh kiba biang ban sakhi kum ki jingshisha (truth) bad nga ngeit skhem (firmly believed) ba kam dei satia ba la seng la dang ma ki, ban ïaid na khongpong.
Ka mut aiu ka Jaidbynriew ? Ka Longïing – longsem? La seng la dang halor kano ka nongrim ? Kaei ka jingïapher hapdeng u Syiem bad ki Myntri ? Mano ba synshar u Syiem ne ki Myntri ne ka Pyrsa Kynthei ? Haduh mynta ngim pat sngewthuh bha ?.
Ka hat-trick ba la khur da u Mebanrikupar Rynjah ka la biang pura ïa ka Laitkyrhong SC ban khur ïa ka jingjop ha ka lympung ïalehkai 2nd Division Football League 2023 ba la pynïaid da ka Shillong Sports Association, hadien ba ka la lah ban pynjemkhnap ïa ka Imson SC haduh 6-2 kol ha ka Lah Sngi U Blei ha SSA Stadium, Polo.
Tang mar ïasdang ka jingïalehkai ka Imson ka la pynkhih jar nyngkong eh lyngba u Wanborlang Nonstanber ha ka minit kaba 6.
Hynrei hadien katto katne por ka Laitkyrhong ka la pynphai kylla ar kol lyngba u Mebanrikupar Rynjah ha ka minit kaba 22 & 29.
Hadien shiteng kynta une rangïalehkai shakhmat u la khur syndon ïa ka hat-trick hadien ba u la ïoh ban thep biang sa shi kol ha ka minit kaba 35.
Ka Laitkyrhong ka la ïoh ban thep ia ka kol kaba saw lyngba u Synsharborlang Kurkalang ha ka minit kaba 58.
Hadien shi kynta ka Imson ka la thep biang sa shi kol lyngba u Micheal Kshiar ha ka minit kaba 62.
Hashwa ban wai ka Laitkyrhong ka la ïoh ban thep biang sa ar kol lyngba u Samboklang Kurkalang ha ka minit kaba 68 bad bad kawei pat da u Secondlystar Mylliem ha ka minit ba 75 na ka bynta ban khur syndon ïa ka jingjop.
Haba phai sha kawei pat ka jingïakhun kaba ar, ka Sohiong ka la pynliem noh ïa ka Sohryngkham SC da 2-1 kol.
Ha kane ka jingïakhun ka Sohïong ka la thep kol nyngkong lyngba u Arbunsing Warjri ha ka mint kaba 7 & 31, katba ka Sohryngkham ka la lah ban pynphai kylla shi lyngba u Pynshongdor Pyngrope (85) hashwa ba kan mad ïa ka jingshah rem.
Ka jingïalehkai ha ka sngi Ba-ar kan long hapdeng ka Smit SC pyrshah ïa ka Umphrup SC ha ka por 11:30 mynstep, katba ka Marbisu SC ïa ka Laitlyngkot SC ha ka por 2:15 janmiet.
Hana kata kawei ka seng, kaba sngewtynnad ban kam ïalade ba ka dei ka sengbhalang, ka dawa na ka Sorkar MDA -2 ba kane ka Sorkar kan pynurlong noh ïa ka Petroleum Depot hangtei ha Umiam, kata, hangto hapoh ka jaka ba ka Indian Oil ka kynshew kyrpang mynnor ïa ka umphiang.
Hana katei ka jingdawa ka jong ki ka long kum ka dak jingpynkynmaw kaba kat kum ka dorkhas kaba ka la phah sha ka Sorkar jylla, naduh u snem 2015.
Hana kum ka jylla ngi lah donkam ba ngin don beit noh da kaba kum kata ka jaka kynshew umphniang kaba kyrpang khnang ba ngi kum u paidbah ngin lait na ka jingïaishah shim kabu, kaba khah khah, ha kata ka North East Petroleum Mazdoor Union (NEPMU).
Hana tang pher wiak ka NEPMU ka lah shu byrngem beit noh ba kan sangeh shisien don ïa kane ka jingpynpoi umphniang ka jong ka sha kane ka jylla Meghalaya ka jong ngi.
Ka jingbyrngem kaba da pynkulmar jingmut jingpyrkhat hi thlim ïa ki paidbah ki jong ngi.
Ka jingkylli kaba mih ka long da kano ka rukom yn pynpoi ïa kata ka umphiangnangta na ka thymmei ka jong ka tad haduh hangta hapoh kata ka jaka kynshew umphiang kaba kyrpang ne ka ‘Petroleum Depot’ jong ka Indian Oil, kaba hangtei ha Umiam.
Ka mih ruh de ka jingkylli haduh katno eh katei ka jaka kan lah ban kynshew ïa kata ka Umphniang.
Hato yn dang ïaipynpoi ïa kata ka umphniang ha katei ka Petroleum Depot, kaba ha Umiam, da ki ‘oil tankers’ ne ki ‘truck kit umphniang’ bad ruh lyngba katei hi ka National Highway kaba pynïasnoh ïa ka Shillong bad ïa ka Jorabad ? Kam don jingmut ei ei ruh em lada ïa kata ka umphniang yn dang hap hi ban pynpoi haduh katei ka jaka kynshew umphniang da ki ‘Oil Tankers’ ne ki ‘truck kit umphniang’.
Kam don jingmut wei ba ka NEPMU kan dang ioh ïa ka kabu ba kan kyntait ban pynpoi ïa ka umphniang haduh katei ka jaka.
Kaba katno tam lada katei ka juh hi ka seng lem bad kiwei kiwei de ki seng kiba kum ma ka kin ïai pynthut kin ïaipyndik pat de da har rukom ïa kita ki ‘Oil Tankers’ ki ban wan ban phylliew ïa ka umphniang ha katei ka Petroleum Depot, kaba hangei ha Umiam.
Kaba tieng ioh ba ki kin poi syndon kat ba kin pynthut bad kin pynsalia hi ruh ïa ki nongpeit bad ki nongpynïaid ne ia ka ‘management’ jong katei hi ka ‘Petroleum Depot’, kat haduh ba ka Indian Oil ruh kam banse ban khang dam biang noh sa shisien ïa katei ka ‘Petroleum Depot’ jong ka.
ñiuma lada yn pynpoi beit thik, ïa kata ka umphniang, haduh katei ka jaka da u ‘oil pipe line’ ne da kum kane ka rukom ba pynpoi ïa ka um-bam um-dih kaba naduh na ka den Um Mawphlang tad haduh ha ki ‘top kynshew um kiba kyrpang’ kiba don hangne ha Sor Shillong.
Ym artatien ba kata ka rukom pat de ruh kan ïa kynduh mawsiang ha ka liang ka jingioh ïa ka jaka ban pynïaid ïa uta u ‘oil pipe line’.
Hana la mih pyrthei pat sa kata ka All Khasi Meghalaya Tourist Association (AKMT), kaba leit ban dawa na kane ka Sorkar MDA -2, ka jong ngi, ba kan thaw kyrpang noh da ka ‘policy’ ka ban khanglad ïa ki kali ‘Tourist’ kiba nabar jylla ba kin wan rung kamai sahuh hangne hapoh ka jylla ka jong ngi, kata ba kin rung syndon tiap bad la ki nongrkai pyrthei tad haduh ki jaka rkai pyrthei kiba don hangne hapoh ka jylla Meghalaya ka jong ngi.
Hana kane ka jingioh lad ka jong ki kali ‘Tourist’ kiba na shabar jylla, khamtam eh kiba na Assam, ba kin rung sahuh tiap tad haduh kita ki jaka rkai pyrthei ki jong ngi, kum ka Shnong pdeng, ka Sohra bad kumta ter ter, ka khanglad noh pat de ïa ka kamai ka kajih ka jong ki trai jylla kiba dei ki trai bad ki nongñiah ïa ki kali ‘Tourist’.
Hana ki kali ‘Tourist’ kiba nabar jylla ki dei ban sangeh beit noh bad pynhiarbeit noh ïa ki nongrkai pyrthei tang hangtei hapoh ka ‘Inter State Bus Terminal’ (ISBT) khang ba ki trai jylla kin iohlad ban kamai kajih da kaba kin shimti pat ma ki ïa kita ki nongrkai pyrthei ha kaba ïalam ïa ki sha ki jaka rkai pyrthei kiba hapoh ka jylla.
Hana ka jingwan poi da ki phew tylli ki ‘Tourist Bus’ kiba na Assam ka pynkhap-ngiah ïa ka ïaid ka ïeng.
ñiuma, tangba ka dei pat ka jingshisha ba kawei ka ‘Tourist Bus’ kaba shu pdeng ruh ka ia ryngkat bad kumba 5 tylli ki kali ‘Tourist’ kiba rit, kata ha ka liang jong ka jingbunbriew bad ha ka liang ka jingbam jaka.
Te kumno lada ka Assam ruh kan thaw kyrpang bad pyntreikam lem ruh da kum kata ka juh ka ‘Policy’ ?Lada kumta te kumno keiñ lada kat ki kali ‘Tourist’ jong ka jylla Meghalaya, kiba nangne na Shillong bad kiba thmu ban rung sha Assam, lyngba ka Jorabad junction, kin hap ban sangeh noh tang hapoh Khanapara na kaba ki nongleit nongwan kin hap ban kiew bad bteng pat ia ka jingiaid lynti ka jong ki thik tang da ki kali ‘Tourist’ jong ka Assam ? Kum ka nuksa ba tang ban leit kiew Rel na ka kadrel kaba tang ha Maligoan/Guwhati ne leit kiew liengsuiñ na ka GBI Airport kaba ha Borjhar ruh ngin hap ban hiar noh tang ha Khanapara na kaba ngin hap ban kiew bujli pat de da ka kali ‘Tourist’ jong ka jylla Assam? Kaba katno tam ïa ki nong rkai pyrthei kiba kwah ban leit shaduh sha ‘Kaziranga National Park’, shaduh sha ‘Manas National Park’, shaduh sha Nambor Wildlife Sancturary’ ne wat tang ha ‘Chandubi Lake’ ne tnoit tang ha ‘Deepor Bheel Bird Sanctuary’ ne tang ha ‘Assam State Zoo cum Botanical Garden’, Guwahati ? Hato sngewsuk, sngewshngain bad sngewtynnad ban hap leit hap wan bad uba ngi ïapher hi baklbak ka lariti bad ym eh tang ha ka ktien ka thylliej?Kumno lada ka Assam ruh, kaba dei ka jylla iaid lyngba ne ka ‘transit state’ kaba kum ka jylla Meghalaya ka jong ngi, kan pyntreikam ïa ka ILP ? Kumno lada tang ba ngin shu leit khwai dohkha tnoit tang sha ka thaiñ Sonapur bad ka thaiñ Morigoan pynban ngin hap ban da ‘apply’ shwa da ka ILP, kata ruh tang na ka bynta shi sngi tnoit ? Kumno lada wat ki trai pung dohkha ruh kin nym shah khwai dohkha lada ngin don shwa ïa ka ILP ? Ym poi pynbah sha kaba eh, ïangi hi baroh, ynda haba la tular than eh kiba khlem jied bad khlem pynkupbor da u paidbah ba kin ïa tuklar.
Kiba la ïa kaei kaei ruh kiba beit beit da kaba ‘DAWA’ bad ym kaba kyrpad.
U Bah Adelbert Nongrum, uba long u MLA ka Voice of the People Party (VPP) na North-Shillong, u la pynkynmaw ïa ki por ki snem ba la leit noh ha kaba la mih ka jingkheiñ ba 184 tylli ki longïing yn pynkynriah na Them Ïew Mawlong sha ka shlem jong ka Shillong Municipal Board – 128 ki dei na Municipal bad 56 na kiwei-kiwei ki tnad treikam.
Ha kajuh ka por, u la pynpaw ka jinglyngngoh halor ka jingmih ki 342 tylli ki longïing, kata sa 158 tylli na ka 184 tylli kaba ka sorkar kan sa ai jaka na bynta jong ki.
Lah ban kdew ba ha ka jingïalang ba dang shen jong ka High-Level Committee (HLC), la rai ban ai sa 1.
4 akar ka jaka hajan jong ka shlem Shillong Municipal Board sha ki longïing longsem ki ban mih na Them Ïew Mawlong.
Kane ka 1.
4 akar ka jaka ka dei nalor ka 2.
14 akar kaba la dep mynjur lypa mynshwa ban ai.
Baroh ka jaka ka long 3.
54 akar lane 1,54,202.
4 ‘Square Feet’.
Nalor jong u Bah Adelbert, na ka liang ka VPP ruh ka la pyrshah jur ïa ki sienjam ba la shim da ka sorkar Meghalaya Democratic Alliance (MDA) ban ai ei ïa ka jaka kaba heh haduh 1.
4 akar hapdeng ka sor Shillong nalor ka 2.
14 akar kaba la don lypa ban pynsah ïa ki briew na Them Ïew Mawlong ha kaba bun na ki, ki la dei lypa kiba sah be-aiñ ha ka jaka sorkar.
Watla kane ka seng kam don jingujor eiei lada ai jaka sah ïa ki nongtrei sorkar kiba dei hok ban sah ha ki ïingsah jong ka sorkar katba ki dang trei ha ka kam, ka VPP ka la pynpaw pat ba ka jingai jaka sha kitei ki ’riew paidbah ka long ka bym lah ban pei phang namar ka long shabar na u pud jong ka aiñ bad kam don jingpynshai kaba thikna na ka liang ka sorkar halor kane ka bynta.
Kane ka seng ka la ther ïa ka sorkar ba ha ki por ba la leit ka la dep rai ban ym ai ïa kino-kino ki jaka Sorkar sha ki ’riewshimet, hynrei mynta ka kynti pat ka jingshim jong ka sorkar ïa kane ka rai kaba long da khongpong ïa kaei kaba ka la dep rai teng.
Ka VPP ka la kdew ruh ba ka sorkar MDA ka dei ban pyni nuksa hangno ka ju ai ïa ki jaka sorkar sha ki briew jong ka jylla – kiba duk bad ki bym don jaka puta kumjuh kiba donkam ban ïoh la ka jaka sah.
Ka long ka jingshisha ba ha ki jaka sorkar, dei ban sah barabor tang ki briew jong ka sorkar kaba mut kiba trei ha ki kam sorkar bad ynda ki la kut ka samoi treikam, ki dei ban mih noh khnang ban ïoh sah da kiwei pat kiba dang don ha ka kam.
Barabor, ka sorkar kam ju ai jaka ïa ki ’riew shimet.
Ha kaba ïadei bad kita ki 342 tylli ki longïing kiba la ïoh jaka ban sah ha ka khyndew ka Shillong Municipal Board, ka sorkar ka dei ban pynbna ïar ïa ki kyrteng bad ka jaka trei jaka ktah jong ki khnang ba ki paidbah kin tip bad lada don ki nongujor ruh, ka sorkar kan tip.
Na kine ki 342 tylli ki longïing, wat tang kawei ruh kam dei ban long kaba be-aiñ ne ka bym dei hok ban ïoh jaka ban shong ha ka khyndew jong ka sorkar.
Namarkata, ban khuid bad ban shai, ka sorkar ka dei ban pynbna ïa ki kyrteng jong kine ki longïing bad mano kiba trei ha ki shlem sorkar.
Ïa kane, kiwei ki seng bad kynhun ki dei ban dawa khnang ban ïa shai naduh ba sdang.
Sngewsynei pat ïa ki trai ri ki trai muluk ki bym don ki nongïasaid na ka bynta jong ki ban ïoh jaka ban thaw tang shi nongrim ïing.
Ka jingjyllei ki baduk ka pynsuk ïa ki heh spah ha ka por ilekshon namar kiba bun na ki, ym baroh, kim banse ban ïa kner ïa ka pisa hashwa ban rai ïano kin ai jingkyrshan.
Kam dei kaba suk ban kyrngah ïa ka pisa haba la wan tyrwa haduh tyngkong ïing.
Kiba don ba em ki lah ban bishar ïa ki duk ki suk ha kiba bun rukom.
Tangba dei tang kiba phong juti ki sngewthuh u prek u thar naei.
Namarkata, hashwa ban beiñ ïano-ïano, dei ban tip bha shwa ïa ka tynrai bad ki daw balei ki leh kumto.
Ka long kaba sngewsangsot ban ïohi ïa ki para trai ri trai muluk ban im khlem ïing khlem sem bad khlem jaka puta ban shna shi nongrim ïing.
Lada kawei ka pateng kam don nongrim ïing, kan bud pat sa ha kawei ka pateng bad kan ym kut shuh namar kat nang mih ki snem, ka dor jong ka khyndew ka la nang kiew.
U President ka Ukraine- u Volodymyr Zelensky ha ka Sngi Ba-ar la ong ba un sa leit sha ka nongbah Washington jong ka United States ban leit iakynduh ia u President ka US- u Joe Biden bad ban kyntu ia ka United States ba kan iarap kyntu ia kiwei pat ki tnat bad ki ri bapher bapher ba kin phah ia ki lad jingiarap bad ka pisa noh synñiang sha ka Ukraine hapdeng ka jingiakhun jong ka bad ka Russia.
Kane ka jingleit jong u Zelensky sha US ka long hadien ba la ioh ia ka jingmaham ba ki Lad jing-iarap ba ju phah ki lah ban kut noh ha kane hi ka taiew.
Ha katei ka sngi, la ong ba u Biden bad u Zelensky kin ioh ban iakren halor bun tylli ki mat ba iadei bad ki jingdonkam ba kyrkieh jong ka Ukraine ha kane ka por katba ka dang iakhun pyrshah ia ka Russia ha ka jingiakhun thma kaba la neh mynta la jan don 2 snem.
Kumjuh ruh la ong ba ka Ukraine ka la pynbna ba katei ka jingiakynduh hapdeng jong kitei ki nongialam, ka long ban pynskhem ruh ia ka jingiatrei lang haba iadei bad ka jingthaw bad pynmih ia ki tiar iakhun thma na ryngkew bad kumjuh ruh nalor suiñ bad ha kajuh ka por ruh ban pyntikna ia ka jingiatrei lang bad kiwei ruh ki ri ha kine ki snem ki ban wan.
Kumba la iohi ha kine ki khyndiat por ba la leit ba utei u President ka United States u la kyntu ia ki tnat bapher bapher ba kim dei ban pynsangeh ia ki lad jingiarap sha ka Ukraine katba ka thma ka dang iai bteng namar u la ong ba kam long ban ailad ia ka Russia ba kan jop ha katei ka thma.
Lada ka Russia kan jop ia ka Ukraine, ka lah ruh ban leit hiar thma sa ia ki ri jong ka NATO.
Namar kata, baroh ki ri bad ki tnat jong ka pyrthei ki dei ban tehlakam ia katei ka jingma katba ka por ka dang biang.
Ka tnat ka koit ka khiah jong ka Gaza ha ka Sngi U Blei ka la pyllait ia ka kaiphod ba thymmai ha kaba la pyntip ba ka jingdon kiba khlad na ka jingleit hiar thma ka Israel sha Gaza ka la kot sha 18,000 ngut naduh ba la sdang ia ka thma ha u Risaw jong une u snem.
Napdeng kitei baroh, 297 ngut ki dei kiba khlad bad 550 ngut pat kiba mynsaw ha katei ka thma dang hapoh jong kine ki 24 kynta ba la leit.
Ka jingiatyngkhuh jong ar tylli ki rel ha ka thaiñ Northern Italy ha ka miet Sngi U Blei, ka la wanrah ia ka jingmynsaw jong 17 ngut ki briew bad ym shym la don kiba mynsaw jur namar kitei ki rel kim pat dei kiba iaid stet haduh katta katta.
Ka jingiatyngkhuh jong kitei ki rel ka long ha ki bynta jong ka Bologna bad ka Rimini, kaba kham hap bha ha ki bynta ba hapdeng jong ka nongbah Faenza bad Forli.
Ka tnat pynlip ding jong katei ka nongbah ha katei ka miet ka la pyntip ba 17 ngut ki la mynsaw na katei ka jingjia ha ka miet Sngi U Blei.
Katba na ka liang ki bor pyniaid rel ki la pyntip ba ym shym la don kiba mynsaw jur ha katei ka jingjia hynrei dei tang ki jingmynsaw ba malu-mala.
Katkum ki dur ba la pynsaphriang da ka kynhun pynlip ding, la iohi ia ka bynta ba sha khmat jong kawei na kitei ki 2 tylli ki rel kaba la julor ha ka jing iatyngkhuh mar khmat bad katei kawei pat ka rel.
U Myntri ka tnat Transport jong ka Italy, u Matteo Salvini, uba long ruh ha kajuh ka por u Symbud Myntri Rangbahduh jong kane ka ri, u la ong ba ka tnat Transport ka dang wad bniah bad bud dien haba iadei bad kane ka jingjia kaba la jia ha ka miet ba la lah.
Hynrei u la pyntikna pat ba kitei kiba mynsaw baroh kim shym la shah ktah jur ne mynsaw jur hynrei ki shu don tang katto katne ki jingshitom ki bym da ktah.
Kane ka jingjia ka long ruh tang hadien 3 bnai ba 5 ngut ki nongtrei ka tnat rel ki la shah rat ha kawei ka rel katba ki dang pynbit pynbiang ia ka jinglong jingman ha Milan-Turin ha ka 31 tarik u Nailar jong une u snem 2023.
Hynrei ka jingjia tyngkhuh rel ba kham shyrkhei tam hapoh Italy ka long ha u snem 202, hadien ba 2 ngut ki nongtrei jong ka tnat ‘Railway’ hi ki la khlkad bad 31 ngut pat kiba shong ha katei ka rel ki la mynsaw na ka jingkylla jong katei ka rel hajan Lodi, sha ka phang South jong ka Milan.
Kumjuh ha u Kyllalyngkot jong u snem 2018 pat, 3 ngut ki kynthei ki la duh ei ia ka jingim bad kumba 100 ngut kiba la mynsaw hadien ba katei ka rel kaba la dap briew ka la kylla hajan Milan.
Ka daw jong kitei ki jingkylla ka rel la ong ba ka long namar ka jingsniew jong ki lynti iaid rel.
Ka Toyota Kirloskar Motor (TKM), da ka jingsngew sarong ka la pynbna ïa ka jingïatreilang bad ka tamasa ba pawnam ka Hornbill Music Festival ha Nagaland, India, ha ka snem kaba ar lyngba ka jingkyrshan pisa.
Ka tamasa ka tem ka put ïa kaba la tip kum ka Hornbill Music Festival, la pynlong ha Naga Heritage Village ha Kisama, Nagaland, naduh ka 1 tarik haduh 10 tarik U Nohprah, 2023.
Ka jingïatehlok bad ka TKM ha kane ka tamasa ka ïahap bad ki jingtreikam kiba ïadei bad ka imlang-sahlang, kaba thmu ban pynneh-pynsah ïa ki riti-dustur bad ki matti ki longshwa.
Ka tamasa Hornbill Festival, ka dei ka tamasa ba ju pynlong haduh 10 sngi lynter ban pyni ïa ka riti dustur jong ka Nagaland, da kaba pyni ïa ki jingpyninam kiba ïadei bad ka kolshor bad ki riti ki lariti jong ki paid riewlum Naga.
Ïa kane ka lympung la pynlong da ka tnad Tourism bad ka tnad Art & Culture, kaba pyni ïa ka tem ka put jong ki paid riewlum Naga, ki jingshad, ki bam ki dih, ka siat khnam, ka jingïalehkai lympat, ki jingïalehkai tynrai bad ki jingïalehkai kilan met.
Ha ka sngi plie la ïadon lang ki nongïalam ba ha khlieh na Kirloskar Systems, TKM, bad Toyota Tsusho Insurance Broker India.
Ha kane ka lympung la don lang ruh ki shnat kiba ïatreikam lang na Toyota and Okusa Toyota.
Haba kren shaphang ka jingïatreilang jong ka TKM bad ka tamasa Hornbill Music Festival 2023, u Varinder Kumar Wadhwa, General Manager – Strategic Business Unit (East) jong ka Toyota Kirloskar Motor, u ong, “Ka jingsaiñdur jong ka TKM ïa ka rynsan ban pyni ïa ki kali ba bun jait kynthup ruh ïa ka kali kaba la shna pynwandur kata ka Hilux na ka bynta ki nongap pahara ïa ki khlaw, ka pyni ïa ka jingsngew kmen jong ngi ban pyni ïa ki bun jait ki mar jong ngi, kaba thmu ban pynïoh ïa ki kali na ka bynta jong baroh ne ka ‘Mobility for All’ khnang ban ïoh mad ïa kiei kiei kiba sngewtynnad.
".
Ka Vi, kaba long ka shnat ai jingshakri ha ka liang ka Telecom ha India ka la ïatehlok bad ka EaseMyTrip.
com, kawei na ki kompani ba ai jingshakri ha ka ban leh ïa ki jingdonkam ban leit jingleit, ha ka jingpyrshang ban nang kham pynbha shuh shuh ïa ki jingshakri sha ki nongpyndonkam.
Ha kane ka jingïatehlok, ka EaseMyTrip kan wanrah ka jingtyrwa na ka bynta ki nongpyndonkam ïa ka Vi ïa ki jingmyntoi ba bun jait ha kaba ki book ïa ki tiket liengsuiñ, hotel, ki rel, ki bus bad ki taxi lyngba ka Vi App.
Ka jingthmu jong ka Vi ka long ban wanrah ki jingtyrwa ban kyntiew shuh shuh ïa ki lad ai jingshakri ki ban pynsuk ban ïoh ïa ka dor ka mur kaba biang, ki nong book kim hap ban siew eiei nalor ka bai tiket watla ki book ïa ka tiket na ka app bad kin ïoh ruh ki jingtyrwa kiba pynïoh nong ïa ki haba ki book ïa ki hotel hapoh la ka jong ka ri ne shabar ri hadien habud, ban leitkai, ki bus, bad ki taxi.
Kum shi bynta jong kane ka jingïatehlok, ki nongpyndonkam kin ïoh ruh ïa ki jingmyntoi ba la pynkhreh kyrpang na ka bynta jong ki kum kiwei kiwei ki lad, ka jingpynsngewtynnad ïa ki bad kin ïoh ruh ïa ki Holiday Package ne ki jingpynkhreh ïa shibun kiei kiei kiba ki lah ban leh ha ka jingleitkai jong ki ha ka Vi App.
Ha ki por ban wan, ki nongpyndonkam kin ïoh ïa shibun kiwei pat ki jingmyntoi kum ka jingïoh ïa ki kali ban wan shaw bad leit on sha kad liengsuiñ khlem da hap siew pisa ha ka jingsiew kaba duna tam ïa ka bai booking.
Haba kren shaphang kane ka jingïatehlok, u Rikant Pittie, Co-Founder, EaseMyTrip, u ong, “Kane ka jingïatehlok ba kyrpang jong ngi kan ïaid shaphrang na ka bynta ban ai ki jingshakri kiba kham kyrpang sha ki nongpyndonkam ia ka Vi bad pyntikna ba ka jingbook ïa ka tiket ban leit jingleit kan long kaba suk bad aram na ka bynta jong ki lyngba ka Vi app.
".
Ka Durex The Birds and Bees Talk (TBBT) ka sngewkmen ban ïoh ban long ka shnat ba ïatehlok ha ka liang ka koit ka khiah bad ka khuid ka suba ha ka lympung jong ka tamasa Hornbill Festival kaba 24, hadien ka jingjop jong ka jingïatehlok ha ki snem ba la dep.
Kum ka shnat ba la ïatehlok ha ka liang ka koit ka khiah ha ka tamasa jong ka Hornbill Festival jong ka sien kaba, ka Durex TBBT ka la lah ban pynpaw ïa ka jingtreikam jong ka ha kaba ïadei bad ki nongshong shnong lyngba ki kolshor bad ki jingïalehkai, kaba la ktah bhai ïa ki million ngut ki briew.
U Tourism Director ka Nagaland, u Keduosieu Metha, u la ban jur shaphang ka bynta ba kongsan jong ka tamasa Hornbill Festival na ka bynta ban wanrah ïa ka jingsuk hapdeng ki nongshong shnong bapher bapher.
U la ïatehlok bad ka TBBT ban nang pynkhlaiñ shuh shuh ïa ki jingmut ba skhem kum ka jingmynjur, ka jingïaryngkat, ka jingïada, ka jingkynthup lang ïa baroh salonsar, bad ka jingpynsaphriang jingtip khamtam hapdeng ki samla, da kaba thmu ban nang kham pynbha shuh shuh ïa ka jingmut jong ka tamasa bad pynlong ïa ka imlang sahlang kaba don ïa ka jingshemphang bad ka jingsngewthuh.
U Gaurav Jain, Executive Vice President, South Asia, Reckitt u la ban jur, “Kane ka jingïatehlok ka long kaba don jingmut bha namar ba ka ailad ïa ngi ba ngin ïoh ban ïadon bynta bad bun ki samla bad kumjuh ki samla lud ha ka thaiñ Shatei-lam-Mihngi, bad noh synñiang sha ka thong kaba ïar ban pynlong ïa ka lashai kaba koit ba khiah bad kaba ïaineh".
Shuh shuh u Ravi Bhatnagar, Director, External Affairs bad Partnerships, SOA, Reckit u ong, “Ryngkat land bad ka Durex TBBT, ngi rakhe ym tang ïa kane ka tamasa jong ki tamasa ne Festival of Festivals hynrei ïa ka jingkyrpang jong ka kolshor, ka sap ka phong bad ban buh ïa ka koit ka khiah kum ka bynta ba kongsan tam ha ka jingïaid lynti jong ngi.
".
U MLA ka Voice of the People Party (VPP) na North-Shillong, Bah Adelbert Nongrum u la ong ba kan bha ïa ka Sorkar Jylla ban ieh noh ïa ka mat halor ka Them Ïew Mawlong kumba ka long lada ka dang hap ban ïapeiñ bad pyndem hakhmat ki nongshong shnong kiba shong ba sah ha katei ka jaka.
“Lada ka Sorkar ka dang hap ban ïapeiñ, ban pyndem kum ki trai ïing hakhmat ki nongshongwai, ieh noh kumba ka long, ym donkam ban ktah eiei…ap ba ka VPP kan wan ha ka bor bad ngin leh la ka jong ka kamram," la ong u Bah Nongrum.
Haba kynthoh ïa ka Sorkar halor katei ka bynta, u la ong ba shisien ka sngi, baroh ka jaka la long trai da ki paidbah, hynrei la ai pat ïa ka jaka sha ka Sorkar ban pyndonkam na bynta ban shakri ïa ki paidbah.
“Haba ïadei bad ka jingjia ha Them Ïew Mawlong kaba ngi khmih lynti ba kan poi noh sha ka jingïabeit, kaba sngewsih ka long…ngan pynkynmaw ïa ki por ki snem ba la leit noh, la mih ka jingkheiñ ba 184 tylli ki longïing yn pynkynriah na Them Ïew Mawlong sha Quarter ka Shillong Municipal Board – 128 ki dei na Municipal bad 56 na kiwei-kiwei ki tnad treikam," u la ong.
Ha kawei ka liang, u Bah Nongrum haba pynpaw ka jinglyngngoh halor ka jingmih ki 342 tylli ki longïing, kata sa 158 tylli na ka 184 tylli kaba ka Sorkar kan sa ai jaka na bynta jong ki, u la buh jingkylli, “Ki dei kiei?"“Nga sngewsih sngewkthang ka mynsiem – ka long ba balei ki briew jong ngi, ki long kum ki nongshongwai ha la ka jong ka ri.
Balei ngim pyndonkam ïa ka bor, ka iktiar kum kita ki trai Jylla kumno ban leh ïa kita ki nongshongwai," la ong utei u nongmihkhmat.
Haba kren halor ka jingduhnong la ka long ha sor ne khappud, u MLA u la pynkynmaw ïa ka jaka kaba 2.
29 sq.
km ha ka thaiñ Khanapara, Pillangkata kaba la duh ei sha ka Assam ha ka kylla banyngkong jong ka jingïakren pynbeit pud.
“Mynta pat ka Sorkar ka kular ban ai sa 1.
4 akar…balei…haduh katno ba ma ngi, ngin don ka jingsngewsynei na bynta kiwei pat.
Kine ki dei tang ki nongtrei jong ka Sorkar," la ong u Bah Nongrum.
Shuh shuh haba pynkynmaw ba ha ka 12 tarik Jymmang mynta u snem u la ai por ïa ka Sorkar ba un leh eiei hi dalade, u la ong ba namar ka jingmih jong ka mat halor ka bhah thung kam ba la ïalam da u nongïalam ka VPP, Bah Ardent M.
Basaïawmoit, u la hap ban sangeh noh shuwa naba kane ka long kaba kham donkam na bynta ki samla ka Jylla.
Haba kynthoh biang ïa ka Sorkar halor ka jingbym lah ban pynkynriah ïa ki nongshong shnong na Them Ïew Mawlong, utei u nongmihkhmat ka VPP u la bynrap, “Lehse ka jingïakynduh ha kine ki khyndiat sngi bad ka kular ban ai sa 1.
4 akar…ka lah ban dei sa kawei ka jingpynbiej namar ka jingjan jong ka ilekshon MP, MDC.
".
U Superintendent of Police (SP) ka East Jaiñtia Hills u la wan mih hakhmat ki nongbishar ka Meghalaya High Court ha ka Lah Sngi U Blei bad u la pyni ba ki pulit ki la shim ïa ki sienjam ban ïakhun pyrshah ïa ka jingtih bad jingkit dewïong be-aiñ ha kane ka distrik.
Ha kajuh ka por, u SP u la pyntip ba ki pulit ki la kurup noh ïa u dewïong uba don 4,800 MT.
Une u dewïong u dei uba la kurup najan ka Don Bosco College, Byndihati.
Ka jinglap ïa une u dewïong ka la paw ha ka kaiphod kaba 18 jong u Justice BP Katakey (Retired).
Ïa mynta, ka High Court ka la pynpaw ba ka jingwan jong u SP ka East Jaiñtia Hills sha ïingbishar kam long shuh kaba donkam bad yn hap ban shu ap bad peit shwa ha ki sngi ki ban wan lada ka dang don eiei halor kane ka bynta.
Na ka liang u Advocate General u la ong ba haduh mynta, u Justice BP Katakey (Retired) u khlem pat ai ïa ka kaiphod bathymmai hadien katei ka kaiphod ba 18.
Ka ïingbishar ka la ong ba khlem da ïoh shwa ïa ka kaiphod bathymmai, yn ym lah ban pynmih kano-kano ka hukum.
Ka High Court ka la bthah ba ka jingbishar kan long biang ha ka 19 tarik Nohprah ban ap ïa ka kaiphod na u Justice Katakey halor ka jingpan jubab jong u na u Deputy Commissioner ka East Jaiñtia Hills ha kaba ïadei bad u dewïong uba u Justice Katakey u la lap katkum ba la paw ha ka kaiphod kaba 18.
Hynrei hadien ba la kut ka jingbishar, u Court Master u la pyntip ba u Justice Katakey u la aiti sha ka High Court ïa ka kaiphod ba 19.
Ha kawei pat ka liang, la pyntip ba dang sah sa 5,50,000 MT u dewïong ba la dep ban kheiñ bad uba hap ban kit bad die lilam da ka Coal India bad katkum ka jingbthah jong u Justice Katakey, ïa une u dewïong dei ban kit bad die lilam hapoh mynta u bnai.
Ka High Court ka la ong ba la khmih lynti ba yn bud ïa ka por ba la buh bad ban pyndep ïa ka jingkit bad jingdie lilam ïa une u dewïong hashwa ban kut snem.
Kumba shiphew ngut ki runar ki la ïoh ban prong tuh hapoh kawei ka kudam buh sikret jong ka kompani ITC Limited, kaba la pynïaid da ka Madan Mohan Obhrai & CO WSP ha 15 Mer, Ri Bhoi District.
Kane ka la jia ha ka por kumba 1 baje eiei jong ka shiteng synñia Lah Sngi U Blei.
Katkum ka tyllong khubor ba la ïoh lum na ki pulit, la ïathuh ba kitei ki runar ki la ïoh rung tuh hapoh katei ka kudam da kaba pyndonkam da ka jingkieng.
Ynda haba ki la ïoh rung ha phyllaw, ki la teh ïa ki kti ki kjat jong lai ngut ki nongap pahara katei ka kudam bad teh ruh da ka ‘gamcha’ ha ka durkhmat jong kitei ki nongap pahara.
La ïathuh ruh ba hadien ka jingteh jingkhum bad da ïa ki khmat jong kitei nongap pahara, kitei ki runar ki la pynpait pat ïa ar tylli ki tala jong ka kudam da kaba pyndonkam da u nar rod.
Ynda haba ki ïoh ban rung shapoh ka kudam, ki runar ki la pynphai ruh ïa ka kor ringdur (CCTV camera) shajrong khnang ba kan nym ïoh ringdur ïa katei ka kam tuh kam thiem ka jong ki.
Ki pulit ki la ïathuh ruh ba ha kane ka jingjia, kitei ki runar ki la ïoh ban tuh haduh 255 synduk sikret nalor ka Router, ka DVR bad CPU jong katei ka kudam.
Halor kane ka jingjia, na ka liang ki pulit ka Ri Bhoi mynta ki dang pynlong ïa ka jingtohkit ban ïoh kem ïa ki runar kiba donkti ha kane ka kam tuh.
Ka Hynñiewtrep Youths’ Council (HYC) ka la dawa na ka sorkar jylla ba ka dei ban ai shwa ka jubab kaba shai sha ki paidbah haduh katno tylli ki longïing ba shong ba sah ha Them Metor ki dei kiba trei ha Shillong Municipal Board bad katno pat ha kiwei kiwei ki tnat jong ka Sorkar.
Kane ka jingdawa ka HYC ban ai jubab shwa ka la long hadien ba na ka liang jong ka Sorkar dang shen ka la pynbna ba kan ai jaka shuh shuh sa kumba 1.
4 akar ban shna ïa ki ïing na ka bynta ban pynkynriah noh ïa ki briew na Them Metor, Them Ïew Mawlong.
Haba kren bad u nongthoh khubor ha ka Sngi Nyngkong, u President ka HYC u Bah Roykupar Synrem u la ong ba ka seng naduh kaba sdang ka la dep ban kren shai ba lada ka Sorkar ka thmu ban ai jaka ïa ki nongshong-thap nongshong beaiñ, da lei lei kan nym pdiang, bad lada ka Sorkar ka mut ban ai jaka ïa kiba shongthap, ki dkhot ka jaidbynriew ruh ki bun bah ki bym don jaka, bad u la buh jingkylli, hato ka Sorkar ka kloi mo ban ai jaka ïa kum kita?U Bah Roykupar u la ong, ka seng kan nym shu sngap, hynrei kan wad jingtip la kita ki 342 tylli ki longïing ki dang dei ne em ki nongtrei hapoh ka Shillong Municipal Board.
Lada lap ba ki dei tang kiba shong beaiñ, ka seng kan thaw da kiwei ki lad ki lynti ban leh.
Haba kylli, u la ong ba ka aiñ bat khyndew lane kata ka Land Transfer Act ha ka Jylla ka treikam, hynrei ka seng kan ap namar haduh mynta kam pat shai la ka Sorkar ka ai ei ïa ka jaka lane kan shu shna ïa ki ïing ba kin sah.
Shuh shuh na ka liang une u nongïalam ka HYC u la ong, kumba ka long ïa kiba trei ha ki tnat ka Sorkar Jylla, la ju kynthup lang ïa ka bai ïing (rent allowance) ha ka tulop, hynrei kaba sngew lyngngoh ka long ïa ki briew kiba sah ha Them Metor yn ai ïing kyrpang, nalor ïa kaba la ai kim hun pynbna shuh shuh.
U la ong ba lada peit ha kiwei ki jaka, kane ka Sorkar lada ïatakhuh bad ki para jaidbynriew kiba tam pud ban shong dukan ha ki jaka jong ki tnat Sorkar la ju leh da ka bor ban pynpra, hynrei ïa kine ki briew pat la ailad ban dawa ma ki.
Kane ka la pynlong ïa kine ki briew ban nang dawa shuh bad ban nym kheiñ ïa ka bor jong ka Sorkar.
Tang khyndiat sngi hadien ba u Symbud Myntri Rangbah ka Jylla, u Bah Prestone Tynsong u la ïathuh ba ka bai jaka ban shna ïa ka surok Western Bypass ka la rem shaba palat, na ka liang ka Synjuk ki Nongsynshar Shnong Nongthliew Area ha ryngkat ka Hynñiewtrep A.
chik National Movement (HANM) ka la phah kyrkieh da ka jingthoh ban ai jingmut ïa ka Sorkar Jylla ban shna ïa kane ka projek na ka surok kaba la don lypa kata na Mawmaram sha Lad Umsaw ha Umïam Ri-Bhoi District ha kaba ka bai shim jaka ruh kan long kaba kham duna lada shna ïa ka projek na kane kajuh ka surok kaba la don lypa.
Ha ka jingthoh kaba la phah sha u Bah Tynsong ha ka Lah Sngi U Blei (11 tarik Noh-prah, 2023), kaba la soi da ki nongkitkam ka Synjuk ki Nongsynshar Shnong Nongthliew Area lem bad ka HANM Eastern West Khasi Hills, ki la pynpaw ka jingdiaw lada ka Jylla kan duh noh ïa ka projek Western Bypass tang namar ka jingrem palat ka bai jaka kumba la dep ban pynpaw da u Symbud Myntri Rangbah dang shen lyngba ki lad pathai khubor.
Na ka liang u President ka HANM Eastern West Khasi Hills u Bah Artis Ryntathiang u la ong ba wat lada ym shym la ïoh ban ïakynduh bad u Symbud Myntri Rangbah, hynrei la shu aiti ïa ka jingthoh sha ka ophis jong u haba ïadei bad ka projek Western Bypass.
U la ïathuh ba na ka liang jong ka seng ha ryngkat ka Synjuk ki Nongsynshar Shnong ynda la dep ban ïakynduh lang la sngewdei ban phah jingthoh sha u Symbud Myntri Rangbah ha ryngkat ka jingai jingmut khnang ban nym duh ei ïa kane ka projek Western Bypass.
Kumta u la ong ba ka jingai jingmut na ka HANM bad ka Synjuk ki Nongsynshar Shnong Nongthliew Area ka long ba ka Sorkar Jylla kan pynïaid noh beit ïa kane ka projek na ka surok kaba rim kaba la don lypa naduh Mawmaram sha Ri-Bhoi ter ter khnang ba ka projek kan nym long lehnohei bad kan long ka jingmyntoi ïa ki paidbah bad lait na ka dheng kali ha Shillong baroh kawei.
U la pynkynmaw ruh ba katto katne snem mynshwa, ka la don teng ka jingleit peit ïa kane ka surok na Mawmaram sha Ri Bhoi da u Myntri Rangbah u Conrad K Sangma.
Dang shen na ka liang u Bah Prestone Tynsong uba peit ïa ka tnat shna surok ha Jylla, u la ïathuh ba ka Sorkar Pdeng ka la mang kumba T.
600 klur ban shna ïa ka projek Western Bypass.
Hynrei u la pynpaw ka jingdiaw namarba ka bai jaka ban shna ïa kane ka projek ka la rem shaba palat ha kaba ka bai shim jaka la kham rem ar shah ban ïa ka bai shna ïa ka Western Bypass kaba la poi haduh kumba T.
1200 klur.
U Bah Tynsong u la ong ruh ba lada ym lah ban pynbeit ïa kane ka jingrem palat ka bai shim jaka, ka Sorkar Pdeng ka lah ban nym mynjur ïa kane bad ka lah ban poi pynban sha u pud ban duh ïa kane ka projek Western Bypass tang na ka daw ka jingrem palat ka bai jaka.
Sa shisien pat, ka kynhun ki nongñiah bad nongbud ki kali kit umphniang hapoh ka lama jong ka North East Petroleum Mazdoor Union (NEPMU) ka la byrngem ban ym phah kit umphniang shuh sha Meghalaya naduh ka Sngi Ba-Ar.
Ha ka shithi sha u Commissioner and Secretary ka tnat Food and Civil Supplies ka sorkar Meghalaya ha ka 9 tarik Nohprah, katei ka Union ka la pynpaw ba ki dkhot jong ka kynhun ki dang don sah ha patok ha Nongpoh bad kiwei ki jaka hadien ba ki pulit ka Meghalaya ha ka 24 tarik Naiwieng, 2023 ki la kem ïa ki halor ka jingkynnoh ba ki la donkti ban die tuh ïa ka umphniang ha surokbah ha Ri-Bhoi.
Lah ban kdew ba hadien katei ka jingshah kem, ka Union ha ka 27 tarik Naiwieng ka la pynbna ba kan khang ïa ka jingpynpoi umphniang sha jylla.
Hynrei ka sorkar ka la khot ïakren bad ki nongïalam jong ka Union ha Nongpoh bad hadien ka jingïakren la rai ban weng noh ïa ka jingpynbna ban sangeh wan kit umphniang sha Meghalaya.
Ha ka shithi sha u Commissioner & Secretary, ka Union ka la ong ba ha katei ka jingïalang, ka sorkar Meghalaya ka la kren shai ba kan ym don ka jingpyndik ba khlem nongrim ïa ki nongñiah bad nongbud ïa ki kali kit umphniang.
Ha kaba ïadei bad ka jingshah kem jong ki dkhot, la kyntu ïa ka Union ba kan bud ïa ki kyndon aiñ bad ban wad lynti ban bah jamin ïa ki khnang ba kin lait na patok.
Hynrei na ka liang ka Union ka la ong ba haduh mynta, ym pat don satia napdeng kiba shah kem kiba la lait na patok watla u muktiar jong ki u la ïakhun shitom.
Ka Union ka la ong ba kine kiba la shah kem ki la shah pyndik kai.
Namar kane ka daw, ka Union ka la ong ba ki dkhot ki la sngewbitar bad la rai ban sangeh noh ka jingwan pynpoi umphniang sha Meghalaya naduh lashai ka sngi.
Ha kawei pat ka liang, ha ka jingïakren bad uwei u heh sorkar, u la ong ba kam lah satia ban long ba ka sorkar kan ïarap ban ai jamin ïa kito kiba la shah kem halor ka jingkynnoh ba ki la donkti ban die tuh ïa ka umphniang.
U la ïathuh ba haduh mynta, ka jingtohkit jong ki pulit ka dang ïaid halor katei ka jingkynnoh ba don ka jingdie tuh ïa ka umphniang ba wan kit ha ki kali na Assam.
U la ong ba lada katei ka Union ka sngewdon jingkitkhlieh ïa ki dkhot kiba la shah kem, ka dei ban ïaid katkum ki kyndon aiñ bad ban pan jamin na ka ïingbishar khnang ba kin lait na patok.
Ha kaba ïadei bad ka jingdon ka umphniang, utei u heh sorkar u la ïathuh ba kumba ka long mynta ka biang bad ki paidbah kim dei ban sheptieng.
Ha kajuh ka por, u la ong ba nalor ki trok kit umphniang jong ki kompani, ki don ruh ki trok shimet kiba ju leit kit umphniang na Assam.
Ha kaba ïadei bad kine ki trok shimet, u la ong ba ka sorkar ka la bthah ïa ki pulit ka jylla ban ïakren bad ki pulit ka jylla Assam ban pynthikna ba ki nongñiah kin ym ïakynduh jingeh haba ki leit kit umphniang.
Lada donkam, la bthah da ki Deputy Commissioner ba kin pynbeit bad ki SP na ka bynta ban pynbiang pulit pahara ïa ki trok kiba kit umphniang na Assam bad kiba dei ban rung sha Meghalaya.
Ka Dorbar Shnong Mawlai Mawroh kan pynlong ïa ka jingpynkhuid shnong ha ka 18 tarik mynta u Nohprah, bad ha kane ka sngi ka shnong kan pynlong shwa ïa ka jingkynmaw burom ïa u Myllung Soso Tham.
Katkum u kyrwoh khubor ba la pyllait da u Rangbah Shnong Bah Peter G Lamare bad General Secretary Bah T.
Hynñiewta, la ong ba kan don ka jingai jingkren ha katei ka sngi shaphang u Myllung Soso Tham kum ka jingkynmaw burom bad hadien kata yn sa sdang ka jingpynkhuid shnong naduh ka por 9 baje mynstep.
Kumta la kyntu ïa baroh ki nongshong shnong ban mih ryntih la kumno-kumno iwei lane ar ngut shi ïing bad rah la ki jong ki tiar trei.
Kito kiba don jaka puta bad don ïing don sem ki bym sah ha shnong Mawroh, ki dei ban wan sha kane ka jingpynkhuid shnong bad ki dei ban ïakynduh ïa ki Rangbah Dong.
Kiba shong ki dukan bapher bapher, ki karkhana, ki trai Guest House/Homestay, Restaurant, ophis Sorkar, ophis shimet, ki skul bad kiwei kiwei ki jaka pule ki dei ban mih ryntih ha kane ka jingpynkhuid shnong.
Lada don ki bym wan ne pep, kin shah pynshitom katkum ka rai jong ka Dorbar Shnong bad ki Rangbah Dong kin sa peit bha ha la ki jong ki dong jong ki ïa ka jingwan ki briew ban pynkhuid bad ba ka jingpynkhuid ka dei ban long kaba biang.
Na ka bynta ka jingdih sha dih dud ka shong ha ka jingpynbeit jong ki Rangbah Dong.
Ka jingbym lah ha ki snem ba la leit noh ban buh la ka jong ka LPG Bottling Plant mynta kan sa urlong noh namar ka Sorkar MDA ka la shimkhia ban pynurlong noh ïa kane.
Kane ka jingshimkhia ka Sorkar ka dei hadien ba ka Jylla ka la ju mad jingeh khamtam haba don kano-kano ka jingïakhih ha Assam bad lada duna ka jingpynpoi ïa ka LPG sha Meghalaya.
Haba ïakren bad ki ophisar ka Sorkar Jylla kiba tip bha shaphang kane ka kam, ki la ong ba da ka jingshimkhia ka Sorkar ha kine ki khyndiat snem la lah ban ïoh jaka ban shna ïa ka LPG Bottling Plant bad ki kam ruh ki la sdang ban ïaid shaphrang.
Haba kylli halor ka jingbuh ïa ka jaka pynlang umphniang (oil depot), la ong ba ïa kane ka kam ruh dang ïaid ka jingïakren khamtam ban ïoh jaka.
La ïathuh ba kane ka mat khamtam ban don la ka jong ka LPG Bottling Plant bad Oil Depot ka dei kaba la sahteng la bun phew snem, bad dei mynta ba kane ka kam ka la nang ïaid shakhmat ha kane ka Sorkar kaba mynta.
Kumba shu kdew, ka Jylla Meghalaya ka ju mad jingeh ha ka liang ka LPG bad umphniang kali haba ki nongtrei ne nongñiah trok kit umphniang ki ïakhih ha Assam khamtam ban nym wanrah ïa kine ki mar kiba donkam eh man la ka sngi.
U Bah VGK Kynta uba dei uwei na ki Muktiar ba la paw hapoh ka Jylla u la ong ba ka Meghalaya Transfer of Land (Regulation) Act, 1971, kam lah satia ban treikam ha ki jaka jong ka Sorkar, lada ka Sorkar ka ai jaka ban shna ïa ki ïing na ka bynta ban pynkynriah ïa ki briew na Them Metor, Them Ïew Mawlong.
Lah ban kdew ba wat na ka liang u Symbud Myntri Rangbah ka jylla, u Bah Prestone Tynsong ha ka Lah Sngi U Blei u la pynshai ba ka jaka ban tei ïa ki ïing na ka bynta ban sah ki briew na Them Metor, kam dei kaba la ai duh sha kita ki briew, hynrei kan dei beit hapoh ka jingpeit ka ophis Shillong Municipal Board namar ka dei ka jaka jong ka SMB.
Ha kaba ïadei bad kane, na ka liang u Bah VGK Kynta haba kren bad u nongthoh khubor u la ong ba lada ka don ka jingïapynbeit hapdeng ki ar mamla (kata ka Sorkar bad ka Harijan Panchayat Committee), ka long kaba bha eh, namar hadien ba la mih ki jingdawa ban pynkynriah, bad kumba ka paw mynta ka Sorkar ka kwah ban pynkynriah ïa ki briew na Them Metor sha ki jaka bym hap hapoh ka Khyrnit Hynriew.
Haba kylli, u la ong ba ka aiñ bat khyndew kan nym lah ban treikam eiei namar ka jaka ka dei jong ka Sorkar, namar ka Meghalaya Transfer of Land (Regulation) Act, kam treikam ha ki jaka Sorkar lane ki normal area jong ka Shillong.
Ha kawei pat ka liang u Bah Kynta u la ong ba lada ka don ka jingpynbeit da ka jingsuk ym lah ban khang bad kam donkam ban ap ïa ka jingsngew jongno jongno ruh, namar kam long kaba suk ban shu kyndang ïa ki briew kiba la sah kumba 150-200 snem ha katei ka jaka.
Shuh shuh u la ong ba lada don ka jingkren kaba pynshongshit kaba ktah ïa ka jingmut jingpyrkhat jong ki paidbah tang ban ïoh myntoi politik dei ban tehlakam bad pyntreikam syndon da ka aiñ Meghalaya Preventive Detention Act.
U Myntri Rangbahduh ka ri, u Narendra Modi ha ka Lah Sngi U Blei u la pyllait paidbah ïa ka ‘Viksit Bharat @2047: Voice of Youth’ lyngba ka ‘video conferencing’.
U Myntri Rangbahduh u la ai jingkren ha ki Vice-Chancellor jong ki skulbah, ki khliehduh jong ki jaka pule bad ki nonghikai ha ki ‘workshop’ ba la pynlong ha ki Raj Bhawan ha kylleng ka ri ban rakhe ïa ka jingsdang jong kane ka sienjam.
Ha Meghalaya, ka Raj Bhavan, Shillong ka la pynlong ïa ka prokram ha kaba la don ka jingpyni ‘live’ ïa kane ka prokram.
Ha kajuh ka por, la pynlong ïa ka ‘workshop’ kum shi bynta jong ka prokram halor ka phang-pdeng, “Empowered Indian" bad “Thriving and Sustainable Economy".
U Lat ka Jylla Meghalaya bad u Myntri Rangbah ki la ïadonlang ha kane ka prokram bad ha ka ‘workshop’ la sakhi ïa ki jingïalang ïamir jingmut jong ki khlieh duh jong ki jaka pule, ki nonghikai bad ki samla pule kum kito kiba don bynta na ka bynta ka India kaba la kiew shaphrang.
Ki ‘workshop’ ki long ka sienjam ba kongsan sha ka jingsdang ïa ka kam ban kynthup ïa ki samla ban ïasam ïa ki jingai jingmut jong ki na ka bynta ka Viksit Bharat @2047.
U Myntri Rangbahduh ha ka jingai jingkren u la kdew ïa ka bynta kaba khraw jong ki jaka pule ha ka jingkyntiew ïa ka jingmut jingpyrkhat jong u briew bad ong ba ka ri ka lah ban kiew shaphrang tang lyngba ka jingkiew shaphrang ki briew jong ka.
U Modi u la ban jur halor ka jingdonkam ban buh ka thong ïa ka bor jong ki khynnah bad ki samla pule ha man ki skulbah khnang ban pynurlong ïa ka ‘Viksit Bharat’.
Da kaba pdiang ïa ka jingdon ki jingmut jingpyrkhat bapher-bapher, u Myntri Rangbahduh u la ong ba dei ban pynïatylli ïa kine baroh na ka bynta ka jingtei ïa ka India kaba la kiew shaphrang.
U Modi u la kyntu ïa baroh ba kin trei borbah na ka bynta ka jingpynurlong ïa ka Viksit Bharat@2047.
U la ai jingmut ban pynlong ïa ki prokram ba kyrpang ha man ki kolej bad ki skulbah ha ka ri ban pynïasoh shuh-shuh ïa ki samla bad kane ka jingthmu.
U Myntri Rangbahduh u la kren shaphang ka jingplie ïa ka rynsan ‘Ideas Portal’ kaba ïadei bad ka Viskit Bharat bad u la pyntip ba lah ban ai jingmut ha ki san tylli ki phang.
Ha ka jingai jingkren ha ka jingïalang, u Lat ka Jylla Meghalaya, u Phagu Chauhan u la kyrpad ïa ki samla ban peit ïa ka rynsan jong ka Viksit Bharat ba la shna da ka Sorkar bad ‘upload’ ïa ki jingsngew bad ki jingai jingmut jong ki ha kane ka rynsan hashuwa ka 25 tarik Nohprah 2023.
“Kine ki jingai jingmut, bad ki sienjam pynkhreh kam kan ïarap ïa ka Sorkar ban wanrah ïa ki polisi bad ïarap ruh ban kot sha ka thong ban pynlong ïa ka India ka ri kaba la kiew shaphrang hashuwa u snem 2047," bynrap u Lat.
U Myntri Rangbah ka Jylla Meghalaya, u Conrad Sangma ha ka jingai jingkren ha ka jingïalang u la ong ba ki samla ki long ki kabu ba khraw tam jong kano-kano ka ri ha kaba ki long ruh ki jingeh kiba heh tam.
U la ong, “Bad nga ïai ban ïa kane hajan man ki prokram ba nga leit haba nga kren sha ki samla, ki samla haba ki shah ïalam bakla, ki long ka bor jong ka jingpulom lut baroh ha ka ri.
Haba ki shah ïalam ha ka lynti kaba dei, ki lah ban long ka bor kaba khraw tam ha ka jingtei ïa ka ri.
Dei namar kata ka long kaba donkam ba ngin tei ïa ka rukom pyrkhat kaba dei bad ïalam lynti ïa ki samla ha ka lynti kaba dei khnang ba kin lah ban long ka bor jong ka jingtei ïa ka ri kaba ngim pat ju ïohi ha ka histori.
"Shuh shuh u Myntri Rangbah u la ai khublei ïa u Myntri Rangbahduh na ka bynta kane ka thong jong ka Viksit Bharat hashuwa u snem 2047 da kaba bynrap, “Kano-kano ka Ri, kano-kano ka Jylla lane kano-kano ka kynhun kam lah ban ïaid shakhmat khlem ka thong.
".
Ka Petroleum Dealers’ Association of Meghalaya (PDAM) ka la rai ban leit kit beit ïa ka umphniang na Assam wat hapdeng ka jingbyrngem jong ka North East Petroleum Mazdoor Union (NEPMU) ban ym pynpoi umphniang shuh sha ka Jylla naduh ka Sngi Ba-ar.
“Ki kali jong ngi kin leit kit beit ïa ka umphniang lada kito kiba dei ban wan pynpoi kim wan," ong u President ka PDAM, Bah Kennedy Khyriem ha ka Lah Sngi U Blei.
U la ong ruh ba ki don ar jait ki kali kit umphniang – jong ki trai jaka theh umphniang bad ki ‘Transporter Tanker’ ne kito kiba la don jingïateh bad ki kompeni umphniang kum ka Indian Oil, Hindustan Petroleum, Bharat Petroleum bad kiwei-kiwei.
Haba kylli, u la ong ba ka umphniang kaba dang sah bad u mynta ka dang dap na bynta 3-4 sngi.
“Ngi la dep ïakren ruh bad ki para trai jong ki jaka theh umphniang ban pynbiang ïa ka umphniang," u la ong.
Haba pynsngew ba ka Sorkar Jylla ka la bthah ban ïaid beit shakhmat ha ka ban leit kit ïa ka umphniang na Assam, u Bah Khyriem u la ong ba lada donkam, ka Sorkar kan pynbiang ruh ïa ki pulit ki ban synran lang ïa ki kali kit umphniang naduh jaka kit haduh Byrnihat ne Nongpoh.
“Nga la ïakren mynne bad u Myntri ka tnad ba dei khmih bad u la ong ban ïaid beit shakhmat bad lada donkam yn phah synran lang da ki pulit.
U Myntri u la ong ruh ba un sa ïakren bad ka Sorkar Assam haba ïadei bad kane ka bynta," u la ong da kaba bynrap ba kane kan ym don jingthut satia.
Haba kdew ba ka mar kum ka ‘Petrol’, ‘Diesel’, umphniang sharak bad LPG ki hap hapoh ka thup ‘Essential Commodities’ kiba donkam man ka sngi da u briew, u President u la ong ba ka Sorkar ka dei ban leh eiei lada katei ka NEPMU ka thmu ban ïaid shakhmat bad katei ka rai jong ka.
Halor ka jingdawa jong ka seng ban pyllait noh ïa kiba shah kem, u la ong ba kane baroh ka shong ha ka ïingbishar bad ka Sorkar kam lah ban leh eiei haba ïadei bad kane ka bynta.
Na ka liang u President, u la ïathuh ba katkum ka jingïoh jingtip na ki nongñiah kali, ka NEPMU kan sa shong jingïalang ha ka Sngi Ba-ar ban shim rai la kan ïaid beit ne sangeh noh shuwa ïa katei ka jingbyrngem jong ka.
U la bynrap ba ka PDAM kan sa shong jingïalang ha ka Sngi Ba-ar ban pyrkhat halor katei ka kam.
Ha ka shithi sha u Commissioner & Secretary ka tnad Food and Civil Supplies ka Sorkar Meghalaya, katei ka kynhun ka la pynpaw ba ki dkhot jong ka ki dang don sah ha along ha Nongpoh bad kiwei ki jaka hadien ba ki pulit ka Meghalaya ha ka 24 tarik Naiwieng, 2023 ki la kem ïa ki halor ka jingkynnoh ba ki la donkti ban die tuh ïa ka umphniang ha surokbah ha Ri-Bhoi.
Lah ban kdew ba hadien katei ka jingshah kem, ka kynhun ha ka 27 tarik Naiwieng ka la pynbna ba kan khang ïa ka jingpynpoi umphniang sha Jylla.
Hynrei ka Sorkar ka la khot ïakren bad ki nongïalam jong ka NEPMU ha Nongpoh bad hadien ka jingïakren la rai ban weng noh ïa ka jingpynbna ban sangeh wan kit umphniang sha Meghalaya.
Kumba 20 metric ton u sohniamtra Khasi Mandarin la pynkit ban shalan sha Dubai, kawei na ki nongbah bapaw ha ka thaiñ Middle East kaba don ha United Arab Emirates.
Ïa ka kali kaba kit ïa une u sohniamtra Khasi uba tip da ka kyrteng “Khasi Mandarin" la kaweh lama na IATC Upper Shillong ha ka Lah Sngi U Blei ka 11 tarik Nohprah, 2023 ha ka jingdonlang ka Myntri kaba peit ïa ka tnat rep ka Kong Ampareen Lyngdoh nalor u MLA ka Mylliem u Bah Ronnie V Lyngdoh uba dei ruh u nongïalam ka Liang Pyrshah ha Ïingdorbar Thawaiñ ka Jylla lem bad kiwei kiwei ki ophisar.
Ha kane ka sngi la donlang ruh kiba mihkhmat ïa ka kynhun Apeda bad LuLu group, kiba la batai shaphang ki lad ki lynti bad jingïatreilang kiba pynpoi sha une u pud ban pynkiew ïa ka jingshalan ïa ki mar rep shabar ri.
Haba ai jingkren lyngkot ha kane ka sngi, na ka liang ka Kong Ampareen ka la pynpaw ka jingkmen bad pynpaw ïa ka jingkut jingmut skhem ka Sorkar ban kyrshan ïa ki nongrep bad ai jingkyrmen ban nang pynkhlaiñ ïa ka jingpynkiew ïa ka kam rep bad pynkhlaiñ ïa ka jingïateh ha ka khaïi pateng bad kiwei ki ri.
Kane ka jingjop ban pynïaid ïew ïa u sohniamtra ka la long ruh kawei na jinglah ban pynpoi sha ka thong ban nang pynkiew ïa ki mar rep na kane ka thaiñ ban poi sha ki rynsan ïadei ïathied ha ka pyrthei ka ban pynkiew ïa ka ïoh ka kot bad ka rukom rep kaba neh ha kane ka Jylla.
Ka Khasi Students’ Union (KSU), ka seng kaba ïadonlang hapoh ka shatri jong ka North East Students’ Organisation (NESO) ha ka Lah Sngi U Blei ka la wah ïa ki lama ïong bad ki ‘Banner’ ha katto-katne ki jaka jong ka sor Shillong kum ka dak ban pynpaw ka jingpyrshah ïa ka aiñ Ïakjakor kaba la tip kum ka Citizenship (Amend-ment) Act, 2019 (CAA).
“Kane ka long katkum ka jingbthah jong ka NESO.
Naduh u snem 2019, ngi la kynmaw ïa kane ka sngi (11 tarik Nohprah) kum ka ‘Black Day’," la ong u General Secretary ka KSU, samla Donald V.
Thabah.
Ïa kitei ki lama ïong bad ‘Banner’ la wah ha Motphran, Khyndai-Lad bad hakhmat u mot-dur ba shi rynïeng jong u Kiang Nangbah hajan Shillong Civil Hospital.
Haba kdew ba ka CAA ka shah ïa ki poiwir na kiwei pat ki ri ban long nongshong shnong ha India, utei u nongïalam u la pynkynmaw ba ka Jylla ka don ïa ka khappud bad ka Bangladesh bad ha ki snem 1970, ki la don ki nongshong shnong na katei ka ri kiba la wan poi sha ka Jylla namar jong ka thma Bangladesh Liberation War.
“Kine ki briew ki ïoh ban long nongshong shnong bad ki sdang ban leh trai shnong, ha kawei ka liang kaba la ïalam sha ka jingmih jong shibun kiei-kiei," u la ong.
Ha kajuh ka por, haba pynsngew ba ka jingdon jong ki Bengali kiba dei ki Hindu ha katei ka ri (Bangladesh) ka long kumba 1.
3 klur, u samla Thabah u la ong ba lada kitei ki bar-ri ki shim ka rai ban wan sha kane ka Jylla, kata kan sa ktah shi kat dei ïa ki paid nongshong shnong ka Meghalaya.
“Ngin ïai pynpaw ïa ka jingpyrshah jong ngi lem bad kiwei ki Jylla ka thaiñ Shatei Lam Mihngi bad ngin bteng ban kynmaw ïa kane ka sngi kum ka ‘Black Day’," u la ong.
Ka North East Students’ Organisation (NESO) kaba kynthup ïa ka Khasi Students’ Union (KSU), All Assam Students’ Union (AASU), Naga Students’ Federation (NSF), Mizo Zirlai Pawl (MZP), Twipra Students’ Federation (TSF), All Manipur Students’ Union (AMSU), Garo Students’ Union (GSU) bad ka All Arunachal Pradesh Students’ Union (AAPSU) – ki 8 tylli ki kynhun seng ha ki 7 tylli ki Jylla ka thaiñ Shatei Lam Mihngi ka kwah ban pynkynmaw ïa ki nongshong shnong ka thaiñ ba ha ka 11 tarik u Nohprah, 2019, wat hapdeng ka jingpyrshah kaba jur na ki trai-ri trai-muluk jong ka thaiñ ïa ka Citizenship (Amendment) Bill 2019, ka Sorkar India kam shym la sngap bad ha kaba khatduh lyngba ka Rajya Sabha ka la mynjur ïa ka aiñ Ïakjakor kaba la tip kum ka Citizenship (Amendment) Act, 2019.
Ka NESO haba ïadei kane ka la pynbna ba ïa ka 11 tarik Nohprah jong man u snem yn kynmaw beit kum ka ‘Black Day’ na bynta ha ka thaiñ Shatei Lam Mihngi baroh kawei.
Hashuwa, ki nongïalam ka NESO ha ka kyrwoh ki la ong ba kane ka sngi ka long ban phah ka kyrwoh sha ka Sorkar India halor ka jingpyrshah ïa ka CAA, ha kajuh ka por, ban pynkynmaw ïa ki briew lajong bad ka pateng ban wan haba ïadei bad sa kawei ka jingleh bym hok ha ka liang ka saiñ hima jong ka Sorkar India pyrshah ïa ki trai-ri trai-muluk jong ka thaiñ Shatei Lam Mihngi.
U Symbud Myntri Rangbah ka Jylla ha ka Lah Sngi U Blei haba kynthoh tyngeh ïa ka jingleh politik bad thmu ïalam bakla ïa ki paidbah, u la bthah ïa ka Voice of the People Party (VPP) ba kan kiar na ka jingleh politik ïa ka kam ba ïadei bad ka jingpynkynriah ïa ki 342 tylli ki longïing na Them Metor, Them Ïew Mawlong.
“Kiar na kaba leh politik ïa kane ka kam bad ka rai kaba la shim da ka sorkar ban pynkynriah ïa ki briew na Them Metor sha ka jaka ba long trai da ka Shillong Municipal Board (SMB) bad lada phi kwah ban shai, wan ïakynduh ïa nga, ngan batai bniah lut ïa kiei-kiei baroh ba phin shai pura," la ong u Bah Prestone haba kren sha ki lad pathai khubor ha ka Lah Sngi U Blei.
Kane ka jingkynthoh u Bah Prestone ka long shisngi hadien ba ka VPP ka la pyrshah ïa ka rai jong ka Sorkar ban nang ai jaka shuh shuh na ka bynta ban pynkynriah ïa ki briew na Them Metor.
U Symbud Myntri Rangbah u la ong, “Kito ki nongïalam kiba la pynrem bad kynthoh ïa ka rai ba la shim da ka Sorkar, ki dei tang kiba kwah leh politik.
Ka dei tang ka jingthmu leh politik khlem da tip ïa ki jingshisha, khlem da tip ïa ka jingdon ki nongshong shnong ha katei ka jaka.
Namar kata, ngam kwah ban ïatai nia, ngam kwah ban pynlut kai ïa ka por bad kum kine mat kaba ki wanrah".
“Haba ngi ong ba ngi donkam jaka biang sa kumba 1.
4 akar ka mut ba kane ka jaka kam dei ba ngin ai sha kine ki briew.
Ïa kane ka jaka yn aiti sha ka Shillong Municipal Board.
Kam dei ba kin long trai ma ki namar ka jaka ka dei jong ka municipal.
Dei namar kane, ba nga ong sngewbha wat ïaleh politik eiei.
Lada phi donkam jingpynshai, wan bad ïakynduh ïa nga, ba phin shai lut," la ong u Bah Prestone.
Haba pynpaw ba ka VPP kam dei ban ïalam bakla ïa ki paidbah, u Bah Prestone u la ong, “Nga tharai katto ka la biang.
Balei ba ki dang ïai kren kumtei, balei ba ki pyrshang ban ïalam bakla ïa u paidbah bad mynno ba ngi la ong ba ngi ai ïa ka jaka sha kita ki briew.
Ïa kane ka jaka yn ai sha ka municipal bad ka municipal kan sa leh ïa kaba donkam haba ïadei bad ki nongtrei jong ka.
Nga la ïohi ïa ka jingkren jong ki bad lada ngi aiti ïa kane ka mat sha ka VPP, kaei kaba kin leh haba kim tip ïa u ‘A’ u ‘B’ bad kim tip eiei ruh em, ki shu pyrshang beit tang ban ïalam bakla ïa ki paidbah".
“Katto ka la biang, sangeh noh ka leh politik namar ki paidbah ki sngewthuh kham bha bad nga kyntu ïa kine ki nongïalam ba kim dei ban sngewthuh bakla bad ban nym ïalam bakla ïa ki paidbah ka Jylla," la ong u Bah Prestone.
Ka Umphrup SC ka la pynliem noh ïa ka Smit SC da 4-2 kol na ka bynta ban khur ïa ka jingjop ha ka Second Division Football League 2023 ba la pynïaid Shillong Sports Association.
Ha kane ka jingïakhun kaba la long ha ka Sngi Ba-ar ha SSA Stadium, ka Umphrup ka la pynkhih jar nyngkong eh lyngba u Freddy Kharbyngar ha ka minit kaba 26.
Hadien shiteng kynta kane ka kynhun ka la pynbud biang ïa ka kol kaba ar lyngba u Nangseiboklang L.
Nongbri ha ka minit kaba 34.
Hadien san minit ka Smit ka la lah ban pynphai kylla shi kol lyngba u Kalbest Pathaw.
Haduh kaba kut jong ka kylla step ka Umphrup ka dangtam ïa ka Smit da 2-1 kol.
Hadien katto katne por ba la bteng ïa ka jingïakhun jong ka kylla miet, u Nangseiboklang u la pynbud biang ïa ka kol kaba ar ka jong u ha ka minit kaba 65.
Hadien shi minit ka Smit ka la pynphai kylla lyngba u Balajied Lyngwa.
Hashwa ban wan ka Umphrup ka la ïoh ban thep biang sa shi kol lyngba u Wallambor Kharumnuid ha ka minit kaba 81 na ka bynta ban khur syndon ïa ka jingjop.
Haba phai sha kawei pat ka jingïakhun kaba ar, ka Laitlyngkot SC ka la pynliem noh ïa ka Marbisu SC da 2-0 kol.
Ïa kine la thep da u Sebastian Nongrum ha ka minit kaba 53 bad u Tiplut khongmuid (55).
Kane ka lympung kan bteng biang ha ka sngi Balang ha kaba ka Nongkrem SC kan ïakhun pyrshah ïa ka Mawtawar SC ha ka por 2:15 janmiet.
Ka kynhun ïalehkai na Kolkata, ka Peerless FC ka la khur ïa ka jingjop ha ka lympung ïalehkai Invitation Knockout Football Tournament 2023- 24 ba la pynlong da ka New Nongstoiñ Sports Social & Cultural Club.
Ka nam tam jong ka Peerless ka la wan hadien ba ka la lah ban pynliem noh ïa ka kynhun ïalehkai na Jaiñtia Hills, ka 7 Wasa da 2-0 kol ha ka sngi Ba-ar ha madan New Nongstoiñ.
Ha kane ka jingïakhun baroh ar ki kynhun ki la pyrshang ban ïakhun tyngeh naduh kaba sdang ha kaba kim shym la lah ban thep kol haduh kaba kut jong ka kylla step.
Hadien katto katne por ba la bteng ïa ka jingïakhun jong ka kylla miet ba ka Peerless la ïoh ban pynkhih jar nyngkong ha ka minit kaba 65 lyngba u Surajit Nayak.
Hadien lai minit kane ka kynhun ka la pynbud biang ïa ka kol kaba ar lyngba u Blanang khongsdam.
Haduh kaba kut ka jingïalehkai ka 7Wasa kam shym la lah shuh ban pynphai bad ka la mad ïa ka jingshah rem.
Ïa ka nam ‘rang jong ka jingïalehkai la ïoh da u rangapkol ka Peerless FC u Satyabrata Manna.
Ka Jalaphet Moochut Pyr -dung SC ka la rah ïa ka nam lahduh ha ka lympung ïalehkai First Division Football Tournament ba la pynïaid da ka Saipung Block Sports Association (SBSA).
Kane ka nam jop ka la wan urlong hadien ba ka la lah ban pynliem noh ïa ka Mulait Bri Sumer SC da 1-0 kol ha ka jingïakhun phainal kaba la long ha madan Lamyrsiang ha ka Sngi Ba-ar.
Ïa kane ka shi kol la lah ban pynurlong lyngba u Thomas Dkhar.
Kane ka jingïakhun phainal naduh ba sdang haduh ban da kut ka por ba la buh ka la long kaba ïakhaid bha ha kaba baroh ar tylli ki kynhun ki la ïaleh katba lah ban ïoh pynkhih jar, hynrei kim shym la lah ban pyndonkam bha ïa ki kabu thep kol ha baroh ar kylla.
Kumta ki bor pynïaid ki la rah noh ïa ka jingïakhun sha ka ‘extra time’ bad dei hangne ba ka Jalaphet Moochut Pyrdung ka la ioh ban thep hi jlang ha ka minit kaba 114 lyngba lyngba u Thomas Dkhar, u bym shym la pynlehnohei ïa ka kabu ksair na ka bynta ban khur syndon ïa ka nam lahduh.
Ka lahduh jong kane ka lympung ka la ïoh ban khur ïa ka song pisa kaba T.
15 hajar tyngka ryngkat ka trophy, katba ka kynhun kaba wan ba ar ka la ïohpdiang ïa ka khusnam pisa kaba T.
10 hajar tyngka ryngkat ka trophy.
Ha kane ka sngi la sam ruh ïa ki khusnam sha ki rangïalehkai kiba la ïaleh-kai bha ha kane ka lympung kum ka khusnam ‘Player of the match’ ba la ïoh da u Kinison Chyr-mang jong ka Mulait Bri Sumer SC, ka nam ‘Best Goalkeeper of the Tournament’ ka leit sha u Kos Dkhar jong ka Mulait Bri Sumer, ‘Top scrorer’ la ïoh da u Rahul Bareh jong ka Jalaphet Mochut Pyrdung SC bad ‘Player of the Tournament’ la ïoh da u Ripil Chyrmang jong ka Jalaphet Moochut Pyrdung.
La sam ïa ki khusnam sha baroh ar kynhun da u kongsan u Bah Aron Bamon uwei na ki riew pawkhmat ka thaiñ ha ka jingdonlang u President ka SBSA u Bah Victor Suja, Bah Rimi Shadap, General Secretary bad kiwei kiwei ki dkhot ka SBSA.
Ha kawei pat ka liang ka jingïakhun final jong ka Super Division Football League kan long ha ka 18 tarik hapdeng ka Mulait United FC pyrshah ïa ka Lamyrsiang SCC ha ka por 12:30 mynsngi.
U Apandanka Marak u la ïai bteng ban ïalehkai bha ha ka lympung ïalehkai U-16 boys’ Vijay Merchant Trophy na ka bynta ban ïoh ïa ka hat-trick pyrshah ïa ki nongtied ba kynsai ka Arunachal Pradesh ha ka sngi Ba-ar ha Cuttack.
Ka Arunachal ka la jop ïa kynting pisa hynnin ka sngi bad ka la shimti ban tied nyngkong ha kaba ka la lah ban kamai tang 116/10.
U Gaurav Jyoti Thakuria u la lah ban khur 6 wiket na ka bynta ka Meghalaya, uba la lah ban pynurlong ban kynjoh sha ki 304 run bad shah pynhap wiket baroh ryngkat bad u Rudra Singh Rathore (107).
Haba sdang ïa ka inning kaba ar hynne ka sngi, ka Arunachal ka la kamai tang 31/5, bad u Apandanka u la lah ban khur 4 wiket.
Ki hat-trick kiba u la khur ki la wan ha ki ar over ha kaba baroh lai ngut ki nongtied ki la shah pynkhyllem noh.
Une u rangïalehkai u la lah ban pynhap ïa u Nabam Ganiabad bad hadien ïa u Tana Hurka.
U Apandanka u la lah ruh ban pynhap wiket ia u Nabam Jenam na ka bynta ban khur ïa ka hat-trick na ka bynta ban pynlong ïa ka kynhun jong u ban ïalehkmen.
Hadien u Apandanka u la lah ruh ban pynhap wiket biang sa ïa u Paisal Ali (1/11 in 6).
Hynnin ka sngi, u Apandanka u la khur 3/43 ha ki 13 over, hynrei ka la long ka sngi jong u Thakuria, uba la lah ban khur 6/23 ha ki 11.
2 over ha kaba ka Arunachal ka la shah pynkhyllem noh ha ki 40 over bad kamai 116 run.
U Mewankitbok M Kharpuri (1/16 in 7) u la long sa uwei pat u nongpynhap wiket.
Hadien u Thakuria u la shimti biang ban kawang bol ha ka inning kaba ar jong ka Arunachal bad lada u lah ban pynurlong, u lah ban khur ïa ka hat-trick namar u la lah ban pynhap ïa ki ar ngut ki nongtied ha ka inning kaba ar nyngkong.
Ka jingïalehkai lang ki ar ngut ki nongtied kiba nyngkong jong ka Meghalaya hapdeng u Rudra bad u Gaurav Narleng, ka la pynlong ban kynjoh sha ki 122 run hashwa ban shah pynhap ka wiket kaba lai.
U Rudra u la tied 107 run na ki 273 bol (12x4s), katba u Narleng u la tied 67 run na ki 142 bol (11x4s).
Kiwei pat ki nongtied kiba kynthup ïa u Paisal (34 run na ki 71 bol) bad u Mewankitbok (25 run na ki 84 bol) ka la pynlong ïa ka Meghalaya ban kynjoh sha ki 300, na ka bynta ban jop ïa ka liang pyrshah da 188 run ha ka inning kaba nyngkong.
U coach ka Kerala Blasters FC u Ivan Vukomanovic, u la shah sospon na ka bynta kawei ka jingïakhun ryngkat ka kuna kaba T.
50,000 ha ka disciplinary committee jong ka AIFF hadien ba u la kynthoh pyrshah ïa ki rephri ha ka jingïalang bad ki nongthoh khubor myn ha ka 29 tarik u Naiwieng.
Katei ka jingkynthoh pyrshah ka dei hadien ka jingïakhun pyrshah ïa ka Chennaiyin FC, ha kaba ka jingpynpaw jong u Vukomanovic ka long halor ka jingshah rem na ka daw ki jingrai bakla da ki rephri.
Ha katei ka jingïalang bad ki lad pathai khubor, u Vukomanovic u la pynpaw halor ki rai bakla jong rephri kum ka offside bad ka jingbym lah ban shim rai da ki bor pynïaid pyrshah ïa ki.
U la pynpaw ruh ka mynsiem ka jingbym hun halor ka jingshah thep kol nyngkong eh ha ka minit kaba nyngkong.
“Ka jingshah thep kol tang ha ka minit kaba nyngkong pyrshah ïa ka Chennaiyin ka pyni ba ngim lah ban shan slem hapoh ka shi snem.
Watla ka la pyni shai kdar ba ka dei ka offside pyrshah ïa u rangïalehkai ka liang pyrshah, hynrei ki rephri kim shym la pynpaw eiei halor ka jingthep kol ha ka minjit kaba nyngkong," u la bynrap.
U la bynrap ruh da kaba ong ba katei ka jingbakla ban shim rai da ki rephri ka dei kaba la pynshai kdar ba ka dei ka jingshah pynur uwei na ki rangïalehkai jong u, u Hormipam Ruivah ha katei ka jingïalehkai.
U Vukomanovic u la pynpaw ïa ka jingdiaw mynsiem da kaba ong, “Haba peit lyngba ki video, phin sa sngewphyla ba balei phim lah ban ïohi ïa kata ka jingbakla.
Ka offside ha kaba u linesmen um lah ban ïohi eiei.
Ha ka jingshisha ngi kwah ban ïalehkai bha, hynrei ki rephri kim shym la lah ban ban pynïaid ia ka jingïalehkai ha ka rukom kaba dei.
"Halor katei ka jingkyn -thoh, u Ivan Vukoma-novi? un ym lah ban ïadon bynta lang ha kawei ka jingïakhun jong ka India Super League pyrshah ïa ka Punjab FC ka ban long ha ka 14 tarik mynta u bnai.
Ka disciplinary committee jong ka AIFF ka la pynpaw kam long kaba ïahap ban kynthoh pyrshah ïa ki rephri.
Ka Rymbai Shkenshynriah SC ka la jam sha ka final ha ka lympung ïalehkai Super Division Football Tourna-ment kaba la pynïaid da ka East Jaiñtia Hills District Football Association (EJHDFA).
Kane ka wan urlong hadien ba ka la lah ban pynliem noh ïa ka Rymbai Ïawpynsing da 2-1 kol ha ka semi final kaba la long ha madan Artificial Turf Diengshynrum, Khliehriat ha ka sngi Ba-ar.
Ka jingïakhun ha kane ka jingïalehkai ka la long kaba khluit bha naba ki rangïalehkai na baroh arliang mamla ki la shah sei red card ha u rephri.
Ïa ki kol jong ka Rymbai Skhenshynriah la thep da u Hikaidame Bareh tang ha ka minit kaba 5 bad u Roiboklang Bareh ha ka minit kaba 96.
Katba ïa ka kol jong ka Rymbai Iawpynsing SC la thep da u Hesmiki Rymbai ha ka minit kaba 90+2.
Lyngba kane ka jingjop, ka Rymbai Shkenshynriah kan pynkhreh ban ïakhun final pyrshah ïa ka Sutnga SC ha ka 15 tarik ha ka por 1 baje nohphai sngi.
Ka executive committee jong ka Wrestling Federation of India (WFI) kan pynlong ïa ka ilekshon ha ka 21 rarik mynta u bnai.
U Returning officer u MM Kumar, uba dei u Chief Justice ba la shongthait jong ka High Court ka J&K, u la pynmih ïa kane ka jingpynbna halor kane ka bynta.
U RO u la shim ïa ka jingkitkhlieh ban pynlong ïa ka ilekshon, ka jingñiew vote bad ruh ban pynbna ïa ki kyrteng jong ki nongjop.
Hadien ka jingïamir jingmut bad ka ad-hoc committee, kaba long ka nongpynïaid ia ki kam ki jam hadien ka jingshah sospon ka WFI, la lah ban pynbna ïa ka tarik ban pynlong ïa ka ilekshon.
Ïa ka ilekshon la pynsangeh da ka Punjab bad ka Haryana High Court ha ka 11 tarik u Nailar kata shi sngi shwa ban sdang ka jingthep vote.
Hadien na ka liang ka Supreme Court ka la phah pynsangeh ïa kane ka bynta.
Kat kum ka jingpynbeit kaba thymmai, ïa kane ka ilekshon yn pynlong ha ka general body meeting kaba kyrpang ha ka 21 tarik u Nohprah naduh ka por 11 baje haduh 1 baje janmiet, katba ka jingñiew vote kan long ha ka 1:30 jnmiet.
Katba ïa ki kyrteng jong ki nongjop yn sa pynbna hadien ba la lah ban pyndep ïa ka jingñiew vote.
Hadien katto-katne bnai ba u sohtrun na East Garo Hills u la poi sha Abu Dhabi, mynta pat ka la dei ka kynti jong u sohniamtra Khasi lane Khasi Mandarin ban ïoh jaka ha Dubai.
Kine baroh ar ki dei ki jaka bapawkhmat ha Middle East bad ki long ki bariewspah haduh katta-katta nalor ba ki dei ki jaka pdeng ba khring bha ïa ki nongleit nongwan na kylleng ka pyrthei.
Ngi dei ban ai jingïaroh nyngkong eh ïa ki nongrep jong ngi kiba trei shitom ban pynthikna ba ki soh ki pai kin mih kyrhai ha ki kper bad ki bri jong ki.
Hadien kata, hap ruh ban ïaroh ïa ka sorkar Meghalaya kaba la ïatreilang bad ki nongrep bad sa kiwei pat ki kynhun ban pynpoi ïa kine ki mar rep nangne sha kitei ki jaka ki bapawnam.
Hashwa jong kine ki soh ki pai, u shynrai na Lakadong u la poi sha ki katto-katne ki nongbah jong ki Ri ba kham paw.
Lehse kan poi ka por ba ngin ym sngewlong nongwei shuh haba ngi leit sha kiwei pat ki Ri namar ngin ïohi bad ïoh bam ïa ki soh ki pai, jhur ki jhep, shynrai, bad kiwei ki mar rep kiba pynmih na kane ka jylla.
Ngi kyrmen ba kan long kumta khnang ba kan long ka jingmyntoi khamtam eh ïa kito kiba don bynta ha ka rep ka riang.
Ka long shisha ka jingsngew sarong bad ka jingkmen haba ïohi ïa kiba kum kine ki jingurlong.
Ka pyrthei ka dei ban tip ïa ka jingriewspah jong ka jylla Meghalaya ha ka liang ki mar-rep bad kiwei pat ki jingpynmih.
Lada lah ban pynbun ïa ka ïew ka hat shabar ri, ngi ngeit ba wat ki nongrep jong ngi ruh kin ïoh jingmyntoi.
Lada ki ïoh jingmyntoi kaba heh, kin nang ïoh mynsiem ban pynbha bad pynïar shuh ïa ka rep ka riang la ki dei ki soh ki pai ne kiwei pat ki jingthung.
Haba ym don ïew don hat, khlem pep kin duh mynsiem noh ban trei ha ka rukom kaba dei.
Suki-pa-suki, ka ïew na ka bynta ki mar rep na Meghalaya ka la nang ïar.
Ka la dei ka por ban nang pynbun ïa ki ïew ki hat ha kylleng sawdong ka pyrthei – New York, Paris, Moscow, London, Melbourne, Sydney, bad kumta ter-ter.
Kat nang bun, katta nang bha bad katta nang ïoh mynsiem ki nongrep jong ngi.
Watla ngim dei ki nongrep, ngi sngewthuh ba shisien ba ka ïew ka hat kam don, kam myntoi ban ïa pynmih umsyep ha ki lyngkha bad ki bri.
Kan bha ban wad noh da kiwei ki kam ki jam ki ban kham lah ban wanrah ïa ka bam ka sa ha ïing ha sem.
Ka la don ka khep ba namar ka jingwan ka skhim bylla 100 sngi lane ka skhim ‘Job Card’, ka rep ka riang ka la hiar na ka daw ba kito kiba ju rep ki ïohi ba ka jingïoh ka kham bun lada leit bylla 100 sngi.
Ka la don ruh ka jingpynkylla pung dohkha ïa ki pynthor ki hali namar ki nongrep ki sngew ba kham ïohnong ban ri da ka dohkha ban ïa kaba pynmih ïa ki mar rep.
Lada baroh ki nongrep ki ïa ïaid ha kata ka lynti, shaei ka rep ka riang ha kane ka jylla kan poi? Bad mano napdeng ki nongrep kiba kwah ban ïaid sah ha ka jingduhnong? Baroh ngi angnud ïa ka jingim kaba bha bad kaba lah ban wanrah kham bun ka kamai.
Kam dei satia ka pop ban angnud kumta, bad ka dei ruh ka hok jong baroh ki nongshong shnong ban don ïa kata ka jingmut kaba khlaiñ.
Ka jingkyntu sha ka sorkar ka long ba nalor ka jingkhaïi ïa ki mar rep na kane ka jylla shabar ri, donkam ban pynkhlaiñ bad pynbha ïa ki ïew ki hat kiba don ha la ka jong ka rympei da kaba pynthikna ba ki nongrep kin ym shah khñiot than ha ki heh saipan ha kaba ïadei bad ka dor ka mur.
Ha kajuh ka por, dei ruh ban peit sha ki ïew ki hat kiba don ha ka Ri lajong namar ka India ka dei ka Ri ba bun paid.
Ha India bad shabar ruh kumjuh, ki paidbah ki ïa beh ban ïoh ïa kita ki jingbam bad mar rep kiba khlem khleh dawai lane ki jingbam ‘Organic’ ba la pynmih bad pynheh pynsan da ka sboh ka bym don jingktah ïa ka jingkoit jingkhiah.
Kine ki jait marbam ki long kiba remdor.
Lada ngi lah shisha ban kyrshan ïa ki nongrep ban pynmih ïa ki marbam ki bym don dawai ba ktah ïa ka koit ka khiah, hangta ka jingkamai ka jong ki kan nang bun, bad kiwei ki bym pat don bynta ha ka rep ka riang ruh kin ïoh mynsiem ban sdang noh ka jingpynmih ïa ki jhur ki jhep, soh ki pai bad kiwei ki marbam.
Sha ki nongrep, ka jingkyntu ka long ba kin nang ïai trei shitom bad ban hikai lem ïa ki khun ki kti jong ki ban nang ban rep ban riang.
Kam dei ban kut noh tang ha ka shi pateng.
Ka dei ban bteng pateng la pateng khnang ban im ka rep ka riang.
Ka jingdkoh ha kane ka jylla ka long ba kiba bun ki kam ki kut noh tang ha ka shi pateng bynriew bad kam ju don ka jingbteng kaba ïaineh.
Kane ka rukom leh ka dei ban duh noh bad ki pateng ba mynta kim dei ban lehraiñ ban long ki nongrep.
Ki dei ban sngewsarong pynban ba ki long ki nongpyndap marbam ha ki ïing ki sem kiba bun.
Ka jingkylla ka dei ban sdang shwa ha ka jingmut jingpyrkhat bad nangta kan sa bud ryngkhi ha kiwei pat ki bynta.
Ha ka jait bynriew jong ngi ïa ka kyrteng jong ki shnong, ki jaka la ai kyrteng na ka daw jong ki jingjia, na ka jingdon jong ki lum ki wah, ki maw, ki kur bad kumta ter ter.
Ka shnong Thangbuli kaba don ha War Jaiñtia kaba la ïa tip paidbah baroh ha kine ki sngi, ka don la ka khana ban pynshong nongrim ba balei la khot ïa ka da kane ka kyrteng.
Ka shnong Thangbuli ka long kawei na ki shnong kaba la rim hapoh ka elaka Amwi.
Ïa kane ka shnong la wan ban seng nyngkong da ki briew kiba shong shnong na kawei ka jaka kaba ki khot ka ‘Phlongkor’ kaba dei ka jaka ba don marjan bad ka Leshka.
Ka ‘Phlongkor’ ka thew ïa ka kynroh shnong, kaba la kynroh da ki katto katne ki maw rynkat ki mawbynna ba la pynïeng; ka dei ka jaka kaba ki briew kiba dang don ha ka niam Khasi ki ju pyndep ïa ki katto katne ki lehniam lehrukom, ka long ruh ka kut jong ka shnong.
Ha War Jaiñtia kum ha Nongtalang haduh mynta ki dang don ïa kane ka ‘Phlong’ ha kaba la kynroh da ki maw.
ïa kane ka phlong la tei ha ki ar jaka, kata ha ki bynta mihngi bad sepngi jong ka shnong.
Hadien ba ki nongshong shnong ki la mih na Phlongkor, ki la leit shong leit sah pat ha jaka ba ki khot ka Thangbuli.
Ka Thangbuli kaba ki shong mynta ha ka jingshisha kam dei shuh ka Thangbuli hynrei ka dei ka ‘Shmea pang’.
Kane ka ‘Shmea pang’ ka dei ka jaka ba la pynkyrpang ha ki por mynshuwa ban shong shnong tang da ki briew kiba la long Khristan, kata kiba la mih na Thangbuli, hynrei watla kine ki briew kiba la kynriah na Thangbuli ki wan ban shong shnong ha ‘Shmea pang’, hynrei ki dang pynneh hi ïa ka kyrteng Thangbuli kaba dei ka kyrteng ka shnong barim jong ki.
Kane ka kyntien ‘Thangbuli’ la ïathuh ba ka wan na ka kyntien ‘Thangbu-halo’.
Ka jingkhot ‘Thangbuli’ ïa kane ka shnong ka long hadien ka jingwan jong ki phareng, ki phareng la ong ba kim lait ban kynnoh ‘Thangbu-halo’, kumba kynnoh ki trai shnong bad ha ka jaka ban thoh ‘Thangbu-halo’ki thoh noh ‘Thangbuli’ ha ki jingthoh jong ki.
Kane ka ‘Thangbu-halo’ ne ka ‘Thangbahula’ ka dei ka wei na ki jinglehniam kaba don ha ri Jaiñtia.
Na ki jingtip ba la ïoh lum, kane ka jinglehniam ka la ju don naduh ka por ka jingsynshar jong ki syiem Jaiñtia.
ïa kane ka jingleh-niam ‘Thangbu-halo’ la leh tang ha ki katto katne tylli ki shnong hapoh ka hima jong u syiem Jaiñtia.
Ki ju leh ïa kane da kaba ki lum ïa ki diengthang, ki siej ba la ïap ban kynton shi jaka bad ynda la dei kata ka por ba la buh ban thang ki thang noh.
Ki ju leh ïa kane kum ha ka por ba don kano kano ka jingjop ban pyni ïa ka dak jong ka jingkmen, kum haba jop thma, ba thung ne ïoh syiem thymmai.
ïa ka ‘Thangbuhalo’ ba khadduh hapoh ri War Jaiñtia la leh ha ka snem 1947 da ki briew kiba na Thangbuli bad Jaraiñ; ki la leh ïa kane ha ki bynta jong ka shnong Jaraiñ hadien ba ka ri India ka la ïoh jinglaitluid na ki Phareng.
Ha ki por ba mynshuwa ïa kane ka ‘Thangbuhalo’ la leh ruh da ka shnong Amwi, ka shnong ba lah rim bha, mynba ki Jaraiñ bad Thangbuli ki dang ïa shong lang ha Amwi; ïa kane la leh ha kawei ka jaka kaba hap ha ki bynta jong ka shnong Jaraiñ.
Ïa kane ka ‘Thangbu-halo’ ym shym la leh tang ha ka shnong Thangbuli bad Jaraiñ hynrei la ju leh ruh ha ka shnong Nongtalang.
Ka Nongtalang ka dei kawei na ki shnong kaba don bha ïa ka jingïadei ba jan bad u syiem Jaiñtia, ka jngai tang kumba 12km ei ei na Jaiñtiapur kaba dei ka nongbah tlang jong u syiem Jaiñtia.
Ha Nongtalang ha ki por mynshuwa ki ju leh ïa kane ka ‘Thangbu-halo’, hynrei ha Nongtalang pat ki khot ïa ka da kawei pat ka kyrteng bad kata ka dei ka ‘Thangbhula’, Ïa kane ki ju leh ha u bnai Naiwieng.
Ka jaka  ‘Thangbhula’ ha ka shnong Nongtalang ka don hajan jong ka madan football Nongtalang, kata hadien jong ka Nongtalang College bad ki ju pyndep ïa ka ha u bnai Naiwieng.
Haba ngi phai sha ka shnong Nartiang kaba dei kawei na ki shnong ba ki syiem Jaiñtia ki la pynlong kum ka nongbah lyiur, ngi shem ba kane ka ‘Thangbahula’ ka dang don bad ki dang leh ïa kane ka jinglehniam.
Ïa kane ka jinglehniam la pyndep ha Madan Majar bad la ju pyndep ha u bnai Naiwieng.
Ïa u Bahula ki ju shna da ki dieng kiba jrong kiba ki shu dang dep pom.
Ki tih ka thliew bad ha sawdong jong ka ki pynïeng ïa kine ki dieng ban long ki païa bad ki da teh skhem bha ban shna ka rynsan kaba don katto katne mala.
Ha ki por ba mynshuwa ki pom da ki dieng ba jrong bad ki shna bun mala bha, hynrei mynta kim shym la shna shuh bun mala.
Hapdeng pat, ki sieh pynïeng ïa ki siej ba la ïap, kiba la teh bha bad ki kynton ïa ki, ka jingkynton ïa kine ka long kat kum ka mala ba ki shna.
Haba ki la dep shna ïa une u Bahula, ki leit pyndep ïa ka niam ka rukom ha ïing jong u Sordar.
Ha ka por mynmiet ki sdang ïa ka jinglehniam da ka jingtied ksing.
Ki paidbah ba wan peit kai pat ki hap ban wanrah jingai nguh kum u khaw, ka kait bad mar kawei ka dieng thang na la ïing kaba da ka dieng kseh.
Kane ka jinglehniam Thangbahula ka long kaba shong shit ha kaba ka don ka jingïashad kaba khlem jingrwai.
ïa une u Bahula ki thang ha ka por mynmiet kumba khadwei baje ei ei ne shuwa ka shiteng synïa.
U nongpyndep ïa ka niam ka rukom ha kane ka jinglehniam dei u Bamon.
Ki ban ai ding ban thang ïa une u Bahula dei u Bamon, u Doloi, ki Pator, u Lyngdoh, bud sa kiwei de ki paidbah shynrang; ynda haba u la meh ding bha ki paidbah pat ki tan ban pynkhyllem ïa u.
Ha ka jingïaid jong ka por bun kiei kiei kiba u longshuwa u ju leh ngi la nang-klet nang klet ïa ki.
Kane ka jingthoh ka long kum ka jingpynkynmaw bad ban ïathuh ha ki pateng ban dang wan ba kin ïoh tip ba kiba kum kine ki jingleh ki lah ju don ha ka Ri jong ngi.
Kumba la kdew sha khmat, ha ka shnong Thangbuli, Jaraiñ bad Nongtalang kane ka ‘Thangbahula’ kam don shuh.
Na ki jingtip ba la ïoh lum la sngewthuh ba ki Thangbuli, Amwi bad ki Nongtalang ki la ïoh jingmut ban leh ïa kane na ki syiem Jaiñtia, hynrei ka Thangbahula ba ki leh ha Nartiang bad ha kine ki shnong ka don ka jingïapher namar ha Nartiang ki da pyndep ruh ïa ki jingpuja ha kaba da don ruh u Bamon, u ban pyndep ïa ki jinglehniam lehrukom katba ha Thangbuli, Amwi bad Nongtalang kim da leh ïa ka puja.
Ka Uttar Pradesh ka dang ïoh ban lamkhmat ha ka Khelo India Para Games 2023 da kaba khur haduh 10 tylli ki takma ksiar, 7 ki rupa bad 2 ki rnong haduh ka sngi Ba-ar.
Ha kane ka lympung ïalehkai kaba la sdang naduh ka Sngi U Blei, la wan ïashim bynta da 1,400 ngut ki nongïalehkai ba kynsai (para athletes) na kylleng jong ka ri.
Ka Haryana ka la long ka jylla kaba la wan ha ka kyrdan ba-ar ha kaba ka la khur 9 tylli ki takma ksiar, 15 ki rupa bad 6 tylli ki takma rnong.
Kane ka KIPG 2023 ka dei ka lympung ïalehkai ba la shim khia da ka Sorkar Pdeng, kynthup ruh ïa ka Khelo India Youth Games, Khelo India University Games bad ka Khelo India Winter Games.
Haduh mynta ki don haduh san tylli ki Khelo India Youth Games, lai ki Khelo India University Games bad lai tylli ki Khelo India Winter Games kiba la lah ban pynlong hapoh ka Khelo India na ka bynta ban sei ïa ki nongïalehkai kiba don ïa ki sap ïalehkai kiba kynsai.
Ki jingïalehkai kiba la lah ban pynlong ha kane ka lympung ki don hynñiew tylli kiba kynthep ïa ka para athletics, para shooting, para archery, para football, para badminton, para table tennis bad ka para weightlifting (powerlifting) ïa kaba la pynlong ia ki lai tylli ki jaka ïalehkai jong ka Sports Authority of India (SAI) kata ha Indira Gandhi Stadium, Shooting Range kaba ha Tughlakabad bad ha Jawaharlal Nehru Stadium.
Ïa kane ka lympung yn pynkut ha ka 17 tarik mynta u bnai.
Ki khubor kiba mih man ka snem ki ïathuh ba ka Wah Brahmaputra lem bad ki tnat jong ka, ka ju shlei ha kylleng ka jaka ha Thor Assam.
Ka jingjulor bad jingjynjar na ka jingshlei ka Wah Brahmaputra ka long ka bym kai bad kane ka jia man ka snem.
Ka jingshlei ka wanrah ïa ka jingbam ïa ka khyndew, ka jingduh u kba u khaw, ka jingjulor ïa ka jingri, ki ïing ki sem bad ka jignshem lanot ki briew kiba shong sha ki jaka bamarjan bad ka Wah Brahmaputra.
Khyndiat la ïa hangne shaphang ka Wah Brahmaputra ban ioh jingmut ban mutdur.
Ka tlong jong ka Wah Brahmaputra ka long na Tibet na kjat ki lum Mangkashang bad ka tuid shaphang Mihngi lyngba ka Tibet bad nangta ka sa rung sha Assam lyngba ka Arunachal bad North  Lakhimput.
Tang hapoh Assam ka lynter jong kane ka Wah kan poi sha ka 400 mail.
Don ha ki jaka jak ka pynkiang jong ka Wah ka don haduh 4 mail.
Kane ka Wah Brahmaputra ka don 59 tylli ki Shnat Wah kiba wan tuid  sha ka.
Na kine 35 tylli ki Shnat Wah ki don sha ki shiliang ka Wah Brahmaputra sha ka phang shatei, 26 ki Shnat Wah ki don sha kane ka liang jong ka Wah Brahmaputra, sha ka phang shathie.
Kine ki Shnat Wah ki mih na sha ki Ri Lum Naga, Khasi & Jaintia Hills bad Garo Hills.
La ong ba ka Wah Brahmaputra ryngkat bad ki Shnat Wah jong ka, ka long kawei na ki  Wah kaba heh tam ha ka pyrthei bad ka la jan ïaryngkat bad ka Wah Gongo kaba don ha Africa.
Ki don ki bynta jong ka Wah Brahmaputra kiba long kiba itynnad shibun kum ka Tezpur bad ha Joghigopa ha kaba kane ka Wah bakhraw ka tuid hapdeng ki lum bad ha kane ka bynta ka pyngkiang jong ka kan poi sha ka 4 mail.
Ynda haba la dap bha miar ka wah ha ka por lyiur, ka jingiohi ka long kaba itynnad bad i kumba ka long ka pung bah aiu re ïa kaba la kynoi ïa ka hapdeng ki lum kba long kum ki paia bajyrngam.
Ka Wah Brahmaputra ka long u thied – bah jong ka khaii – pateng hapoh Assam da ka jingïaid ki jhaj bad ki lieng rit.
Shuwa ban ïakhlad ka Pakistan na India bad katto katne snem hadien, ka khaïi ka pateng jong ka Assam shabar ka Jylla ka la long lyngba ka Wah Brahmaputra.
Ki jhaj kiba heh ki wan na Calcutta ban wan kit ïa u slasha, u sainalia bad kiwei kiwei ki tiar ba pynmih na Assam.
Ka dor bai kit bai bah da ka jhaj ka long kaba tad shibun.
Ka China kaba la dakhol ïa ka Tibet, bad la ong ba ka mut ban pynkylla ia ka Wah Brahmaputra ba kan ai um ia ki lyngkha baryngkhiang jong ka Tibet.
Kane ka sngewthuh hi ba kan ym ktah ei ei ïa ka jingtuid ka Wah kumba la buh ka mariang hynrei katkum ki riewstad na India kane kan ïarap shibun ia ka jingwan duna ka um ha kane ka Wah bad kan ïarap ïa ka jingduna ka jingshlei um ha Assam.
Namar haba ka shlei ka Brahmaputra ka long ka jingtriem kaba khraw ïa ki Thor Assam namar ka nguid lut ïa ki shnong, ki jaka bad ki jingpynjulor ka long kaba jur shibun.
Ka la long ka jingbaïong khlieh ïa ka sorkar India bad ka sorkar Assam kumno ban tehlakam ïa ka Wah Brahmaputra bad ir shi ier ki riewstad ki dang wad ïa ki lad ban khang ïa ki jingpynjulor ka Wah Brahmaputra ha ka por ba ka dap bad ba ka shlei.
Ki Wah kiba tuid sha ka Wah Brahmaputra na ki Lum Khasi Jaintia ki long Wah khri Synia, Wah Tyrsung, Wah Umiam, Khwan, wah Umtru, Wah Umsniang, Wah Umkhen Wah Mynthing Wah Myntriang, Wah Kupli, Wah Umrem wah Khyrwi bad Wah Mynriang.
Dang katto katne snem mynta la tei ha Pandu ïa ka jingkieng armala halor ka wah Brahmaputra.
Baroh shi katta ka jingkam ki briew na shiliang sha shiliang ka la long da ki jhaj bad ki lien grit.
Namar ba la shna ïa katei ka jingkieng ka la long ka jingkyrkhu kaba khraw ïa ki briew baroh bad ka long ruh ka jingiohi ka baitynnad.
Kane ka jingkieng ar – mala ka long kumne ha ka kiba hakhlieh ïaid ki briew bad kali, bus, ha ka mala kaba ha tbian ïaid ka rel.
Katkum ki khubor la ong ba ki 193 ngut ki dkhot jong ka United Nations General Assembly ki lah ban ai ia ka rai bad ka jingkyrshan ne jingpyrshah ha ka Sngi Ba-ar haba iadei bad ka jingkhot ban phah sangeh noh ia ka thma hapdeng ka Israel bad ka Hamas na ka bynta ban ioh pynpoi ia ki lad jingiarap sha ki paid nongshong shnong ka Palestine hapoh Gaza.
Kane ka khubor ka long ruh hadien ba ka U.
S.
ka la dawa ia ka U.
N.
Security Council ba dei ban pynsangeh noh ia ka thma jong ka Israel ha Gaza.
Ka General Assembly ha u Risaw ba la leit, ka la ioh ruh ia 14 tylli ki jingpyrshah bad 44 tylli ki jingkyrshan na ki 121 ngut ki dkhot ha ka jingiashim rai ha utei u bnai.
U Symbud Myntri ka tnat kam bar ri jong ka Afghanistan, u Sher Mohammad Abbas Stanikzai ha kane ka sien u la kren halor ka jingbym kwah jong ki paidbah nongshong shnong ka Afghanistan ban iajan bad ki bor pyniaid ka Taliban, ha kaba u la pynksan bad ong ba ka jing jngai jong ki paidbah na ka Taliban ka long namar ka jingshah khang jong ki kynthei ha ka liang ka pule- puthi.
Haba ai jingkren ha katei ka sngi, utei u heh nongialam ka kynhun lehnoh Taliban u la ban jur ruh halor ka jingdonkam ban plie biang noh ia ki skul naka bynta ki khynnah kynthei naduh ka kyrdan klas-6 shaneng.
Namar u la ong ruh ba ka ri ka bym don jingnang- jingstad bad ka imlang- sahlang ka bym don jingnang- jingstad ka long kaba dum.
Ia katei ka jingialang ha katei ka sngi, la pynlong bad pyniaid da ka tnat Ministry of Borders & Tribal Affairs kum shi bynta ban rakhe ia ka jingkiew jong ki khynnah pule hapoh ka jingkhmih jong katei ka tnat.
Haba ai jingkren ha katei ka por, utei u Myntri ka Sorkar Taliban u la ong ba ka dei ka jingshisha, ba ki paidbah ki dawa ia ka hok namar u Blei bad u Prophet ki la dep bynta ia ka hok long- briew man- briew jong uwei pa uwei bad kumta yn nym don mano- mano ruh ba lah ban knieh ia ka hok jongki.
Namarkata, la ong ba ka Sorkar Taliban kan hap ban phai khmat noh sha kane ka bynta kaba la ktah jur ia ka jinglong- jingman hapoh ka ri bad wat ka jingiadei bad kiwei pat ki ri ba marjan ruh ka la tlor noh namar ka jingshah knieh noh jong ki khynnah-samla kynthei ka Afghanistan ia ki hok ba ki dei ban ioh kum ki paidbah.
Watla katta, la ong ba ka Taliban, ym tang ba ka la knieh noh ia ka hok pule- puthi jong ki khynnah- samla kynthei hapoh ka ri Afghanistan, hynrei ka Taliban ka la khang pyrshah ruh ia ki kynthei ha ki liang baroh naduh ki kam paidbah, ka jingleit sha ki jaka leh kmen, ka jingleit sha ki jaka shangkai pyngngad bad la lah ruh ban ong ba ka Taliban ka la shu synshar donbor bad khang ia ki kynthei ha baroh ki liang naduh ka pule- puthi, ka kam sngewbha bad kim don shuh wat tang ka hok ba kin im laitluid katkum ka mon jongki.
Ka Dorbar jong ka Poland ka la jied ia u nongialam jong ka seng Centrist Party u Donald Tusk kum u Myntri Rangbah bathymmai.
Kane ka long hadien 8 snem ba kane ka Ri ka la ioh da uwei pat u nongmihkhmat uba dei na kawei pat ka seng saiñ pyrthei.
Hadien ar bnai jong ka National Election u Tusk u la rah ia ka nam jingjop ha ka ilekshon pyrshah ia kiwei kiwei ki seng saiñ pyrthei.
Ha ka jingai jingkren u Tusk sha ki lad pathai khubor u la smai ba un iatreilang bad ki seng sain pyrthei kiba don ha kane ka ri bad kumjuh ruh ialeh ban wanrah ka jingiatylli wat bad ki seng kiba long pyrshah bad ka Centrist Party.
Ha ka jingñiew vote kaba la long ha ka sngi nyngkong u Tusk ula ioh haduh 248 vote na ka 201 bad u Tusk un sa shah pynbam smai ha u President Andrzej Duda.
Ha ka ilekshon kaba la long u Tusk u la pynliem noh ia u Myntri Rangbah barim u Mateusz Morawiecki bad ha kine ki snem ba la leit ka Law and Justice (PiS) Party kaba la synshar ia Poland ka la mad tang da ki jingshah kynthoh halor shibun ki jingjia ha kane ka ri.
Ha ka jingai jingkren sha ki lad pathai khubor hadien ba ula shah jied kum u  Myntri Rangbah u Tusk u sngew ba ka long ka jingjop bakhraw ia ka seng Centrist Party ban don ha ka bor bad ban wanrah shibun ki jingkylla ha kane ka ri.
U Tusk uba long ruh u President barim ka European Council u don kawei ka jingangnud na ka bynta ka Poland bad kane ka dei ban pyniajan bad ki ri kiba long bad dei ruh ki dkhot jong ka EU bad kumjuh ruh ban ai jingkyrshan ia ka Ukraine.
Uwei u briew u la duh noh ïa la ka jingim katba uwei pat u la mynsaw jur hadien ba ki la shah shoh bad shah lute ha ki runar ki bym lah ban tip ki dei kiei ha ka shnong Mynniar.
Katkum ka khubor kaba la ïoh na ki pulit la ong ba ha ka janmiet jong ka 11 tarik mynta u bnai, ar ngut ki briew kiba la tip kyrteng kum u S Chetri, 49 snem bad u TR Sangma, 48 snem, kiba dei baroh ar ngut ki nonghikai jong ka skul Rangsapara Secondary, katba ki dang mih na Nongstoiñ ban leit sha Rangsapara da ka thuk-thuk, hynrei ha ka por ba poi ha shnong Mynniar ki la shah khang lynti noh ha ka kynhun ki runar ki bym lah ban ithuh satia.
La ong ba hadien ba la shah khang lynti, kine ar ngut ki briew kiba dei ki nonghikai, ki la shah shoh shah tied ha ban da jem jai.
Ki runar shwa ba kin phet na kane ka jaka ki la lute ïa ka pisa bad kiwei ki tiar ki tar.
Shuh shuh la ong ruh hadien ba ki runar ki la phet, na ka liang ki briew kiba lap ïa kine ki ar ngut, ki la pynkit noh mar-mar sha ka jaka ai jingsumar ha Nongstoiñ Civil Hospital ban pynïoh ka jingsumar, hynrei u T.
R Sangma u la khlad noh namar ka jingjur jong ka jingmynsaw.
Na ka liang jong ki pulit hadien ba ki la pyndep ïa baroh ki jingdonkam katkum ki kyndon jong ka aiñ bad la ong ba ïa ka post mortem yn sa pyndep lashai ka sngi.
Ki pulit mynta ki la pynjur ïa ka jingthwet ban ïoh kem noh ïa kitei ki runar kiba la donkti ha katei ka kam bad la kyrpad ruh ïa kino-kino kiba don jingtip ba kin ai jingtip.
Ka iing dorbar thaw aiñ jong ka Russia, ha ka Sngi Palei ka la ioh ia ka jingmynjur ban pynlong ia ka ilekshon ban jied President thymmai ha ka 17 tarik jong u Lber,  2024.
Ia kane ka rai la shim hadien ba la ioh ia 162 tylli ki jingkyrshan na ka Federation Council haba iadei bad katei ka kam.
Da kane, la ong ba ki nongialam jong ki seng bapher bapher shen kin sa sdang ban pynlong noh ia ki jingialang paidbah bad ki jingïalap ilekshon ha kylleng ki bynta ban pynsngewthuh ia ki paidbah bad ban pan jingmut ruh na ki paidbah haba iadei bad ka mon sngewbha jongki.
La ong ruh ba ha ka sien ba nyngkong eh, ki nongshong shnong jong kito ki thaiñ ka Donetsk, Luhansk, Zaporizhzhya bad ka Kherson kiba long jong ka Ukraine baroh shi katta, ha kane ka por pat kin ioh ban ïashim bynta ha ka jingthep vote ban jied ia ki nong-ialam jongki na Russia mynta ba ki la long hi ki nongshong shnong jong ka Russia naduh ba ka Russia ka la pyniasoh ia kitei ki 4 bynta jong ka Ukraine sha lade.
Da kaba ïashim bynta lang hajuh ban jied ia u nongialam ne ki nongialam jong ka ri, kan wanrah ia ka jinglong kawei ba baroh ki ïadon ha kajuh ka ri bad hapoh ka jingkdup bad jingkhmih jong ka sorkar Russia watla ki dang long ki nongshong shnong ba thymmai jong ka Russia ha une u snem.
Katba, na ka liang u President ba mynta jong ka Russia, u Vladimir Putin um pat shym la kren eiei halor katei ka ilekshon ka ban long hapoh ka ri, la un ïashim bynta biang ban iakhun naka bynta katei ka shuki ne un shong thait noh ruh.
Ka Jaiñtia National Council (JNC) ha ka 9 tarik Nohprah ka la pynthymmai ïa ki nongkitkam jong ka JNC Wapung Circle na bynta ka samoi treikam jong u snem 2023-2026.
Ïa ki nongkitkam bathymmai la pynskhem da u nongïalam ka seng, u Bah Sambormi Lyngdoh ha ka jingïalang kaba la pynïaid da u Allmiky Ryngkhlem, in-charge ka Wapung Circle bad la ïoh ïa ki kyntien pdiang burom na u Mebanteilang Sukhlaiñ, Publicity & Information Secretary CEC.
Ïa ki kyntien kyntu kynpham la ïoh na u Vice-President, CEC, u Nangjan Dkhar, General Secretary ka JNC-CEC, Wanshwa Suting kiba kitbok kitrwiang ïa ki nongkitkam ba kin trei shitom ha ka ban shakri ïa ka Ri bad ka Jaidbynriew.
U nongïalam rangbah, Bah Sambormi Lyngdoh u la ong ba ka shnong Wapung ka dei kawei na ki shnong kaba ju pynmih ïa ki nongïalam bad ‘riewshlur na ka bynta ka ïap ka im jong ka thaiñ.
Katto-katne ki nongkitkam kiba hakhmat jong ka Wapung Circle ki long u President-Kynmaw Phawa, Vice President-Dister Dkhar, General Secretary-Ebormi Dkhar, Asst.
Secretary-Rakes Dkhar, Education Secretary-Shlurmi Dkhar nalor kiwei-kiwei.
Ka Child Friendly Shillong kaba dei kawei na ki shnat treikam jong ka Bosco Integrated Development Society (BITS) kaba peit bad khmih ïa ka jingbha jong ki khynnah ha nongbah ha ryngkat ka jingïatreilang bad ka Institute of Professional Studies (IIPS) bad ka Martin Luther Christian University (MLCU) ka la pynlong ïa ka jingpynsngewthuh paidbah halor ka jingwanrah ka jingshngaiñ bad ka jingïaid na ka bynta ki khynnah ha ki surok ki syngkieñ na ki jingjia aksiden.
Ïa katei ka jingpynsngewthuh paidbah la pynlong ha ka Lah Sngi U Blei ha shilynter ki surok naduh na Garikhana shaduh sha Laitumkhrah Don Bosco Square bad na Nongthymmai sha Don Bosco Square ha ryngkat ka jingai jinghikai ïa ki nongleit nongwan, ki nongñiah kali, ki khynnah halor kumno ban ïada ïa la ki khun ki kti na ki jingjia aksiden kali.
Haba kren sha ki lad pathai khubor, na ka liang uwei na ki dkhot ka Child Friendly Shillong, u la ong ba ka jingthmu ba la pynlong ïa katei ka prokram ka long ban ai ka jingshngaiñ khamtam ïa ki khyllung ki khynnah.
Utei u dkhot ka Child Friendly Shillong, u la ong ba ka mat ba kongsan bad kaba ym ju kdew satia ka dei ka jingshngaiñ ki lynti ki surok na ka bynta ki khynnah rit.
U la ong ba hadien ka jingïamir jingmut lang hapoh ka kynhun, la shim ïa ka rai ba kaba donkam ka long ban pynsngewthuh paidbah halor kumno ban ïada ïa la ki khun ki kti na ki jingjia aksiden.
U la ong ba la ïohi ba kiba bun ki kmie ki kpa kiba ju wan on skul ïa ki khun, ïalade ki phong ka jingda khlieh lane ka ‘helmet’ katba ïa ki khun pat ki khlem pynphong satia bad kane ka buh jingma shikatdei eh bad ki paidbah kim tip satia ba ka aiñ ka don ha kaba ïadei bad kane.
“Ngi kwah ban pynsngewthuh ïa ki paidbah jong ngi, ngim ong ba kim nang ne kim tip ha kaba ïadei bad kane hynrei ngi kwah ban nang pynshai bad pynsngewthuh shuh shuh ïa ki ba ngi dei ban ai ka jingshngaiñ na ka bynta ki khun jong ngi ha ki surok", la ong utei u dkhot.
U la khublei ruh ïa ka tnat pynïaid kali jong ki pulit ka East Khasi Hills kiba la ïasnohkti lang na ka bynta kane ka jingpynsngewthuh paidbah.
Shuh shuh u la ong ba watla kane ka dei ka sienjam kaba rit ba ki la sdang hynrei lada kane ka wanrah ïa u soh babha, kumta na ka liang ka kynhun kan sa pynlong ïa kane ka jingpynsngewthuh paidbah man la u snem.
“Ngi kwah ban pyntikna ba ka surok kan long kaba shngaiñ ïa kiba la heh la san bad kaba kham kongsan eh na ka bynta ki khyllung khynnah", la ong utei u dkhot.
U la kyntu ruh ïa ki paidbah ba kin long kiba peitngor ïa ki surok bad ba kin bud thik-pa-thik ïa ki kyndon jong ka rukom ñiah kali bad thuk-thuk khnang ba ka surok kan long kaba don jingshngaiñ na ka bynta baroh.
U Ma Lammat O.
Laloo u la shah jied kum u Waheh Shnong bathymmai jong ka Loomkyrwiang Dorbar Chnong na bynta ka samoi treikam jong u snem 2024-2025.
Ïa ka jingïalang jied Waheh Shnong bad nongkitkam bathymmai la pynlong ha ka 20 tarik, Naiwieng mynta u snem.
Nalor u Ma Lammat-oo, la jied ïa u Ma Soolangki D.
Laloo kum u General Secretary, u Assistant Waheh Shnong – Ma Daïolang Pakma uba peit ruh ïa baroh ki Branch Committee, Joint Secretary – Ma Tremiki Lywait I/c Fete Committee, Treasurer – Ma Chanmitre Shullai.
Ki Auditor ki kynthup ïa u Ma Echwamitre Laloo bad ka Kong Datohthij Laloo katba ki Adviser kin kynthup ïa u Ma Chibor Najiar bad Ma Hamewan Laloo.
Ha kajuh ka por, la jied ruh ïa ki Secretary bapher-bapher ha ryngkat ki dkhot ka Executive Committee.
Ka Dorbar Shnong Mawlai Kynton Massar kan pynlong ïa ka jingpynkhuid shnong jong une u snem ha ka 18 tarik, Nohprah, 2023 bad da kane la pynbna bad pyntip paidbah sha baroh ba kan don ka jingkhang shnong ha ka sngi bad ha ka por ba pynkhuid shnong bad la kyntu sha baroh kiba don jaka puta hapoh ka shnong Mawlai Kynton Massar bad ki bym sah hapoh shnong ba kin ïakynduh ïa ki Rangbah Dong shwa katei ka sngi na ka bynta ki kam ba ïadei bad ka jingpynkhuid ïa ki jaka ki jong ki.
Bad la pyntip ïa baroh ba kin ïashim bynta ha ka jingpynkhuid shnong ha katei ka sngi.
Ïa ki jingtip bad jingdonkam ba kham bniah phi lah ban phone ïa u Secretary Shnong.
Ka Myntri Rangbah jong ka West Bengal ka Mamata Banerjee ka la thmu ban leit ïakynduh ïa u Myntri Rangbahduh u Narendra Modi ha New Delhi ha ka 20 tarik, Nohprah na ka bynta ban dawa ha ka ban phah pyllait ïa ka pisa kaba dang sah jong ka jylla, la ïathuh u heh sorkar.
Ka Prime Minister’s Office (PMO) ka la mynjur ïa ka jingkyrpad jong ka Banerjee na ka bynta ka jingbuh por ban ïakynduh bad u Modi, la ong u heh sorkar.
“Ka jingïakynduh kan sa long ha ka por 11 baje mynstep ha ka 20 tarik, Nohprah," la ong u heh sorkar ha ka jingïakren bad ki nongthoh khubor.
Ka Mamata Banerjee ha basdang jong kane ka taïew ka la pynshisha da kaba ong ba ka sorkar kmie ka la dei ban siew ïa ka pisa kaba sah kaba long T.
1.
15 lak klur sha ka West Bengal ha kiba bun ki Accounts, kynthup ka bai bylla 100 sngi kaba hap hapoh ka jingtreikam jong ka skhim MGNREGA.
Ka Dorbar Shnong Lawmali Pyllun kan pynlong ïa ka jingpynkhuid shnong ha ka 16 tarik, Nohprah, 2023 bad ka por kan sdang naduh ka 8 baje mynstep ter ter haduh ban da dep pynkhuid lut.
Ha kaba ïadei bad kane, ka Dorbar Shnong ka la kyrpad ïa ki paidbah kiba thmu ban leit bad wan da ki kali hapoh ka shnong Lawmali ban ïaishah shipor bad ka Durbar tad haduh ban da dep ka jingpynkhuid shnong.
Ha kajuh ka por, ka Dorbar Shnong Lawmali Pyllun ka pyntip ruh ba ka General Meeting kaba la long ha ka 18 tarik, Naiwieng, 2023 ha ka por 9 baje mynstep ha ka Community Hall ka la jied ïa kine ki nongkitkam shnong na ka bynta ka snem 2023-2026.
Ki nongkitkam kiba la shahjied thymmai ki kynthup ïa u Rangbah Shnong, Bah B.
Khongwir, Assistant Rangbah Shnong, Bah G.
Shullai bad Bah H A Lyngdoh, Gereral Secretary, Bah C Toi, Assistant Secretary, Bah P Nengnong bad Treasurer Bah PJ Jywa.
Nalor kine la jied ruh ïa ki Rangbah dong jong ki 5 tylli ki Block, ki Executive Member kiba kynthup ïa ki Secretary bad Assistant Secretary jong ka Organising bad Publicity jong ka Durbar shnong.
U President jong ka seng BJP ha Punjab u Sunil Jakhar u la ong ba ka jingjop jong ka seng BJP ha ka ilekshon Assembly ha ki lai tylli ki jylla ka la pynshaïong bad ktah jur ïa ka kynhun ka liang pyrshah naba ki nongthep vote ki la thep ïa ka vote jong ki da ka jinglah ban bishar bniah halor ki kam jong u Myntri Rangbahduh u Narendra Modi.
Ha ka jingai jingkren sha ki nongthoh khubor ha Punjab, u Jakhar, ha ka por ba u dang tangon tyngeh ïa ka seng Congress bad ka seng Aam Aadmi Party, u la ong ba ki jingkular kai, ki jingbyrngem bad ki jingpyndonkam da ki kyntien kiba sniew pyrshah ïa ka seng BJP ki la long ka bainong halor kine ki jingleh bakla naba ki briew ki la tip bad sngewthuh haba ki la don ki kam pynroi bad ki jingmyntoi hapoh ka ri, ym don mano mano ruh ki ban ïahap bad u Modi.
“Ka jingïohi jngai jong u Myntri Rangbahduh bad ki rukom pyntreikam kin sa poi bad sakhi shaduh ki kyndong kynshrot jong ka Punjab.
Ngi la long kiba la khreh na ka bynta ban jynrat ïa ka seng Congress bad ka AAP ha ka jylla ha ka ilekshon ban wan," u la bynrap.
Ha ka jingai jubab ïa ka jingkylli halor ka jingbym lah leh ei ei jong ka seng Congress, u Jakhar u la ong ba ka seng kan sa shah sar noh ha Punjab bad shen ka kynhun synrop INDIA kan sa shah ktah jur.
Ka kynhun jong ki shipai ïada ri ka la ïoh ban kurup ïa kiba bun ki tiar siat bad ki kuli ïasiat, kynthup ki bom kawang kti, bad kiwei pat ki tiar siat kiba kham pher ha ka shnong Salam Patong kaba don ha Thoubal distrik jong ka Manipur, la ïathuh ki shipai ka tnat Assam Rifles ha ka 11 tarik, Nohprah.
Kumba la ïathuh ka tnat Assam Rifles, la ong ba uwei u CMG, saw tylli ki bom kawang kti, saw tylli ki bom kawang kti ba la shna ha China, mar kawei ka Stun bad Tear Grenade, kawei ka pistol  09 mm , kawei ka pistol shna hi, hynriew tylli pistol, hynirew tylli ki Shotgun shell, uwei u bom ïa u bym shym la pynbthei bad kawei ka Launching Tube jong ka SLR ha Thoubal distrik jong ka Manipur ha ka 9 tarik, Nohprah la ïoh ban kurup.
Ha basdang jong une u bnai, kata ha ka 9 tarik, Nailur, ki pulit ki la ïoh ban pyllait im ïa uwei u khynnah uba la shah rahbor jong ka DM College of Science ha Imphal bad ïoh ban kem ruh ïa 8 ngut kiba la shah kynnoh ba ki dei ki nongrah bor ha ryngkat ki tiar ïasiat bad ki tiar pynbthei ha ka por ba ka la don ka jingpyntreikam ha ka shnong Yumnam Huidrom, la ïathuh ki pulit jong ka Wangoi kaba don ha Imphal West district, la ïathuh ki pulit.
Une u khynnah u dei uba la shah rahbor na New Boy’s Hostel jong ka DM College ha ka por ba dang shit dang shai jong ka sngi Thohdieng, ka 8 tarik, Nohprah.
Ym slem hadien ba la ïoh jintip shaphang ka jingshah rahbor, ki pulit ki la her bran bran sha katei ka jaka na ka bynta ban leh ïa kaba donkam bad ban pynlong ïa ka jingleit khynra sha kylleng ki jaka kiba don hapoh ka distrik khnang ban lap ïa une u khynnah pule bad ban ïoh ban pyllait im ïa u, la ong u SP jong ka Imphal West, u Shivakanta Singh.
Ha ka jingïakren bad ki nongthoh khubor, u SP Shivakanta u la ong ba ka jaka treikam jong ki pulit ka Imphal ki la ïoh jingmudui ha kaba ïadei bad ka jingshah rahbor jong une u khynnah pule ïa uba la tip kyrteng kum u Laishram Chinglen Singh, uba la 22 snem ka rta na DM College jong ka Science New Boy’s Hostel ha ka 8 tarik, Nohprah ha ka por 1.
30 nohphai sngi.
Ka Dorbar Shnong Laban ka kwah ban pyntip paidbah ba ka dorbar shnong kan pynlong ïa ka jingpynkhuid shnong ha ka 16 tarik, Nohprah, 2023 naduh ka por 8 baje mynstep haduh 12 baje mynsngi.
La kyntu ïa ki paid nongshong shnong ba kin ïamih paidbah katkum ka por ba la buh.
Yn ym shah ba ïeng kali mynmiet hapoh ki surok shnong bad ruh la khang ban ïaid kali hapoh shnong ha kane ka sngi tad haduh ban da dep ka jingpynkhuid shnong.
Ka Garo Hills Youth Organization (GHYO) ka la ujor ha u Deputy Commissioner ka West Garo Hills halor ka jingkynnoh pyndonkam pisa bakla haba ïadei bad ka Jal Jeevan Mission (JJM) katkum ka jingkheiñ, kaiphod kiba don ha ka JJM ‘Portal’.
Katei ka jingujor ba la aiti ha ka Lah Sngi U Blei ka dei halor ka kam JJM (Augmentation of Nekikona Combined WSS & Construction of Babilgre WSS) ba la pyntrei ha ka shnong Asikandi ha kaba ym shym la sakhi ïa kino-kino ki kor um kiba la pyndait ne ‘pipe’ um kiba la pynbiang.
