Da ki hajar ngut ki paidbah na kylleng ki jaka kila wan ban sakhi ïa katei ka jingïalehkai phutbol paralok bala pynlong ïaka madan Umroi ban dap smam da ka jingrisa bad kynhoi jong ki paidbah naka jingshim bynta ki riew pawkhmat haka jylla naduh u Bah DP Wahlang Chief Secretary ka jylla, ki MLA ba kynthup ïa u Bah George B Lyngdoh MLA ka Umroi, Bah Mayral Born Syiem MLA ka Nongpoh, Jason S Mawlong MLA ka Umsning, Bah Charles Marngar MDC Mawhati, Bah R Kharbuki MDC Umroi bad ki ophisar naki tnad sorkar bapher bapher, ryngkat ki pastor naki Presbytery bapher bapher bad ha katei ka sngi u Rev IW Nongsiej Moderator ka KJP Synod Sepngi u la long kum u kongsan.
Haba phai sha ka jinglehkai ha katei ka sngi ka dei shisha ka jinglehkai kaba pynshongshit bad pyn samrkhie ïaki paidbah haka juh ka por, na ka jingai reng bad pyni sap ïalehkai hapdeng ki ophisar sorkar, ki MLA bad MDC pyrshah ïaki Pastor jong ka KJP Synod Sepngi bad hapdeng ka jingïakhun bajur ka kynhun ki ophisar kala ioh ban pynkhih nyngkong ïaka jar bad ioh ban thep haduh 2 kol jong ka kylla step haduh ba u MDC ka Mawhati u Bah Charles Marngar u la ioh syndon da ka Yellow Card kaba la pynrisa bad pynshongshit ïaki paidbah hadien ba u la phong tang shilliang ka juti ban lehkai ha madan.
Haba phai sha ka kylla miet ka kynhun ki Pastor kila pyrshang ban ïakhun dohiap ban pynphai ïa kitei ki kol, hynrei da ka jingtbit bad jinglah ban kyrshan ki ophisar kim shym la lah shuh ban pynphai bad pynkhih ïaka jar wat la ki don shibun ki kabu ksiar naka liang ki pastor kiba la pyrshang ban thep kol bad haduh ba kut ka kylla miet ka jingïalehkai kala kut noh da 2-0 kaba la biang pura syndon ïaka kynhun ki ophisar ban rah ïaka nam lahduh jong katei ka lympung.
Naka liang ka KJP Synod Sepngi kum ka jingsah kynmaw kala sam ruh ïa ki medal sha ki rang ïalehkai jong baroh ar kynhun kiba jop bad kiba rem.
Ki MLA ka Ri-Bhoi, ryngkat ki MDC bad ki ophisar kila noh ruh ïala u jong u synñiang sha ka KJP Synod kum ka jingdon bynta lang haka jingpynkhreh ban rakhe ïaka jingdap 100 snem jong ka Dr.
H Gordon Roberts Hospital ryngkat ki paidbah kiba la noh lyngba ki Donation Box bala buh ha sawdong jong ka madan.
Nongstoiñ, Nailur 18 : Ka long kaba pynsngew myllung ban ïoh jingtip ba u samla u ba la tip kyrteng kum u Hubert Paliar, u ba la ïoh ruh ban khur ïa ka nam lahduh ha ka Ri Indïa na ka jingïakop ïakhun kti kaba la tip kum ka Arms Wrestling, ba u la duh noh ïa la ka bor ïoh sngew bad ban ym lah shuh ban kren, ka dei tang namar ka jingbakla ai dawai da ki kmie ki kpa naduh ka por kaba u dang dap shi snem tam ka karta.
La ong ba utei u samla rangbah mynba u dang dap ha kitei ki karta, u ju ïohsngew bad u ju ïakren wat haba u dang rit ka ka rta.
Hynrei dei ha kawei ka sngi ba ka wan jia ka jingshitom, kaba shu mih ksuid na ka shkor bad haba pyni ha u nongai dawai kynbat, u la kam ba u lah ban pynkhiah.
Pynban, mar sien tah ïa kata ka dawai kynbat, la shu phlei snam kynsan kynsan na ka shkor bad naduh kata hi ka por haduh mynta mynne, utei u samla u la kylla long pynban u bym ïoh sngew shuh bad u bym lah ruh wat tang ban kren.
Kumban shu pyntip ba utei u samla rangbah u dei u khun jong u bah Skenar John Kharbani bad I kong Blessila Paliar kiba na ka shnong Mawrok Mawliehbah, kawei na ki shnong nyngkyndong ha ka thaiñ Nongstoiñ West Khasi Hills District.
U dei u ba wan na ka longïing kiba duna ha ka ïoh ka kot, ha kaba ki kmie ki kpa jong u ki dei tang ki nongbylla mynsngi bad bam mynmiet, kiba shisur shidur bad kiba duna jingstad, ki don tang ka pyrthor kba kaba lah ban pynïoh khaw malu mala.
Phewse, wat haba ki dei kiba tang kum kita, hynrei ka jingjop bad ka jingkynjoh jong u khun jong ki shaduh ka kyrdan lahduh jong ka ri India, ka la pynkyndit ïa ki kmie ki kpa jong u, namar kim shym la poi pyrkhat.
Haba kylli pyrthew na ki katto katne ngut ki riew rangbah jong katei ka shnong bad haba ïakren bad u bah Cyprian Langrin, u la ong une u samla u tbit bha ruh wat ha ka jingïalehkai kynjat bol.
Lah ban pynkynmaw ba utei u samla rangbah un ïoh ban mihkhmat ïa ka Ri India sha ka ri Turkey ka ban long ha ka 13 tarik u bnai Risaw 2022 na ka bynta ka jingïakhun kti Arms Wrestling.
La ong ba ki kmie ki kpa bad kiba haïing hasem kim kot bor ban pynmih lem ïa ka jinglut jingsep na ka bynta ka bai kali bad kiwei kiwei ki jingdonkam, namar la sngewthuh ba ka jinglut ka long kaba bun namar kata kalong kaba donkam ïa kito kiba don ka mynsiem ban ïarap ba kin noh synñiang kyrpang na ka bynta u ne u samla rangbah.
Ka la poi ka samoi ba ki kyrtong kiba ïakhun ïa ka ilekshon sha ka ïing dorbar thaw aiñ ka jylla kaban sa long ha u snem 2023 ban wan ki la sdang ban bunkam ha kaban rung ïing ban pan jingkyrshan bad khlei ïa ki jubanlak ba lada ki jop kin leh ïa kane ka katai ban myntoi ki paidbah.
Kane ka jingsdang rung ïing jong ki kyrtong ka la dei ruh ka por ba ki paidbah khamtam kiba la shah iehbeiñ la ka long ha ka jingim ba shimet, ki shnong ki thaw ki la sdang ban klet ïa kaei ba ki la mad ha ki saw snem tam, hynrei don ruh kiba la bat skhor ïa la ki jong ki nongmihkhmat kiba don napdeng jong ki kibym leh eiei.
Kumjuh ruh kiwei ki kyrtong kiba dang sdang ban ïaid lynti ban aireng ki la sdang ban bunkam ban leit pynsngewthuh ïa ki paidbah ba kin wanrah ka jingkylla ha ki constituency ban wanrah ka roi ka par lada ki poi sha ka thong.
Bad kadei ruh ka por kaba la sdang ban bunkam bha ha ka liang ki jingpynlong ïa ki prokram bapher bapher la ka long ki jingïalang sam skhim, ki prokram pynkup burom, ki jingpynlong ïa ki tamasa, ki prokram jingïalehkai nalor kiwei kiwei.
Kadei ruh ka ïa ba ki paidbah ki sngewtynnad tam ban ïoh bamja ei, dih sha ei, shong kali ei bad kumta ter ter.
Dei ha kaba kum kane ka aïom ba ki nongshong shnong ki nud ruh ban buh jingkylli ïa la u nongmihkhmat balei u khlem lah ban leh ïa kane katai lane u khlem lah ban pynurlong ïa ki jingkular kiba u khlei ha ki ilekshon kiba lah dep.
Dei ruh ha kum kane ka ba ki nongthep vote ki pynap shibun ki jingkylli na bynta u MLA ha shwa ba kin leit biang ban jied ïa u MLA uba thymmai ha u 2023.
Dei ruh ha kum kane ka aïom ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Ka saiñ pyrthei hi ha Meghalaya ka pher bha bad la ju ïohi ruh ba man ka san snem kumba 20 haduh 30 ngut ki MLA ki ju shah rem bad mih bujli da kiba thymmai.
Katkum ka jingïohi kane ka lah ban dei ruh na ka rukom sam ne pynpoi ïa ki skim kam pynroi sha ki shnong ki thaw ne ki ïing ki sem.
Ki nongïalam jong ki unit bapher bapher kim dei satia ban shaniah tylli tang ha iwei ne ar tylli ki nongïalam hynrei ban da don ki briew kiba peit pyrman man la ki unit khnang ba ki kam pynroi kin ym poi tang ha ki bahaïing jong ki nongkitkam jong ki unit.
Kane ka ju jia beit ha man la ki constituency bad kane hi kadei ka daw kaba hakhmat eh kaba u MLA um ju tip ei ei ïa kaei kaba ki nongkitkam ki leh hynrei ha kaba khatduh dei ma u ba mad ïa ka jingshah rem.
Ka por mynta ka la ih bha ruh na ka bynta ki kynhun kiba ju wad jingtip lyngba ka RTI ban tip ïa ki kam pynroi kiba poi ha ki shnong ki thaw.
Kito ki kynhun kiba smat ban wad ïa kum kitei ki jingtip ki dei ruh ban da wad bniah hato kiba ïoh ïa kitei ki skim kam pynroi na u nongmihkhmat kidei kiba dei hok shisha ban ïoh ne dei pynban da ki bahaïing suda jong ki nongkitkam ha ki shnong ki thaw.
Lada ki lap ba kadei pynban ka skim tang na ka bynta ki bahaïing ki dei ban pynshai paidbah khnang ba kiba bun balang kin tip bad kin ïoh ruh ban rai ha ka por thep vote.
Ki paidbah ki dei ruh ban husiar ba ha ka por thep vote kim dei satia ban shah pynngop noh shi khyllipmat tang ha ki tyngka pliah hynrei ban ieng beit ha ka nongrim.
Lada ki don tang kumba mar shiteng na ki nongshong shnong kiba sngewthuh ïa kane, ka jingshah thied ha ka por elekshon kan ym treikam shuh bad ka constituency hi kan sa ïoh da u nongmihkhmat u ba paka.
Shillong, Nailur 18 : Ka East Khasi Hills District Badminton Association (EKHDBA) ka la ïoh ban jied ïa ki rang bad thei ïalehkai badminton kiban sa leit ban ïashim bynta ha ka jingïalehkai badminton ha Tura kaba la tip kum ka 37th Meghalaya State Badminton C’ship.
Katei ka lympung kaban pynlong ha West Garo Hills, Tura kan sdang naduh ka 21 tarik haduh 24 tarik Nailur 2022.
Ka kynhun jong ki shynrang (Men’s Team) ki kynthup ïa u Kiefer W Shullait, Ritu Raj Nag, Naresh Asher, Basankupar Kharbuki, Faizan Ahmed, Ratul Rabha, Pynehboklang Rynjah, Rishan Rueben M Syiem, Porsuram Joshi, Ailadlang Rynjah, Subadonbor Pyngrope, Khrawkupar Marweiñ.
Ha ka liang ki kynthei (Women’s team), Sejjal Joshi, Sheetal Joshi, Sonnal Joshi, Elsarica Umdor bad ka Prathna Tamang.
Ka kynhun ki khynnah shynrang (Boys team), U Mohit Joshi, Jai Asher Kshiar, Gaurav K Singh, Vivian W Laloo, Jordan Myrphet, Xavier T Tariang, Stephan N Marweiñ, Mewanpyntngen Shadap, Jonathan Rani, Kenan Jomaia Rani, Jonathan D Jyrwa, Babitlang Ryndong, Aaron Momin, Pratham Majumdar, Akshit Upadhya, Aditya Sharma, Raynell Kharbuki, Gavin Kharbuki bad u Karlsten Diengdoh.
Ka kynhun ki khynnah kynthei (Girls team), ka Sneha Chettri, Netania T Tariang, Geryma L Nongkhlaw, Rhema G Nongkhlaw bad ka Pratiksha Joshi.
Mawkyrwat, ‘Nailur, 18: Ka Mawkyrwat Youth Development Association (MYDA) ha ka sngi saitjaiñ jong ka taïew ka la ïoh ba pynlong ïa ka lympung ïalehkai kaba ba la tip kum ka 1st MLA Cup 2022 kaba dei ha ki lai tylli ki bynta kita ka jingïalehkai Kynjatbol, ka Volleyball bad ka Basketball ba la pynlong hapoh madan Umkop Mawranglang Laikyntoit, South West Khasi Hills District ha kaba u bah Renikton Lyngdoh Tongkhar, Nongmihkhmat ka Mawkyrwat Constituency bad Myntri ka tnad umbam umdih jong ka Sorkar Meghalaya u la long kum u kongsan.
Ka jingthmu jong kane ka lympung ïalehkai ka long ban sei ïa ki madan ïa ki samla jong ki shnong ki thaw ba kin pyni ïa kita ki sap ki phong ba ki don bad ka long ruh kum shibynta ba teh song lang ha ka jingïalong kawei.
Ha kane ka lympung ki la don haduh 32 tylli ki kynhun kiba la ïoh ban ïa shimbynta bad ha ka kane ka 1st MLA Cup 2022 yn nym shah ban wanrah nongïalehkai nabar jong ka Mawkyrwat Constituency namar ka long kawei na ki jingïalehkai ba kyrpang ba sakhi ïa ka jingtbit jong ki briew la jong ha ki jait jingïalehkai bapher bapher.
Haba phai ka ka jingïalehkai kynjatbol ba nyngkong la pynïalehkai hapdeng ka Rangblang Pombriew Sports Club pyrshah ïa ka Jakrem Sports Club, ha kaba ka Jakrem SC ka la jop da 3 – 1 kol ïa ka Rangblang Pombriew.
Katba ka Rangmaw Sports Club pat ka la jop da 2 – 1 kol ïa ka Mawbidong Sports Club.
Ha ka jingïalehkai Volleyball pat ka Mawtangden Sports Club ka la shah rem noh da 1 – 2 set ha ka Mawbidong Sports Club.
Katba ka Mawlangwir Sports Club ka la jop da 2 – 0 set ïa ka Mawranglang Sports Club.
Ha ka Basketball ka Sakwang Sports Club ka la shah rem noh da 13 – 12 basket ha ka Mawkyrwat Sports Association bad ka Rangblang A pat ka la jop kput da 47 – 4 basket pyrshah ïa Sohkhyllam Sports Club.
U bah Renikton Lyngdoh Tongkhar haba kren kum u kongsan, ha ka jingïalang ba lyngkot ba la lamkhmat da u bah Elevenson Wanniang, President jong ka Mawkyrwat Youth Development Association (MYDA), u la ong ba kane ka lympung ka dei kawei na ki lympung ba ki samla jong ka Mawkyrwat Constituency kin ïoh ban ïashimbynta bad ba kin pyni ïa kita ki sap ki phong ba ki ki don namar ha kane ka lympung yn nym shah ïa ki kynhun ban wanrah da ki nongïashimbynta kiba dei nabar jong ka konstitwensi.
“Ban ïohi shisha ïa ki sap ba ki samla jong ka Mawkyrwat Constituency ki don la ka long ha ka jingïalehkai Kynjatbol, Volleyball bad Basketball ka long kaba donkam ban pynlong ïa kum kine ki jingïalehkai ban ïaleh tang para ba dei napoh ka konstitwensi la jong “, ong u bah Renikton.
U Bah Renikton u la ong ruh ba kane ka lympung ka dei ruh kawei na ki lad ban pynïa ithuh ithaw hapdeng ki nongïalehkai khnang ba kin don ka jingïajan bad ïa long kawei ba ka kam ïalehkai ha kane ka don ka thaiñ Mawkyrwat kan nang kiew.
“Ka kam ïalehkai ha kane ka juk kam dei shuh tang ka lympung ban pynbyrnia, hynrei ka la dei kawei na ki lad ba ai kam ai jam ïa ki khun samla kiba pyndonkam hok ïa ka sap ka phong ba ki ki don", u la ong.
Ha kajuh ka por u la pynpaw ruh ka jingaikhublei na ka bynta ka Mawranglang Laikyntoit Sports Club kaba la shah sngewbha ïa ka Mawkyrwat Youth Development Association (MYDA) ba kan ïoh ban pynlong ïa kane ka lympung ïalehkai ha ki lai tylli ki bynta.
Ha kane ka sngi la ïoh ruh ka jingkren lyngkot na u Myntri Shnong Mawranglang Laikyntoit, u bah S.
Marweiñ, u Working President ka MDSA, u bah Y.
G.
Lyngdoh bad ka jingkren khublei na Secretary ka MYDA, bah Bhalumlang Kharlyngdoh.
Nongstoiñ, Nailur, 18: Ha ka sngi saitjaiñ u bah Gabriel Wahlang MDC ka Nongstoiñ konstitwensi ha ka jingïasynranlang u bah L.
G.
Nongsiej MDC barim ka Nongstoiñ konstitwensi, u la ïoh ban plie paidbah noh ïa ka jingkieng kaba pynïasnoh na ka shnong Tiehsaw sha ka shnong upper New Nongstoiñ kaba dei ka jingkieng ïaid kjat kaba la shna ha ka jingpynlut kaba 26 lak tyngka lyngba ka KHADC.
Katei ka jingkieng ka dei kaba don ha ka shnong Tiehsaw kaba marjan bad ka skul KJP Nongstoiñ.
Ka la long shisha ka jingmyntoi bad ka jingkyrkhu kaba khraw na ka bynta ki khynnah skul, kiba hap ban ïaid lyngba katei ka wah, khamtam ha ki aïom lyiur ka long kaba eh bad ka bym lah ban kam sha shilliang wah, namar ka jingheh jong ka um.
Kum ka dak jong ka jingplie paidbah, u bah Gabriel Wahlang ha katei ka sngi u la ïoh ruh ban khap ïa u ribbon bad ban plie ïa u mawthoh kyrteng scheme.
Ïa ka jingïalang la pynlong ha phyllaw jong ka skul KJP hapdeng ka jingsakhi lang jong ki paid nongshong shnong jong ka shnong Tiehsaw bad kiwei kiwei bad la pynshit pynshngaiñ shuh shuh ïa katei ka jingïalang da ka jingrwai jong ki khynnah skul.
Ha katei ka sngi la ïadonlang ruh kiwei kiwei ki riew rangbah jong ka thaiñ kaba kynthup ïa kiba na ka shnong Upper New Nongstoiñ bad la pynïaid ïa katei ka jingïalang da u bah Moon Dkhar sordar ka shnong Tiehsaw.
Mairang, Nailur, 18: U Deputy Commissioner (Supply) ka Eastern West Khasi Hills District Mairang, u pyntip paidbah ba ka appointment jong ki nongsam khaw rashon kiba don hapoh ka District kan kut noh ha ka 31 tarik u bnai Nohprah 2022.
Kumta la khot aplikeshon ban pynthymmai ïa ki nongsam khaw rashon hapoh ka Eastern West Khasi Hills District na ka bynta san snem, kata, naduh u snem 2023 haduh u snem 2027.
Ïa ki aplikeshon lah ban ïoh na ka ophis U Deputy Commissioner, Eastern West Khasi Hills District, Mairang naduh ka 20 tarik u bnai Nailar 2022 ha ki por long trei.
Tangba kino kino kiba kwah ban aplai kin hap ban bud katkum kine ki kyndon ba la buh.
Ki nong aplai ki donkam ban thep ïa ka Security Deposit kaba long San Hajar tyngka (5000/-).
Kiba aplai ki dei ban long kiba nang ban thoh ban tar.
Ym shah ïa ki Sordar, Secretary shnong bad ki dkhot ka Executive Committee jong ka shnong ban long kum ki nongsam rashonHa ka aplikeshon ba la dep pyndap dei ban suhlang ïa 2 tylli ki dur passport size, ki Xerox copy jong ka Scheduled Tribe, EPIC, Marriage Certificate, Aadhaar Card, Pan Card, Bank Passbook, Residen-tial Certificate ha ryngkat ka Court Fee Stamp kaba arphew san tyngka.
Dei ban suhlang ïa ka rai jong ka Dorbar Shnong bala jied thymmai ïa ki dealer lane la pynskhem (Renew) ïa U/Ka dealer barimDei ban suhlang ïa ki kyrteng ki dkhot jong ka V.
C.
A.
C ym duna ïa ka 8 (phra) ngut kynthup lang ïa u Chairman, Secretary, ki dkhot kiba kynthup ïa ki president Seng Kynthei bad Seng Samla, dkhot Self Help Group bad 6 (hynriew) ngut ki nongïoh khaw kiba don rashon card (PHH lane AAY)Lada jia ba ym lah ban jied thymmai ne pynskhem ïa U/Ka dealer hapoh ka tarik ba la buh, ïa ka bhah mar rashon yn ai noh ha kino kino ki centre kiba marjan khnang ba ki paidbah kin ym duh ïa ki mar rashonKi nongsam rashon ba shah jied thymmai ki dei ban pynbiang ïa ka electronic weighing scale ba la pynshisha da ka Metrological Department.
Ki nongsam rashon kiba dang bat ïa ka kam sam rashon mynta ki dei ban suhlang ïa ka certificate kaba ïadei bad ka jingthew jingwoh na u Inspector, Metrological Department, Nongstoiñ bad ki dei ruh ban suh lang ïa ka certificate na ka Office jong u Food Safety Officer, Nongstoiñ.
Baroh ki nongsam khaw ki dei ban don ïa u Aadhaar Number.
Lada don, yn kham pyrkhat ïa ki Self- Help Group bad ïa kino kino ki seng ïa kiba la lamkhmat da ki riew kynthei.
Ïa ki aplikeshon dei ban pynpoi sha ka ophis u Deputy Commissioner ka Eastern West Khasi Hills District ha lane shwa ka 20 tarik u bnai Risaw 2022.
Mawkyrwat, ‘Nailur, 18: Ka Hynñiewtrep National Youth Movement (HNYM) jong ka South West Khasi Hills District mynta ka sngi ka la ïoh ban jied ïa ki nongkitkam ba thymmai bad kane ka dei ruh ka sien kaba nyngkong ba la seng ïa ka hapoh jong ka South West Khasi Hills District ha kaba u Louis Dohtdong, President ka HNYM, Central Body u la long u kongsan bad u nongpyntiansmai.
Ïa ki nongkitkam ba thymmai jong ka Hynñiewtrep National Youth Movement (HNYM), South West Khasi Hills District ba la pyntian smai mynta ka sngi ki long President u bah Amstrong Shylla, Vice President u bah M.
Thongni bad u bah Derik Nongrem, General Secretary u bah Twaiding Thongni, Assistant General Secretary u Wanboklang Shangdiar, Organising Secretary u Maiantis Lyngkhoi, Publicity Secretary u S.
K.
Kharai, Assistant Publicity Secretary u F.
Jyrwa, Education Secretary u Teshmilan Wahlang, Assistant Education Secretary kong I.
Jyrwa, Sports Secretary u Colin Shangdiar, Assistant Sports Secretary u Soljohnsing Lyngdoh, Finance Secretary u Khrawbor Syiemlieh, Environment & Cultural Secretary u Shongdor Nongsiej, Agricultural Secretary u Phailo Syiemlieh, Disciplinary Secretary u Sunshine Shangdiar, Chief Organiser u O.
M.
Shylla bad kiwei kiwei de kynthup ruh ïa ki 11 ngut ki dkhot.
Ïa kane ka jingïalang pyntiansmai ïa ki nongkitkam ba thymmai jong ka HMYM la pynlong hapoh jong ka Women’s Hostel Hall, Sngap Syiem College, Mawkyrwat kaba don hapoh Shnong Mawlangwir.
Ha kane ka sngi la ïadonlang ruh u Secretary Shnong Mawkyrwat, u bah W.
L.
Snaitang, u Vice President ka Seng Samla Shnong Mawkyrwat, u bah S.
W.
Nongrum, u President ka VDP Mawkyrwat, bah J.
F.
Iawphniaw lem bad ki dkhot jong ka Hynñiewtrep National Youth Movement (HNYM) Central Body bad na Nongstoiñ kumjuh.
Jowai, Nailur 18: Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), ha madan Kiang Nangbah Stadium Dongmihsngi, Jowai kaba jam noh sha ka jingïakhun Semi Final ha ka 23 bad 24 tarik mynta u bnai.
Katkum ka jingpyntip na ki nongpynïaid ka Association ka jingïaskhun Semi Final jong ka Super Division ba nyngkong kan long ha ka 23 tarik u Nailur haka por 2 baje shiteng nongphai sngi hapdeng ka 7 Wasa pyrshah ïa ka Ladthadlaboh.
Katba ha ka jingïakhun Semi Final kaba ar kan long ha ka 24 tarik u Nailur ha ka por 2 baje shiteng nohphai sngi hapdeng ka kynhun ïalehkai jong ka Mynthong pyrshah ïa ka Nangbah Mulang.
Haba phai sha ka jingïakhun kaba la long hynnin ka sngi saitjaiñ 17 tarik hapdeng ka Sohmynting pyrshah ïa ka Ladthadlaboh, ka Ladthadlaboh kala jop da 7-1 kol ïa ka Sohmynting, ïa ki kol na ka Ladthadlaboh la thep da u Nitejan Pala ha ka minit ba 2, u Simeon Suchiang ha ka minit ba 48, 55 & 70 bad u Dowell John Shylla lai kol ha ka minit ba 49, 62 & 90.
Ïa ka shikol na ka bynta ka Sohmynting la thep da u Deiwomsa Shylla ha ka minit ba 15.
Nongstoiñ, Nailur 18: Ka KSU Mawshynrut hapoh ka jingïalam jong u Samla Armstrong Sohshang President bad Samla Ulysis Ryntong General Secretary lem bad ki katto katne ki dkhot, ha ryngkat ka jingsynranlang ki nongïalam jong ka KSU Sengkmie lem bad u Bah Gigur Marthong MLA/MDC, ki la ïoh ban ïakynduh ïa u Conrad K Sangma Myntri Rangbah ka Sorkar jylla ha ka sngi thohdieng, ban dawa pynïar bad pynbun ïa ki department bapher bapher ha ka Mawshynrut Civil Sub division.
Ha katei ka jingïakren bad u Myntri Rangbah, ka seng ka la ïoh ban pynpaw ba haduh mynta ka Mawshynrut Sub Division ka dang long kumjuh, wat ka main office ruh kam pat don la ka jong ka building, hynrei dang hap ban shu wai ïing briew.
Nalor nangta haduh mynta bun na ki kam office, ki paitbah ka thaiñ kin dang hap ban kiew sha Nongstoiñ namar ka jingduna ki branch ha Civil Sub division bad ki department bapher bapher ba dei ban don.
Kane ka buh jingeh shibun ïa ki paitbah ka thaiñ khamtam na ki thaiñ kham sha kyndong.
Shuh shuh ki Nongïalam ka seng ki la ban jur ïa u Myntri Rangbah ba u dei ban phaidien sha ka Mawshynrut Civil Sub division, namar ka dang don shibun ki jingduna ha jan baroh ki liang.
Ki Nongïalam ka seng ki la ong ba la thew ïa ka jingdon briew ka la khambun ban ïa katto katne ki District, katba ka jingtreikam hapoh Mawshynrut Civil Sub division ka dang neh hajuh namar ka jingleh klet ka sorkar ki la ong.
Ki mat ba ka seng ka la pynsngew sha u Myntri Rangbah ki long ka jingdonkam ban don noh ka Development Branch, Election Branch, Supply Branch, Public Health Engineering (PHE) Department, Office jong u Sub-division of School DSEO, Labour Department, Metrological Department, VIP Gallery ha Riangdo bad kiwei kiwei.
Ka jingïakynduh bad u myntri rangbah ka jylla kam shym la pynhun ïa ka seng, namar na ki 8 tylli ki mat jingdawa u la kular ban pyntrei kam shwa tang ar tylli.
Ki department ki long ka election branch bad supply branch.
Katba ïa kiwei pat ki tnad treikam um shym la kren ei ei, u la shu ong ban pynurlong noh ïa ka VIP gallery hapoh Riangdo.
Khliehriat, Nailur 18: Ka Pt.
Deendayal Upadhyaya National Institute for Persons with Physical Disabilities (Divyangjan), New Delhi, ha ryngkat ka jingïatreilang bad ka SAKSHAM kaba hapoh ka Ministry of Social Justice and Empowerment jong ka sorkar India, ka National Institute For Locomotor Disabilities ((Divyangjan), Kolkata, lem bad ka ophis u Deputy Commissioner ka East Jaiñtia Hills District, ka ophis jong ka District Social Welfare EJHD ryngkat lang ruh bad ka Kyrmen Foundation hynnin ka sngi ka la pynlong ïa ka prokram ba kyrpang ha Jaiñtia Eastern College Khliehriat ha kaba la sam ei ïa ki tiar ba donkam sha kito ki briew kiba kyrpang kiba don jingduna ha ki dkhot met, la khot ïa ki ba ki dei kiba kyrpang namar ha kiba kum kine ki briew ki don ka sap kaba kyrpang bha kaba u Blei u la pynkup ha ka jingim jong ki.
U myntri ka sorkar jylla, uba dei ruh u MLA jong ka Khliehriat, u bah Kyrmen Shylla, u la long kum u kongsan ha kane ka sngi, ha kaba u la pynpaw ka mynsiem jingieid bad jingsnewlem ïa kine ki briew kiba kyrpang bad ong ruh ba kine ki dei shisha kita ki nongshong shnong kiba don ka sap kaba kyrpang ha ka jingim jong ki bad kiba donkam haduh katta katta ïa ka jingkyrshan ba kyrpang ban kyntiew ïa ka sap jong ki bad ruh ban kyrshan ïa ki ha baroh ki liang.
U Deputy Commis sioner, East Jaiñtia Hills District, u Abhilash.
Baranwal, IAS, u la pynsgew ba ka ophis u Deputy Commissioner ha ryngkat ka jingïatreilang bad ka tnat Social Welfare ka la ïaid shakhmat bha mynta ha kaba wad bniah ïa ki briew kiba kyrpang, kiba don ki jingduna ha ki dkhot met kiba don hapoh ka district bad shen yn sa lah ban pyndep ïa kane ka jingwad bniah da kaba ïaid jurip ïa ki longiïng kiba don hapoh ka district, u la ïathuh ruh ba ïa kane ka jingjurip la leh da ki briew kiba la tip bha (Trained Community Based rehabilitation Workers) bad ka Multipurpose Rehabilitation Workers (MRWs) ba la lam khmat da ka ophis jong ka District Social Welfare Officer bad kat haduh mynta la lah ban pyndep haduh 122 tylli ki shnong bad la lap haduh 872 ngut ki ba don jingduna ha ki dkhot met jong ki bad mynta ka jingjurip ka dang ïaid shakhmat.
U A.
Banarwal, u la ong ruh ba hadien ba la pyndep ïa ka jingjurip ka ophis u Deputy Commissioner ryngkat bad ka tnat District Social Welafre East Jaiñtia Hills District kan sa pynlong ïa ka jingiakynduh lang lane ka camp jong baroh kito kiba don jingduna ha ki dkhot met bad ïa kane ka jingïakynduh lang yn pynlong ha ki shiphew tylli ki jaka bad yn ai sha ki ïa ki UDID Card, kumjuh ruh ïa ki syrnot, ban pynioh ha ki ïa ki jingmyntoi kum ka CM Special Assiatance Programme bad ka bai bam lane ka Pension bad yn pynkup burom ruh ïa ki da ki jingioh jingmyntoi.
U la pynsngew ruh ïa kawei ka kam lane ka policy ba ki bor synshar district ka East Jaiñtia Hills District ka la lah ban leh na ka bynta kito kiba don jingduna ha ki dkhot met ha kaba kane ka policy kan neh bad kan nym kylla shuh, ka ban long ka jingmyntoi ïa kito kiba don jingduna ha ki dkhot met.
Kiba la ai jingkren ki kynthup ruh u Secretary jong ka SAKSHAM, u Mithun Roy, u P&O jong ka National Institute for Locomotor Disabilities ((Divyangjan), Kolkata, u Tarun.
K.
Verma, u Deputy CEM ka JHADC, u bah Lasky Rymbbai, ka District Social Welfare Officer East Jaiñtia Hills District, ka kong R.
Pasah bad kiwei kiwei.
U bah Kyrmen Shylla, u Abhislah Banarwal lem bad ki heh sorkar, ki MDC ka thaiñ, ki la aiti ïa ki tiar ba donkam (Aids and Appliances ) kum ki shuki- Wheel Chair, ki Artificial limbs, ki tiar ban iohsngew, ki Hearing Aids, ki diengduh ne ki Auxiliary Crutches, Walker, CP chairs bad ki Smart Cane sensors sha kito ki briew kiba kyrpang.
Jowai, Nailur 18: Ka Amlarem Sub-Division Sports Association (ASSA) kala pyntip ba shen yn sa sdang noh ïaka Football League naduh ka 15 tarik u Risaw, 2022 ha ki kyrdan bapher bapher bad ïa kane yn pynïalehkai ha madan phutbol ka ASSA ha Lad Japlem, Amlarem.
Na ka liang ka Association ka khot bad wer ïa baroh ki Club kiba hap hapoh ka Sub-Division kiba kwah ban ïashim bynta ba kin long kiba la pynkhreh bad ka jingpdiang ïaki Club ban wan ïashim bynta ha kane ka samoi ïalehkai kan long ha lane shwa ka 30 tarik u Nailur, katba ka tarik ba khadduh ka jingïasoi Club ki nongïalehkai kan long haduh ka 11 tarik u Risaw 2022.
Jowai, Nailur 18: U MLA ka Jowai Constituency ma Wailadmiki Shylla ha kane ka sngi Saitjaiñ ula plie ïaka Auditorium jong ka Ches’ Stars Higher Secondary School kaba don ha Chutwakhu Jowai bad ka jingdon jong kane ka Auditorium kan ïarap ïa ka skul ba kin ïoh ban pynlong ïa ki prokram bad ki lad ai jinghikai bapher bapher.
Ha kane ka sngi la wan ban ïadonlang da u Deputy Commissioner ba thymmai ka West Jaiñtia Hills u bah B.
S Sohliya, ka District School Education Officer ka kong A.
P Syiem, u President jong ka skul u ma S.
Laloo, ki nonghikai, ki khynnah skul bad ki kmie ki kpa, nalor kiwei de kiba la shah khot sngewbha, katba ïa ka jingïalang la pynïaid da u R.
Shullai bad ka K.
Rapthap bad la sdang ïa ka prokram da ka jingpule ïa ka ktien u Blei bad duwai na ka kong D.
Suting.
La ïathuh ba ïa kane ka Auditorium jong skul la tei ïa ka kum ka dak banpynsah kynmaw burom ïa u (L) J.
Jones Syngkon bad ka (L) Sibly Rease Chullai kiba la synñiang naduh ba sdang jong kane ka skul, ïa kaba la seng ha ka 4 tarik u March jong ka snem 1991 la pynsngew da u ma S.
Laloo.
Kane ka skul kala ïaid lynti suki pa suki hapdeng ki jingeh ba bun hynrei lyngba ki nongpynïaid ka skul la lah ban pynkiew kyrdan ïa ka na uwei u snem sha uwei pat haduh mynta kala poi sha ka kyrdan Higher Secondary School lyngba ka jingïarap kumjuh na ka SSA Grant.
U ma Wailad haba kren kum u kongsan ula pynpaw ka jingsngewkmen ban ïadon bynta lang ha kane ka sngi bad ki kitbok ïa kane ka skul bad khamtam ïa ki nongïalam (Managing Committee) ka skul ba kin nang ai ka jingnang jingstad ïa ki khynnah pule.
‘Ka pule phuthi ka long kaba eh bha mynta ki sngi kumta ka donkam bha ïa ka jingnang jingstad katkum ka juk ba mynta da kaba don ïa ki smart Class, ki Auditorium, ki madan bad kiwei de’ ong ma Wailad.
Ban pynbha shuh shuh ïa ka pule puthi hapoh ka jylla u ma Wailad u ong na ka liang jong ka sorkar kala dep pynban lyngba u myntri rangbah ba ka Thomas Jones kan sa hap hapoh ka People’s College Grant in aid schemes kaba lah ban ai jingïarap ïa ka bai college jong ki samla pule, ula pyntip ruh ba ka sorkar kan pynbha pynmiat noh ïa baroh ki Govt.
L.
P skul hapoh ka jylla.
Ha kane ka sngi ka skul kala aiti ruh ïa ka Memorandum ha u MLA ba un ïarap katba lah ka bor na ka bynta ki jingdonkam jong ka skul, la pynphuh pynphieng ïa kane ka sngi da ki jingrwai bad ki jingshad tynrai da ki khynnah pule jong ka skul.
Katba ïa ki kyntien ai khublei la ïoh na ka Principal jong ka skul ka kong I.
J Chullai.
Khliehriat, Nailur 18 : Kum shibynta ban tehlakam ïa ki kam sniew bad kumjuh ruh ban pynneh pynsah ïa ka shongsuk, shong shngaiñ hapoh shnong, ka Dorbar Shnong Mynkre East Jaiñtia Hills District ka pynbna bad pyntip paidbah ba kan pyntreikan noh mardor ïa ki riti synshar shnong kumba la pynkup bor da ka Jaiñtia Hills Autonomous District Council bad yn pyntreikam pyrkhing ruh ïa ki aiñ shnong.
Na ka bynta kito kiba die kyiad beaiñ ha shnong, ka Dorbar Shnong ka ai por shi bnai kata naduh ka 19 tarik u nailur hasuh 19 tarik u risaw ba ki dei ban sangeh noh ïa ka jingdie kyiad beaiñ jong ki bad ba kin leh noh da kiwei kiwei pat ki kam ki bym dei kiba beaiñ.
Ha kajuh ka por ka Dorbar Shnong ka bthah ïa kito ki trai ïing kiba ai iing wai ba ki dei ban wan ban regiser ïa ki kyrteng jong ki nongshnongwai, la ki dei kiba shong wai ïing ne shong wai dukan ruh khnang ba ka shnong kan tip ïa ki briew kiba don hapoh unpud u sam jong ka shnong bad kane ka kyndon ka long ruh katkum ka jingbthah ka JHADC kaba la bthah “Ban buh jingthoh (recordd) ha ka bui (register) ïa ki ïing ki sem bad ïa ki kyrteng jong ki nong shong shnongbaroh kiba don hapoh shnong bad ruh ïa kino kino kiba wan na bar shnong ne ki ba na bar jylla kiba wan sah bad wan trei hapoh shnong"Ka Dorbar Shnong Mynkre, lyngba u kyrwoh ba la phah da u Waheh shnong u bah Sunny Bareh bad u Secretly shnong, u bah Ferlando Lamin, kan ïaleh tyngeh ban rat diengkhong ïa ki kam sniew hapoh shnong da kaba yn pynduh pyndam noh ïa baroh ki dukan die kyiad kiba die beaiñ hapoh shnong bad la ong ruh ba ki nongshong shnong ki ïai long peitngor ha kaban teh lakam ïa ka jingwan poi u drok bad ki nongdih drok, ki nong dih ganja hapoh shnong.
Halor kitei ki jingpynshai, ka Dorbar Shnong Mynkre ka buh ïa ki jingmana ban die kyiad beaiñ hapoh u pud u sam jong ka shnong, ban shong ha kino kino ki jaka ba dum, ban leh ïa kino kino ki kam sniew hapoh shnong bad la Maham ruh ba lada lap ïa kino kino kiba leh pyrshah bad pynkheiñ ïa ki aiñ , ka Dorbar Shnong kan pynshitom da kaba tyngeh katkum ki aiñ shnong bad kan aiti ruh sha ki bor jong ka aiñ.
Nongpoh, Nailur 18: Ka Rynjah Herbal Care Society kaba dei kawei naki kynhun jong ki nongsumar dawai kynbat bad tynrai haka sngi Saitjaiñ kala pynlong da ka jingïalang ha Umsning naka bynta ban pynshai sha ki paidbah halor ka rukom sumar kynbat ban pynkoit ïaki jingpang bapher bapher wat ki jingpang bala shem jingeh da ki Hospital ban sumar.
U Dr.
Philling Rynjah u ba dei u Founder bad Director ka Herbal Practitioner u ba don ruh ka Herbal Care Center ha Umsning kawei naki jaka ai dawai bad jaka sumar da ki dawai kynbat ba pawnam ha Umsning haba kren ha katei ka sngi u la ong ba ka rukom sumar dawai kynbat ka long kaba kham pher bad kaba shngaiñ ba ki paidbah ki lah ban shaniah kumba naka liang jong u, kum uwei naki nongsumar dawai kynbat u la lah ban pynkoit shibun bah ki jait jingpang bapher bapher kum ka jingpang bampong, jingpang stem, jingpang ïapshiliang, jingpang snieh doh bad kiwei kiwei.
U la ong ruh ba kum ka Society ka ju pynlong ïaki prokram bapher bapher ban ai jinghikai bad pynsngewthuh sha ki paidbah halor ka rukom sumar dawai kynbat ba lah ban pynkoit shibun bah ki jait jingpang bapher bapher.
Nalor ka kam sumar bad ai dawai naka liang ka society ka ju pynshlur ruh ïaki paidbah ban pynneh pynsah bad ban thung ïaki dawai kynbat khnang ba ki jait dawai ba ju pyndonkam kin nym duhjait na kane ka jaka ban long pat ka jingkyrkhu ban pynkoit ïaki jingpang khamtam kaba long ruh kum ka lad ai kam ai jam sha ki samla kiba thung thikna bad sumar ïaki dawai ba ki lah pat ban die sha ki iew ki hat.
Jowai, Nailur 18: Ka kynhun jong ki samla ka Shnong Iooksi Pyllun kiba kynthup ïaka Iooksi Iapkhla, Iooksi Priang, Iooksi Umdeinlin, Iooksi Kyanmynsar bad Iooksi Tongkiad ki la ïa lum lang shi jaka ha Community Hall jong ka Iooksi Thlongmoo hynnin ka sngi saitjaiñ naka bynta ban ïa pyrkhat ïaki kam kiba ïadei bad ka jingthmu ïakhun Elekshon jong u ma Nehemaya Tyngkan.
Lah ban pynkynmaw ba u ma Nehimaya Tyngkan udei u kyrtong jong ka Congress uba ïakhun la arsien kynthih mynta na katei ka juh ka party napoh 4 Mowkaiaw Constituency.
Haka jingïalang jong ki Samla ka Shnong Iooksi Pyllun mynta ka sngi, la ïoh ban kren na shibun ki samla ka shnong kiba la ai jingmut bad bad kiba la kyntu ïaki paidbah ban kyrshan tylli ïa u ma Nehimaya Tyngkan khnang ba ka jingthmu bad jingangnud jong u ban shakri ïaki paidbah kan urlong.
Ha kane ka sngi ki samla ki la lum synñiang ruh para samla kaba kot ka bor da kaba thmu ban ïa kyrshan lang ïaka kam ïakhun Elekshon jong u ma Nehemaya Tyngkan.
Naka liang u ma Nangaibormi Sutnga ula ong ba ka jingkylla haka synshar hi kan wan tang lada ki paidbah nongthep vote ki sngewthuh ïaka jingdonkam ka jingsynshar kaba khuid kaba suba dakaba kiar shwa ïalade naka jingshah thied tad dor haki bor ka pisa.
“hooid ymlah ban len ba katba dang ïaid ki por ka jingïakhun elekshon ka nang rem dor nang remdor bad kan sa poi ka por ba u kyrtong uba thrang shisha ban shakri ïaki paidbah un nym nud ïa aireng shuh tang namar ba u wan naka longïing baduk, kumta yn nym don jaka ïa uba duk haka kam saiñ hima sima" la ong u ma Nangaibormi Sutnga.
Haba ai khublei ïaki samla ka shnong Iooksi Pyllun halor ka jingïa noh syññiang jong ki sha u ma Nehemaya Tyngkan u ma Sutnga ula ong ba lada baroh ki nongshong shnong ki don ïaka mynsiem kaba kum kane, khlempep yn sa ïoh ïaka jingsynshar kaba khuid kaba khlem da leh shilliang khmat bad lehbor.
Ha kane ka sngi la aiti ïaka pisa kaba haduh 14,070 tyngka sha u ma Nehemaya Tyngkan da u samla Lovelast Lathong u shongknor ka kynhun ki Samla ka Shnong Iooksi Pyllun.
Shillong : Ka National Hynniewtrep People Federation (NHPF ) ha ka 12tarik ka la leit ban pynthymmai ia ki nongkitkam ha ka shnat treikam jong ka kaba don ha Mawphlang hapoh ka jingialam jong u President u Andreas Nongkynrih bad kiwei ki nongkitkam jong ka seng.
Ki nongkitkam ba thymmai jong katei ka seng ha Mawphlang ki kynthup ia u Bevan Lyngdoh kum u President, Vice-President – Jeff Lyngdoh, General Secretary – Anderson Syngkli, Joint Secretary – Batei Kurwar, Asst.
Secretary – Banet Lyngdoh, Organising Secetary – Jerry Synrem, Asst.
Organising Secretary – Andy Synrem, Publicity Secretary – John Nongbet, Asst.
Publicity Secretary – John Hujon, Sport Secretary – Khrawborlang Phira, Asst.
Sport Secretary – Pitystar Marbaniang, Social & Cultural Secretary – Goerge Marbaniang, Education Secretary – Bansaindur Donmon Asst.
Education Secretary – Micky Passah, Environment Secretary – Joshua Marbaniang, Asst.
Environment Secretary – Bebaiong Lyngdoh bad Discpline Secretary – Skenly Khymdeit.
La jied ruh ia u Jack Shylla kum u nongai buit jong ka seng.
Ha kane ka sngi la donlang ruh naduh u Social & Culture Secretary Bah Amarson Snaitang, Bah Banbhalag Sakra Organising Secretary bad kiwei kiwei ki nongkitkam jong ka seng kmie.
ïa ka ïing dorbar thaw-aiñ (Legislative Assembly) lahkheiñ kum ka ïing kyntang na ka bynta ka synshar paidbah (Democracy).
Dei ha ka ïing dorbar thaw-aiñ ba kita ki nongthaw aiñ kiba lah shah jied da ki paidbah ki ïa tai ïa duriap halor ki mat ki phang kiba kongsan eh kiba ïadei bad ka jingsynshar-khadar.
Ban long uta u nongthaw aiñ (ym u nongïalam lane u nongmihkhmat kumba ong uba bun balang) kam long ka kam kaba suk.
Na kata ka daw donkam ïa ki nongthaw aiñ kiba lah biang ka jingnang jingstad, kiba proh jabieng, kiba pule bad pyntip ïalade kiei kiba jia ha la ka jylla lajong, ha ka ri lajong bad ha kylleng ka pyrthei.
Kaba kham kongsan eh ka long ba u/ka MLA ki dei ban tip ïa ka rukom pynïaid ïa ka ïing dorbar.
U/ka MLA ki dei ban nang kumno ban kren shai khnang ba kiba sngap kin sngewthuh.
Namar ba ha ka ïing dorbar Meghalaya ka ktien kren ka dei da ka phareng, ngi donkam ïa ki MLA kiba shemphang bha ïa ka ktien phareng.
Balei nga ong ïa kane dei namar lada kiba don ha ka sorkar ki dei kiba tbit bha ban kren kum u moina katba na ka liang pyrshah (Opposition) pat bun kiba teh-teh bad bym lait kren bha namar bym tbit kren ktien phareng te ka nia jong ki ka lah rem lypa.
Ym dei ba kren pynrem ïa ki bym nang kren phareng hynrei haba ka ïing dorbar ka dawa ban kren da ka ktien phareng te yn ïa leh kumno?Sa kawei ruh ka long ba ïa ki MLA kiba duna ka jingshemphang ki babu sorkar ki pynïaid ïa ki katba mon.
Bun ki MLA kiba ïoh long myntri ha kane ka sorkar MDA ki jubab kulmar haba don ba buh jingkylli na la liang pyrshah.
Kane ka pynhiar dor haduh katta katta ïa ka ïing dorbar thaw-aiñ.
Shu buh lada don ki khynnah skul kiba wan jngoh kai ïa ka jingiatai ñia ha ka por ba long ka Assembly bad ki ïohi ïa ka jingbym tbit jong ki nongthaw-aiñ ban buh jingkylli lane ban ai jubab, kin ong kumno kita ki khynnah skul? Lada don lei lei u MLA uba tim syndon da ka ktien sih namar ba um lah ban pynsngewthuh bha da ka ktien phareng (express) te lah jah burom syndon ym tang ka ïing dorbar hynrei ka jylla hi baroh kawei ba ki dang don ki briew kiba jied ïa kum kine ki riew stingthew ka jinglong.
Ha ka ïing dorbar don bun ki aiñ ïa kiba la thoh shai kdar ha ka kot “Rule and Procedure and Conduct of Business 2018" kaba don haduh shispah khatsan sla (115 pages).
U/Ka MLA ki dei ban pule bad sngewthuh bha ïa kine ki aiñ ki kyndon baroh khang ban ym paw bieit hapoh ka ïing dorbar.
Ha kane ka jingkynduh ka ïing dorbar thaw-aiñ synrai (autumn session) ngi ïohi ba don uwei u MLA na ka liang pyrshah uba wanrah ïa ka adjournment motion halor kawei ka phang hynrei ma u hi um ïeng ban kyrshan ïa kata ka phang kaba u wanrah ha ka dorbar.
Kawei kaba paw shai kdar ka long ba ki MLA kim juh leh ïa ka kamram lajong shuwa ban wanrah ïa ka jingkylli ha ka ïing dorbar.
Haba peit pyrman bha ïa kane ka ïing dorbar kaba mynta bad ïa ki 60 ngut ki nongthaw aiñ kiba ngi jied, ngin shem ba don tang khyndiat ngut eh kiba kylli shisha ïa ki jingkylli kiba ïadei bad ka eh ka shon ki paidbah ka jylla baroh kawei.
Kiba bun hi ki kren tang namar ka kongstituwensi lajong.
Toi kum u MLA dei ban kren na ka bynta ka jylla baroh kawei.
ïa ki jingdonkam ka konstituwensi ki lah ban shu buddien bad ki tnat sorkar (Department) bapher namar ki don hok ban leh ïa kata.
Ym da donkam eh ban wanrah ïa ki kam konstituwensi ha ka dorbar thaw-aiñ namar ha ka por kaba lyngkot don bun bah ki mat kiba ktah ïa ka jylla ïa kiba dei ban ïatai.
Ha kane ka dorbar kaba dang shu dep long, don ki MLA kiba la buh jingkylli shaphang ka jinglut jingsep ban ïaleh pyrshah ia u khniang jingpang Covid.
U myntri ka koit ka khiah u jubab ba ka jinglut ka poi haduh palat 716 klur tyngka.
Hato kane ka jinglut ka long kaba lah pynlut shisha ne bun ba poi sha ka pla ki katto katne ki heh jong ka Health Department? Uta uba kylli ïa kane ka jingkylli u khlem phiah janai shuh shuh ïa ka jingkylli (supplementary questions) khnang ba yn lah ban tip kumno bad hangno lah pynlut ïa kane ka pisa paidbah.
Dei hangne keiñ ba kiba pyndonkam bakla ïa ka pisa paidbah ki lait ka jingpynshitom.
Ha kane ka jylla haduh mynta ki lah don bun bah kita ki ‘scam; lane ki jingbamsap hynrei ym pat don uwei ne kawei ruh ka briew ka ban shah kem ne shah set phatok.
Ha kiwei ki jylla ngi ïohsngew bad ïohi ba kiba don bynta ha ki kam bamsap ki shah kem bad shah set phatok bad ki pulit ki da ïoh ruh ïa ka pisa lane ka ksiar na ki ïing jong ki.
Ha ka jylla Meghalaya te baroh kiba bat ïa la bor ki leh katba mon ha kaba kut dei ki paidbah kiba sah bieit bad sah duk sah.
Peit ïa ki surok ha kane ka jylla bad ïa ka jingsam um bam um dih bad ïa ki jaka sumar pang.
Kat shaba phai tang ki jingduna suda namar ba ki MLA ki kim trei hok bad kim rah ïa ki jingkylli kiba kdew ïa ka jingdkoh ha ka rukom trei kam ka sorkar ha kiba bun ki phang.
Ban long MLA ka mut ba dei ban pule bniah ïa ki aiñ baroh khnang ban ym shah ïalam bakla ha ka sorkar.
Myn hakane ka jingkylli halor ka jingdheng kali ha sor Shillong la shu pynkut noh tang namar ba u myntri ki kam kali (transport) u jubab hana ba kata ka bynta ka dang don ha ka ïingshari heh duh ka jylla (Meghalaya High Court).
Hynrei ym don ei ei kum kata kaba teh ba khum ïa u myntri ba un jubab halor kata.
Dei hangne keiñ ba ki MLA kiba thaw aiñ ki dei ban tip bad pule bad sngewthuh bha ïa ka aiñ (law).
Kyrmen ba ha u 2023 ngin jied noh da ki nongthaw aiñ kiba yn ym pynlong kam kai ïa ka dorbar thaw aiñ bad ki bym shu kyllaiñ kti baroh shipor ba long ka dorbar thaw-aiñ.
Bun bah ki shong jar jar namar ba ki kyrshan ïa ka sorkar lane ba kim nang ban kren.
Hato ngin jied ïa kum kita tang namar ba ki pynbam pisa ïangi ha ka por elekshon? Hato ngin die tad ïa ka lawei lajong bad ka jong ki khun ki kti jongngi? To da ïa pyrkhat bha ko nongjied namar ba ïoh phi ïoh da u/ka MLA kiba pynlehraiñ ïanga ïaphi.
Nailur, 18: Ka jinglehniam ba khatduh ïa ka Syiem Bilat, ka Queen Elizabeth II kan long mynta ka sngi Nyngkong, kata hadien 10 sngi ka jingïam briew ha kylleng ki ri ka pyrthei kiba hap ha ka jingpeit jong katei ka Syiem nalor kiwei kiwei ki Ri.
La antad ruh ba kin don da ki hajar hajar ngut ki paidbah kiban mih sha ki surok jong ka London ban ai khublei khatduh ïa ka met jong ka bad da ki million ngut pat kiban sakhi na ki iing ki sem jong ki ha shwa ba yn tep donburom noh ïa katei ka Nongsynshar kaba slem tam ha ka history jong ka Bilat da ki 70snem 214 sngi.
Kumba 500ngut ki riewkhraw na ki ri ka pyrthei kynthup naduh ka President jong ka India, ka Droupadi Murmu nangta u President kaUS, u Joe Biden kidei ki katto katne ki riewpawkhmat na ki hajar ngut ki nongïalam ba paw ka pyrthei ban shim bynta lang ha katei ka jingai khublei ba khatduh kaban long ha Westminster Abbey kaban sdang ha ka por 11:00 baje mynstep.
Lah ban phaidien, ba ka Queen Elizabeth ka la ring mynsiem khatduh ha Iing Syiem ha Scotland kaba tip kum ka Balmoral Castle ha ka 08tarik Nailur.
Ka la don ruh ka jingpynkhreh da ki hajar ngut ki shipai ban peit ha katei ka sngi ban leh niam khatduh khamtam eh ha ka por ba ki pynkit ïa ka met jong ka Syiem na Westminster Abbey sha Wellington Ach.
Nangta, da ki hajar ngut pat kin ieng shriak ha surok ha ka por ba ka synduk metïap ka poi ha Windsor, nalor kata la antad ba kin don haduh kumba 10,00 ki heh pulit kiban peit ïa shi lynter ka surok ban ïaid lynti katei ka met.
Ka la don ruh ka jingkhmih lynti ba ka jingpoi ki paidbah sha London mynta ka sngi Nyngkong kan kot beit sha ka shi million ngut.
Ha kane ka sngi la buh tam haduh 250 tylli ki rel kit briew na kawei ka jaka sha kawei pat ha katei ka nongbah.
Ïa ka met jong ka yn tep ha King George VI Memorial Chappel ryngkat bad ki kmie ki kpa jong ka, kata u Syiem George VI bad ka Syiem Elizabeth.
Shillong, Nailar, 18: U Myntri ka tnad Community & Rural Development (C&RD) u bah Hamletson Dohling u la ïathuh ha ka Sngi Thohdieng hapoh ka ïing dorbar thawaiñ ka jylla ba ka sorkar ka dang bishar bniah ïa ka jingdawa Block Ophis haduh 19 tylli.
Kine kiba dawa Block Ophis ki kynthup ïa ka Mawsaw (West Khasi Hills, Nartiang, Namdong (West Jaintia Hills ), Lumshnong, Wapung East Jaintia Hills bad kiwei kiwei.
U la dawa ruh ban bishar ïa ka jingkyrpad u MLA ka Salmanpara u Winnerson D Sangma na ka bynta ban ai ïaka Purakhasia Block kaba hap mynta hapoh ka Block Dalu.
Hynrei ha kajuh ka por u bah Dohling u la ïathuh ba kat haduh mynta pat um pat ïoh ïaka jingthoh na u MLA.
Na ka liang u MLA ka Nongpoh u bah Mayralborn Syiem ula dawa na ka bynta ban ai ïaka Umden Block kumjuh ruh u MLA ka Nongkrem u bah Lambor Malniang ruh u dawa ïaka Nongkrem Block.
U Myntri u la kular ba yn sa bishar bniah ïa kine ruh.
U la iathuh , kumba long mynta donkam kumba 12 klur ka pisa ban plie thymmai ïa kawei kawei ka C &RD Block.
Shillong, Nailur 18 : Ki don haduh 69 tylli ki aplikashon kiba la wan na ki riew shimet ne ki kompani kiba pan jingbit na ka State Pollution Control Board (SPCB) naduh u snem 2018-19 haduh mynta na ka bynta ban seng ïa ki karkhana Coke ha ka jylla.
Na kitei ki 69 tylli 47 ki dei kiba na East Jaintia Hills, 14 tylli na West Khasi Hills, 6 tylli South West Khasi Hills bad 3 ha West Jaintia Hills District.
ïa kane la ïathuh da u myntri ba dei peit ia ka tnad Forest and Environment u James P.
K Sangma haba jubab ïa ka jingkylli ( unstarred question) ba la wanrah hapoh ka ïing dorbar thawaiñ ka jylla.
Ki la don haduh 15 tylli ki karkhana Coke ba la ai da ka CTO ( consent to operate) haduh mynta.
Kine ki kynthup mynta 10 ha East Jaintia Hills, 4 ha West Khasi Hills bad 1 ha West Jaintia HIlls.
Nalor kine ka dang don shuh shuh kiba dang ïoh ïa ka CTO bad kine ki long 16 tylli, 12 ha East Jaintia HIlls, 4 ha West Khasi Hills bad 1 West Jaintia Hills.
Shillong, Nailur, 18: Ki don haduh 103 tylli ki projek kiba sahteng ha ka jylla kat haduh ka 31 tarik Lber 2021.
ïa kane la lap da ka jingtohkit Comptroller and Auditor General of India (CAG) kat kum ka kaiphod ba ka la pynpaw na ka bynta u snem 2021.
ïa kane ka kaiphod CAG la wanrah hapoh Assembly da u Myntri Rangbah ka jylla ha ka Sngi Thohdieng.
Na kine ki 103 tylli kiba sahteng, 41 tylli ki dei kiba la buh por ban pyndep hapoh ka 31 tarik Lber 2021 bad 62 tylli ki dei kiba la dei ban pyndep kumba 10 snem mynshwa hynrei haduh mynta ym pat lah ban pyndep.
Ka pisa ba la mang na ka bynta kine ki projek ka la kot sha ka 2825.
48 klur.
Ka kaiphod ka pynpaw ba ka pisa kaba la pynlut ha kine ki 103 ki projek ka la kot sha ka 841.
85 klur.
Na kine ki projek kumba 12 tylli ki dei kiba dang pyndep tang 20 %, 29 tylli kumba 21 haduh 50 %, 61 tylli kumba 51 haduh 98 %.
ïa kine ki projek la pyntreikam da ka tnad PWD.
24.
50 % haduh 60 % ki dei ki projek kat kum ka Swachh Bharat Mission.
24.
50 % ki dei ki paiñkhana ïing briew, ba 60 % ki dei ki paiñkhana paidbah.
ïa kine pat la pyntreikam da ka tnad PHE.
Kumta la ïohi ba ka don ka jingpynslem ïaki projek na kaba dei ban pyndep ha ka shisnem sha ka 10 snem bad kane ym dei tang ba slem ka kam hynrei kiew ruh sa ki dor ki mur jongk i tiar ki tar.
Shillong, Nailur, 18: Ka Kynhun ki Pulit Anti-Narcotic Task Force (ANTF) jong ka East Khasi Hills District kiba la ïoh ïa ka jingtip kaba bniah na ki tnat syntiat ha ka sngi Saitjaiñ ki la pynlong ka jingap ktem ha surok GS Road, Bara Bazar.
Ha kane ka jingap ktem ki la ïoh bat ïa arngut ki snar khaii drok shynrang kiba dang ha ka rta kaba 29 snem bad 30 snem.
Ha ka jingtalasi, na ka met jong kine ki arngut ki Pulit ki la ïoh kurup haduh 41.
85 gram u drok Heroin, 8 tylli ki tyndong, kawei ka mobile phone bad kawei ka ATM Card.
Ïa kine ki arngut ki Pulit ki la pynngat hapoh ki kyndon aiñ jong ka NDPS Act.
Shillong, Nailur, 18: Ka Jamie, ka heprit kaba dang 12 snem ka rta ka la shah puh ha u bseiñ ha kawei ka shnong ha Kharang, Meghalaya ha ka por 5:30 baje janmiet katba ka dang ïalehkai ha kper kaba don hajan iing.
Ka la ud pang haduh katta katta na ka kti ba la shah puh kaba la sdang ban sieb.
Ka kmie, ka la leit rah mar mar sha ka PHC kaba don hajan, hynrei namar ka jingbym don ïa ka dawai ban ïada na ka jingshah puh bseiñ ne ka Anti-snake venom (ASV) ïa kane ka heprit la pynkit noh sha ki jaka ai jingsumar sha Shillong.
Ka kmie kaba dap da ka jingsngewsih, da ka jingai jingmut jong ki paramarjan bad ki para nongshnong shnong ban leit phah sumar ha u nongai dawai kynbat uba don hajan uba la puid da ka tari wat hapdeng ka jingsuh jingthar jong kane ka khynnah bad buh da u maw bseiñ ha ka jaka ba la shah puh bseiñ, ha kaba u nongsumar u ngeit ba une u maw un kjit ïa ka bih na ka jingmong jong ka kti.
Suki suki kane ka heprit ka la sdang ban tlot bad ka la sdang ban shem jynjar wat ban pynhiar mynsiem bad mar mar la pynkit ïa kane ka heprit sha Sohra CHC kaba jngai 48 kilomitar (2 kynta) hynrei ynda la poi ha CHC la pynbna ba ka la khladnoh.
Ïa ka sngi ba pynshai paidbah shaphang ka jingshah puh bseiñ la ju rakhe ha ka 19 tarik u Nailur ha ka pyrthei baroh kawei.
Ïa ka jingshah puh bseiñ ne Snake Bite Envenoming (SBE) la pynrung ha ka thup jong ka Neglected Tropical Diseases (NTD) ha u snem 2017 da ka World Health Organisation (WHO).
Ka WHO ka la kheiñ antat ba ki don 4.
5 hduh 5.
4 million ki jingjia shah puh bseiñ ha kylleng ka pyrthei, 81000 haduh 138000 ngut kiba ïap, 400000 ngut kiba kylla anna, ha ka shi snem.
Ha India, la kheiñ antad haduh 2 million bad 58000 ngut kiba ïap shi snem na ka jingshah puh bseiñ.
Ki daw tynrai kiba pynlong ban shu leh bym salia ki bun bha, ka jingbym tip shaphang ka jingleit shah sumar hadien ba la shah puh bseiñ ka duna bha, ka jingbym don ka dawai ASV ha ki jaka ai jingsumar, ki lanot ki kham shahniah ha ki nongsumar dawai tynrai bad kiwei kiwei de ki daw kiba pynlong ïa ki nongshong shnong ban ïakynduh jingeh.
Ïa kino kino kiba la shah puh bseiñ dei ban rah mar mar sha ki jaka ai jingsumar kum ki Hospital hynrei ym ban shu shahniah ha ki nongsumar dawai kynbat.
Ban ïada na ka jingïap, donkam ban pynshai sha ki nongshong shnong shaphang ki lad jingïada na ka jingshah puh bseiñ, kumno ban ïada, kumno ban ai jingsumar kyrkieh bad ban pynsngewthuh ïa ka jingkordor jong ka dawai ASV kiba don ha ki jaka ai jingsumar.
Ïa kine ki jingpynshai donkam ban pynlong ha ki skul, ha ki Asha bad kiwei kiwei.
Ki doktor ha ki PHC bad CHC ki dei ban da ïoh ïa ka jingshah hikai pyntbit kumno ban ai jingsumar kyrkieh, ban ithuh ïa ki dak ki shin na ka jingshah puh bseiñ, ban tip kumno ban ai ïa ka dawai ASV bad kiwei kiwei.
Ki doktor kiba trei ha ki jaka ba kham kynrei ka jingdon ki bseiñ ki dei ban da ïoh jinghikai shaphang ka Basic-life-Support Skills bad ka Airway Management.
Dei ban da pynthikna bha ba ka dawai ASV ka dei ban don ha ki jaka ai jingsumar khamtam ha ka por lyiur.
Dei ban da wad jingtip kaba bniah ïa ki jaka ba kham don kynrei ki bseiñ ha ki jylla ka thaiñ Shatei Lammmihngi bad ban pule bniah shaphang ka bih jong ki jait bseiñ bapher bapher bad ban pynmih ïa ka dawai ASV katkum ka jinglong jingman ha ha kane ka thaiñ.
Ha kaba ïadei bad kane, ka ICMR ka la thaw ïa ka National Task Force ban pule bniah shaphang ki jingjia ba ïadei bad ka jingshah puh bseiñ ha India.
U PI jong ka project u Dr Jaideep C Menon (Cardiologist, Amrita Institute of Medical Sciences, Kochi), u Co-PI u Dr Omesh K Bharti (State Epidemiological Officer, Himachal Pradesh) bad u Dr.
Santanu K Sharma (Scientist G and Lead PI, Coordinating centre RMRC- Dibrugarh) mynta ki dang wad bniah shaphang ki lad jingïada na ka jingshah puh bseiñ ha ki jylla kane ka thaiñ Shatei Lammihngi kum ha ka jylla Arunachal Pradesh, Meghalaya, Mizoram bad Tripura.
Shillong, Nailur 18: U President ka Meghalaya Pradesh Congress Committee (MPCC) u bah Vincent H Pala u la ong ba ha kine ki shisnem ka party kala kynduh jingeh, hynrei mynta ki la ïoh ïa ki kyrtong kiba biang bad u don ka jingkyrmen ba kin leh bha ha ka MLA elekshon 2023.
Ha kine ki san bnai ba dang sah kam jngai shuh na ka bynta ki kyrtong ba kin pynkhreh bad u don ka jingkyrmen ba kin sa leh bha.
Ka party Congress kam tlot ei ei, ha kane ka por mynta kat sha ba phai kala dang khlain shuh shuh, peit naduh ki nongrep, ki nongkhaii lane ki nongtrei sorkar kila ïa kynduh shibun ki jingeh ha kine ki san snem kiba la dep bad ka jingkyrmen ka dei tang ka party Congress.
Mynta ka shong ha ka party Congress lada ki lah ban pynïeng ïa ki kyrtong kiba la nang la stad bad kiba khlem pat don kano kano ka jingthoh bria kin sa leh bha, ki briew na jrong ki peit beiñ ïa ka congress hynrei kin sa lyngngoh bad ka jingjop ki kyrtong kan long palat ïa kaba ki pyrkhat.
U bah Pala la ong ba ka party congress kan nym ïatehlok bad no bad no ruh ïa mynta, ka party kan pynïeng kyrtong ha baroh 60 tylli ki konstitwensi bad ïa mynta kim pat lah ban ong katno ngut kin jop hynrei ka shnong ruh ha kiwei ki party kumno ki buh kyrtong.
ïa kane u la kren ha ki lad pathai khubor ha ka jingïalang ban sam khusnam sha ki samla pule kiba la kiba la pass bala pynlong da ka Pynthorumkhrah Assembly Youth Congress, ha Bellfonte, Lumshyiap.
Shillong, Nailur, 18: U Myntri ka tnad ka Koit ka Khiah ka jylla, James K Sangma u la ong ba kum ka sorkar jylla kin ym ailad satia ba ki samla ba kwah pule doktor kin shah oh khajna kaba heh haba ki kwah ban pyndep ïa ka jingpule ha la ka jong ka jylla.
Ïa kane u Myntri u pynpaw haba kynthoh kylla halor ka jingkren jong u Myntri barim ka tnad ka Koit ka Khiah ka jylla, Bah AL Hek u ba la kynnoh ïa ka sorkar jylla halor ka jingpyndam noh ïa ka soskular ban tei ïa ka Medical College ha ka PPP mode kaba ki la dep ban soi bad ka kompeni KPC ha u 2012.
“Hato lada kylli ïa u, u mynjur seh ba ki samla pule jongngi kin hap ban siew da ka dor ba heh ka bai pule.
Na bynta jongngi ka sorkar kata kadei ka bym lah satia ban long.
Kum ka sorkar ngi kwah ban pyntikna ba ki samla na ka jylla ba ka bai pule kaba ngi don naduh mynshwa kan ïai neh kumta namar bun kidei kiba wan naki longiing kiba duna ka ioh ka kot," ong u Myntri haba kren bad ki lad pathai khubor.
Da kaba pynshai shuh shuh halor katei ka phang, u Myntri u la ong ruh ba ka KPC ka la kwah ban pynkylla bun ha katei ka soskular kynthup naduh ban pynkiew ïa bai pule doktor kaba pynlong ïa ka sorkar ba kan ym mynjur.
Kawei pat kaba u ïathuh ka long ba ka rai jong ka sorkar ka pyndam noh ïa ka soskular ka long ba lada katei ka projek ka ïai bteng kumjuh lano lano ruh kin ymioh shuh ïa ka Medical College la ka jong.
“Dei na kane ka daw ngi la shim ïa ka rai bad ngi la ong ba kaei kaba la dep la dep hynrei nangne shakhmat ngi hap ban pynkhuid lut bad sdang beit da kaba thymmai ryngkat ki kyndon kiba biang bad kino kino ki kynhun kiba kloi ban treilang," u la bynrap biang.
Haba jubab halor ka jingkylli ïa ka daw ka jingpynslem ban sdang shna ïa ka Shillong Medical College katba ka Tura College kala ïaid shakhmat bad dep haduh 33 persen, u Myntri u la pyntip ba kaba ha Tura kadei kaba la bei tyngka da ka sorkar bad kumta ïa ka jingkyrshan pisa la ioh na ka sorkar pdeng.
Tangba, u ong pat ba na bynta ka Shillong Medical College pat kaba pyntrei da ka Public-Private-Partnership mode, katba kim pat lah ban ïasoi ne pynbeit ïa ki kyndon treikam, kin ym lah satia ban sdang ïa ka kam.
“Dei na kine ki daw ba la sahkut lut ka kam bad khlem ioh sdang shuh haduh mynta.
Kadei ka jingjia bym sngewtynnad namar lada ïa kum kane ka sienjam la dep ban leh naduh mynshwa, katta la lah ban pynbeit hynrei mynta la 10 snem ka por la shu pynlehnohei kai bad ngim pat ioh satia haduh mynta ïa ka Medical College.
"Da kaba pynpaw ïa ka jingsngewbynñiaw, u Myntri u ong ruh ba ka Meghalaya kadei sa tang ma ka, ka jylla kaba ym pat don satia la ka jong ka Medical College ha ka thaiñ shatei lam-mihngi jong ka Ri.
Shwa kane, u Myntri u la ong ruh ba u la dep ban kren ïa kane ka bynta wat ha Iing Dorbar ruh ba katei ka projek kala sahkut ha cold storage la 9-10 snem bad kane ka la ktah lang ïa ka por bad ka jinglut nalor ba ka pynduh nong ruh ïa kiba bun ki samla pule ka jylla kiba la dei ban ioh ïa ka jingmyntoi lada don ka Medical College la ka jong.
Shillong, Nailur 18 : Ka iew nongrep kaba don ha Ampati, South West Garo Hills ba la tip kum ka Integrated Farmer’s Market Complex (IFMC) ka la kylla iingjah mynta na ka daw ka jingbym lah jong ka tnad Horticulture kumjuh na ka Garo Hills Autonomous District Council (GHADC) ban pyntreikam ïa ka wat hadien 47 bnai ba la dep shna ïa ka.
Ïa kane la sei pyrthei da ka kaiphod Comptroller Auditor General of India (CAG) ha ka kaiphod kut snem kaba kut ha ka 31tarik Lber 2020 kaba la wanrah ha ka Dorbar Synrai da u Myntri Rangbah ka Jylla, Conrad K Sangma.
Lyngba ka Special Plan Assistance (SPA) 2010-11, ka Planning Commission, jong ka sorkar India ka la mynjur ban tei ïa katei ka iew nongrep Ampati ha ka jinglut kaba kot sha ka 18 klur tyngka ha ka bhah kaba long 90:10 persen hapdeng ka sorkar pdeng bad sorkar jylla.
Ïa ka jingtei, ka tnad Horticulture ka la aiti ha ka Meghalaya Government Construction Corporation Ltd (MGCCL) ban pyntrei kaba hadien ba la dep khot tender ïa ka kam la ïoh da ka M/s Srinath Builders & Housing Co (P) Ltd, Guwahati.
Namarba katei ka jaka ba tei kadei jong ka Garo Hills Autonomous District Council (GHADC), kumta ïa ka memorandum of understanding (MoU) la ïa soi ha ka 30tarik Jymmang, 2013 hapdeng ka GHADC bad ka sorkar Meghalaya.
Katei ka jingtei kaba la don haduh 389 tylli ki dukan kynthup noh ïa ki jingtei ba shu tap bad ka painkhana la pyndep ha u Kyllalyngkot 2018 ha ka jinglut kaba kot sha ka 19.
94 klur tyngka.
Ba dei ha ka 31tarik Lber 2018 ba ka MGCCL ka la aiti noh ïa ka iew ha u District Horticulture Officer (DHO), Ampati u ba hangtei hi u la aiti noh sha ka GHADC ha kajuh ka sngi.
Pynban la ong ba ïa ka Management Committee ki dang thaw ha ka 30tarik Nailur, 2020 kata hadien 30 bnai ba aiti ïa ka jingtei.
La ong ruyh ba katkum ka MoU, ka GHADC ka la dei ban mang ïa ki dukan da ka jingsyllok bad ka sorkar hynrei haduh ba leh ïa ka audit kata ha u Nailur 2020 ka jingaiti ïa ki dukan da ka GHADC bad ka Department kam pat sdang satia.
La ong ruh ba ka tnad ruh ha ka bynta jong ka, kam shym la buh jingkylli halor ka jingbym aiti shuh ïa ki dukan.
“Kumta, ka jingpynlut kaba haduh 22.
24 klur tyngka ban tei ïa katei ka iew ka la shu sahkut hajuh kumba 47 bnai khlem naduh ba pyndep khlem da pynurlong ïa ka thong kumba la mang," ong ka kaiphod.
La kdew ruh ba ïa katei ka kam la pyntip sha ka sorkar jylla ha u Lber 2021 bad haduh mynta ki dang ap ïa ka jubab.
Na ka liang ka CAG ka ai jingmut ruh ïa ka sorakr jylla ba kadei ban leh ei ei bad mang noh kham kloi ïa kitei ki dukan bad pyntreikam noh mardor.
Shillong, Nailur 18: Hadien ba ka sorkar jylla ka la ïoh pdiang ïa ka Blue Print ba thymmai na ka tnat Urban Affair ïa ka jingpynkynriah ïa ki Harijan ba shong ba sah ha Them Ïewmawlong ban pynkynriah noh sha ka jaka ba ju don ka Municipal Office ha ka 16 tarik haba shong bishar ïa ka case ba la ujor da ka Harijan Panchayat Committee, ki Muktiar ka sorkar ki la pyntip ba na ka liang ka sorkar ka la pyntip kan sa shong jingïalang ha ka 22 tarik ban ïatai halor kane ka mat ha ka High Level Committee.
Haba u Mawphor u pyrshng ban bud dien ïa kane bad ïakren bad Gurujit Singh u Secretary ka HPC u la ïathuh ba na ka liang ka HPC kam pat ïoh satia kino kino ki kot ki sla haduh mynta ruh halor kane bad kim pat ïohi ruh ïa ka Blue Print kaba ka Urban Affair ka la aiti sha ka sorkar.
“Kumba long mynta kaei kaba ngi tip ïa kane ka jingtyrwa ruh ka dei beit tang lyngba ki lad pathai khubor bad lyngba ka jingai jingtip ki muktiar ha ka Ïing Bishar hynrei ban ïakren bad ka sorkar kam pat don satia" u la ong.
“kat kum ka jingpyntip ki Muktiar ka sorkar ki shu ïathuh ba ka HLC kan shong jingïalang ha ka 22 tarik hynrei ban shong ïatai hapdeng ka sorkar bad ngi kam pat don haduh mynta ruh" u la bynrap.
“Ngim pat lah ban shong jingïalang na ka liang jong ngi ban shimn rai ïa kane la ngin pdiang ne wad da kawei pat ka lad" u la bynrap shuh shuh.
Ha ka hukum ba shipor(interim order) ka Ïing Bishar ka la ong “Kane ka mat ka shuh sah pongding la katto katne por.
Kiwei ki jaka ban pynkynriah la dep wad ban ithuh(identified) bad kyrmen ba na ki arliang mamla kin lah ban poi lang ha ka juh ka thong ïa kane ka mat ha kine ki khyndiat por ban wan".
Shuh shuh na ka liang ka Ïing Bishar ka la rai ban shong bishar biang ïa kane ka kam ha ka 21 tarik Risaw.
Kumban shu kdew na ka liang ka sorkar kham mynshuwa ka la rai ban pynkynriah sha Mawbah sha ka jaka ba don ka TB Hospital hynrei na ka liang ki nongshong shnong bad ka Dorbar Shnong bad ki seng bhalang ki la pynpaw jingfpyrshah bad kumjuh na ka liang jong ka HPC kam sngew mon ban kynriah sha kane ka jaka na mar ka kwah beit ba ka sorkar kan pynkynriah sha ka jaka orkar ne Revenue Land.
Lah ruh ban kdew hangne ba ka sorkar ka la rai mynta ban pynkynriah sha ka Office Municipal bad kane dei ka jaka ka hap hapoh Revenue Land bad ka dei ruh ka European Ward.
Williamnagar, Nailur, 18: Ka Council jong ki Nokma, East Garo Hills Unit ka la pynpaw ïa ka jingpyrshah halor ka jingpynbna jong u Myntri Rangbah ka Jylla u Conrad K.
Sangma ha ka sngi Saitjaiñ ha Williamnagar Nokma council Hall ba ka CrPC bad ka CPC kin treikam hapoh ki Schedule Area.
“U Myntri Rangbah u la ong ba ka CrPC bad ka CPC kin treikam ha ki Kashari jong ka Jylla Meghalaya baroh kawei ha kaba yn ym pyllait satia wat ïa ki Kashari jong ki District Council, ki Kashari jong ki Lasker bad ïa ki Kashari jong ki Nokma," la ong ka Council jong ki Nokma.
“U la ong ruh ba kane ka jingpyntreikam ïa ka CrPC bad ïa ka CPC kan ym ktah satia ïa ki Kashari jong ki District Council bad ïa ki Kashari Hima.
Hynrei u ïai ban ruh da kaba ong ba ka iktiar jong ki Kashari kiba hap hapoh ka Scheduled Area, kata, ki Kashari District Council bad ki Kashari jong ki Hima ki dei ban don ruh ïa ki Magistrate.
Nga kyrmen ba u la kren shai ba ka jingmut jong ka kyntien “Magistrates" kiba don ïa ka iktiar ban pyntreikam ïa ka CrPC bad ïa ka CPC.
Hynrei kam dei ban don pat ar jingmut ba ka CrPC bad ka CPC ïa kaba la pynlong aiñ da ka Parliament bad ka bym pat pyntreikam satia bad yn ym lah satia ban pyntreikam ha ki Shedule Area," ong ka Council jong ki Nokma.
“Ngi, ki Garo ngi pyntreikam ïa ki aiñ katkum ka riti ka dustur ha ki Kashari Hima, ki Kashari Lasker bad ki Kashari jong ki District Council naduh ka juk ki longshwa ban tian bishar ïa kino kino ki jingujor.
Ngi, ki Garo ngi don la ka jong ka jingbishar ba kyrpang ha kaba ki Kur ki don ïa ka iktiar ban bishar haba don kano kano ka jingïakajia hapdeng ki Kur bad ki longing longsem da kaba pynshong nongrim katkum ka riti ka dustur.
Ki Sardar, ki Nokma, ki Lasker ki ju shong bisar ïa kino kino jingujor hapoh ka jylli treikam jong ki lane kino kino ki jingjia kiba hap hapoh ka jingpeit jingkhmih jong u pud u sam jong ki," la ong shuh shuh ka Council jong ki Nokma bad bynrap, “kane ka la pynmyntoi shikatdei ïa ki Kur, ki longing longsem bad ïa ki shnong ki thaw ki bym donkam satia ban pynlut pisa khamtam kito kiba duk ba kyrduh bad ki bym kotbor ban leit ujor sha ki Kashari Sorkar lane sha ki Pulit.
Kaba kham kongsan shuh shuh ka long ba ki nongshong shnong kim da kham don jingtip ban leit sha ki Thanat bad ban thoh ïa ki jingujor kaba long shabar jong ka riti ka dustur jong ki Garo.
“Kine kin buh jingeh bad kin pyndkut bad kin buh jingma ïa ka Sixth Schedule bad ïa ka imlang ka sahlang bad ïa ka hok jong ngi.
Ngi ngeit ba ki nongshong shnong baduk ki kham noh mynsiem sha ka jingbishar katkum ka riti ka dustur kiba ju leh hapoh ki shnong ki thaw da ki Sardar, ki Nokma bad ki Lasker," la ong kane ka kynhun ki Nokma.
“Ngin ym don kano kano ka jingpyrshah lada u Myntri Rangbah lane ka Sorkar Jylla ki kwah ban pynbha ïa kano kano ka rukom trekkam katkum ka jingïaid jong ka por ha kaba yn hap ban bud ryngkhi da ki Kashari jong ki District Council bad ki Kashari Hima lada ka Sorkar ka kwah ban pynduh noh ïa ka jingleh shiliang kaba ju jia ha ki Kashari jong ki District Council," la ong shuh shuh kane ka Kynhun ki Nokma.
“Lada u Myntri Rangbah lane ka Sorkar ki kwah ban kham pynbna ïa kino kino ki aiñ ba la pyntreikam ha ki Kashari jong ki District Council bad ki Kashari Hima, nyngkong eh u dei ban leit sah da lade ha ki shnong ba sahdien tam khnang ban tip bad sngewthuh ïa ki riti ki dustur bad ban ïasyllok bad ki nongshong shnong, ki Sardar, ki Nokma bad ki Lasker hynrei ym ban ïasyllok bad ki MDC kiba ju wanrah ïa ka jingleh shiliang kat haba don," la ai jingmut kane ka kynhun ki Nokma ïa u Myntri Rangbah.
Shillong, Nailur 18 : Ka kaiphod Comptroller and Auditor General (CAG) of India ka lap ba ki don bun ki jingduna ha kaba pyntreikam ïa ka Chief Minister’s Social Assistance Scheme (CMSAS) bad kawei na kita kaba kongsan tam ka dei ka jingbym thikna ban ïoh bai bam nongtymmen kiba dei ban ïoh namar ka jingbym pyllait pisa na ka tnad Social Welfare bad ki CDPO.
Ka rukom siew pisa sha ki nongïoh jingmyntoi ruh ka long da ki bearer cheque ka bym biang satia namar ym thikna ban poi ka pisa sha kiba dei hok ban ïoh ruh.
Ka CAG ka la lap ba ki don ki jingduna kiba khraw namar ym don jingbuh jingkheiñ bad buh ryntih ïa ki kyrteng jong ki nongïoh ruh na kata ka daw don ki khep ba ka tnad ka siew arshah sha kiba ïoh jingmyntoi wat na kiwei kiwei ki skhim ruh bad don pat ki bym ïoh ïa ka pisa ruh.
Kumta haba shim kyllum baroh ka kaiphod CAG ka lap hi ba ka jingpyntreikam kam biang satia bun tang ki jinduna namar ym shym la pyntreikam ïa ka skhim kat kum ka DBT Mode.
Namar ban da pyntreikam da ka DBT kan ïarap ban pynbeit ïa kine ki kynrum kynram baroh bad ka rukom siew ïa kiba ïoh jingmyntoi kan long kaba beit bad kaba khuid bad suba bha.
Haba bishar bniah na ki CDPO ka kaiphod ka pynpaw ba naduh u Iaiong 2017 haduh u Naitung 2020, ka pisa ba la pyllait ka long 68.
01 lak na ka bynta ban siew bai bam nongtymmen ne kiwei kiwei ki jingïarap sha ki 1041 ngut ki nongïoh ïa ka skhim CMSAS hynrei la lap pat ba ïa katei ka pisa ym shym la thep sha ki bank account jong ki nongïoh da kaba aidaw ba ym lah satia ban thep ha kitei ki account ba ki don jingthut.
Ka daw ba la ai ba ym lah ban thep ha kitei ki bank account ka dei ba ai bakla ïa ki bank account.
Hynrei haba wad bniah pat la lap ba ym don jingbuh jingthoh ba ki CDPO ki pyrshang ban pynbeit ïa katei ka jingeh khamtam ba kin pyntip sha kito kiba dei hok ban ïoh ba kin ai da ki bank account kaba biang.
La lap ruh da ka CAG ba ym shym la thung ïa ki District Coordination ne Monitoring Committee ha baroh ki district.
Kumta da ka jingbym thung ïa kine ki committee ban peit ïa kine ki jingeh jong ki nongïoh bai bam nongtymmen ka don ka jingkynrum kynram ha kaba siew ïaki bai bam nongtymmen.
Kitei baroh 1041 ki khlem ïoh jingmyntoi ha kitei ki snem ba ki dei hok ban ïoh lap ka CAG.
Ki CDPO haba ki pdiang ïa kane ka jinglap ka CAG ki la pynpaw ba kin pyrshang katba lah ban pynbeit ïa kane ka jingeh khamtam ban pynbeit ïa kitei ki bank account jong ki nongïoh jingmyntoi na ka skhim.
Halor kitei ki District Coordination Committee bad Monitoring Committee i Director jongka tnad Social Welfare i la kular ban sa thung noh ïaki committee bad ban kynthup ïa baroh ki manager jongki bank ha ki district bad block kum ki dkhot khnang ba kin ïarap ban peit ïa kane ka jingeh.
Nalor kane la pynpaw ruh ba kito kiba don jingduna dkhot met kiba ïoh ia ka Unemployment Allowances ruh ki lah ban aplai ïa kane ka CMSAS skhim.
Haba ka CAG ka bishar ïa ki Database jong ki C & RD Block na ka bynta ka skhim IGNDPS kiba dei ban ïoh da kito kiba don jingduna dkhot met, la lap ba ha ki phra tylli ki CDPO jong ki Block ki don 15 ngut kiba ïoh jingmyntoi bad la siew sha ki 2.
12 lak tynkga.
Na ka bynta ka skhim IGNEPS kaba dei ka skhim ban ïarap ïa ki longkmie kiba shah ieh ha u lok kat kum ka CMSAS ki don 8 tylli ki CDPO Block kiba pyntreikam ïa ka skhim bad ki don 41 ngut kiba ïoh jingmyntoi bad la siew sha ki 5.
23 lak kata naduh u Iaiong 2017 haduh Naitung 2020.
Kumta ka CAG ka lap ba ka jingai ïa ka CMSAS sha ki 111 ngut nalor ba kila ïoh ïa ka skhim IGNWPS kiba long 41 ngut, ka skhim IGNDPS 15 ngut bad Unemployment Allowance 55 ngut ka la wanrah ka jingpynsyrwa kai ïa ka pisa haduh 22.
91 lak tyngka.
Na ka liang i Director jongka Social Welfare ila pynpaw ba naduh u bnai Rymphang 2022 la bthah ïa ki CDPO ba kin bud pyrkhing ïa ki kyndon shwa ban siew pisa sha kiba ïoh jingmyntoi bad ki dei ban pynthikna ïaka list na ki C & RD Block.
La bthah ruh ba ia ka pisa ba la siew tam sha kito kiba la ïoh yn ïa kheiñ na ka pisa ba ki dang dei ban ioh.
Jowai, Nailur 19 : Ka West Jaiñtia District Sports Association (WJDSA) Jowai, kala pynpaw ka jingsngewnguh ïa uwei na ki nongshong shnong ka Jowai u ma Rapmiki Sutnga, uba la wan shakhmat ban synñiang da ka mon sngewbha sha ka Association da ka tiar ‘Stretcher’ ban pyndonkam ha ka por ban rah ïa ki nongïaleh kiba mynsaw ha ki jingïakhun phutbol na madan.
Ïa kane ka tiar Stretcher la aiti da utei u rangbah uba shong basah ha Chutwakhu Jowai uba dei ruh u khun jong u ma Pear Rymbai ha ki nongïalam ka WJDSA ha ophis treikam jong ka ha Dongmihsngi Jowai.
La pynsngew da ka WJDSA lyngba u Hony.
General Secretary ma Lammat-oo Laloo ba kane ka jingnoh synñiang ka long shi bynta ban ai mynsiem bad ka long ruh ka nuksa kaba bha tam na ka bynta kiwei kiba don ka mynsiem ban pynkiew shuh shuh ïa ka kam ïalehkai Sports hapoh ka District.
Ha ka juh ka por ka Association ka ai ka jingkitbok kitrwiang ïa u ma Rapmiki Sutnga bad kumjuh ïa ka ïing ka sem jong u ba kin dang ïoh ïa ka jingkoit jingkhiah, ka jingstad jingshempang ha ki kam ki jam kaba manla ka ngi.
Jowai, Nailur 19 : Ha ka jingïakhun ba nyngkong la wan ban aireng da ka kynhun ïalehkai jong ka Marbisu kala lah ban pynliem da 3-1 ïa ka Luti Tuber Ialong, ïa ki kol na ka Marbisu la thep da u Wiwonstar Kurbah ha ka minit ba 24, u Lowis Kurbah ha ka minit ba 28 bad u Wellborn Sun.
Katba ïa ka shikol na ka Luti Tuber Ialong la thep da u Bhalang Mulieh haka minit ba 4.
Ka jingïakhun kaba ar ka Western United kala pynliem syndon da 6-2 kol ïa ka Chirupdeilang Moodop, ïa ki kol na ka Western United la thep da u Hesprin Thongni ar kol haka minit ba 7 & 46, u Constan Iawren ar kol ha ka minit 41 & 64, u Charlie Syiemlieh bad u Blooming Lyngdoh kila thep mar shikol ha ka minit ba 51 bad 68.
Katba ïa ki ar kol na ka Chirupdeilang Moodop la thep da u Stilling Lamare ha ka minit ba 61 bad u Rebok Langshiang ha ka minit ba 63.
Lashai ka sngi ka jingïakhun ‘40 Above Veteran Knockout Football Tournament-2022′ kan long ha ka por 12 baje mynsngi hapdeng ka 12 Dolloi pyrshah ïa ka West Jaiñtia Cultural Society.
Shillong, Nailur 19 : U Bah Samlin Malngiang MLA ka Sohïong constituency ha ka sngi Nyngkong ka 19 tarik Nailur 2022 u la plie paidbah ïa ka madan ïalehkai phutbol kaba la shna bad ka gallery ha Lenmawtap A sohïong.
Ïa katei ka madan kaba kot sha ka 51,86,500 tyngka u MLA u plie paidbah ha ka jingïadonlang u MDC Bah Sherbor Mawlong, BDO ka Sohïong C&RD Block Bah B Sungoh, Lyngdoh ka Sohïong Bah BL Thabah, Sordar Shnong, Secretary Shnong, ki riew rangbah longkmie longkpa ki samla haduh ki hep kiba rit.
Shwa ba ka shnong Lenmawtap A Sohïong kan ïoh ïa katei ka madan, u MLA bad BDO ha ryngkat ki nongkitkam shnong ki la shah kynnoh pyndonkam bakla ïa ka pisa ha kaba ki la shah ujor ruh da ka FIR.
Ïa katei ka madan kaba la pruid dak naduh u snem 2012 la sdang ban shna ha u snem 2020 hynrei namar ka jingwan lyngshop ka khlam Covid bad ruh ka jingmih ka jingshah kynnoh bamsap katei ka madan ka la sahteng noh hynrei dei ha ka 13 tarik Naitung 2022 ïa katei ka madan la lah ban pyndep.
U Bah Samlin Malngiang haba ai jingkren kum u Kongsan u la ai ka jingïaroh ïa ki nongkitkam Shnong kiba la trei shitom watla hapdeng ki jingeh kiba bun ba ki ïakynduh ha kaban pynurlong ïa katei ka madan.
U la ong ba kum u nongmihkhmat u dang don shibun ki kam ban leh na bynta ban wanrah ka roi ka por hapoh ka constituency.
U la ong ruh ba katei ka madan kam pat biang hynrei ka donkam ban dang kham pynbha ha kaba u la kular ruh ban shna da ka gallery ban tap ruh da ki tin sawdong jong ka madan.
Nalor kata u la kular ruh ba ïa katei ka madan yn tei da ka mini stadium da kaba ong ba lyngba kane kan long ka jingkyrkhu ïa ki paidbah khamtam ïa ki samla ïalehkai.
Kadei ruh ka madan kaba nyngkong ha ka shnong Sohïong jong ka Sohïong constituency ba kan ïoh ïa katei ka madan kaba paka kaba lah ruh ban pynlong ïa kiba bun ki tournament, kum ki inter school, inter dong nalor kata ruh kiwei kiwei ki prokram kum ki jingïalang paidbah, jingïaseng bad kiwei kiwei kiba ai jingmyntoi na bynta ki paidbah nongshong shnong.
Ha kane ka sngi la ïoh ruh ka jingkren na u MDC, BDO, Lyngdoh ka Sohïong kiba la ai khublei ïa ki nongkitkam shnong bad kyntu ïa ki paidbah ba kin sumar bha ïa katei ka madan.
La pynshit pynshngaiñ ruh ha kane ka sngi plie madan da ki jingrwai bad ki jingshad na ki samla jong ka shnong.
Shillong, Nailur 19 : Ka kynhun jong ka Young Talent Badminton Club, Mawlai ka la sei ïa 20 ngut ki khynnah ïalehkai shynrang bad kynthei ban leit ïashim bynta ha ka lympung ïakhun badminton ba la tip kum ka 37th Meghalaya State Badminton Championship 2022 ka ban long ha Tura, West Garo Hills.
Katei ka tournament kan sdang ha ka 21 tarik bad kan kut ha ka 24 tarik mynta u Nailur 2022.
Ki nongïalehkai ha ka liang ki kynthei ki kynthup ïa ka Catheresa Lyngdoh, Cathrienen Lyngdoh, Zinia M Kahit bad Laniarka Tymthai katba ka kynhun ki khynnah shynrang ki kynthup ïa u Lawanbiang Wanñiang, Namtam Kharbuli, Donborson Warjri, Vikey Nongrang, Mark R Jala, Hasel Shabong, Jayden toi Marbaniang, Yoshuwa Ebormi Wahlang, Da OO Paia Pakyntein, u Jayden Syiemlieh, Dasanpaka Kharduia bad u Yowandame Toi Marbaniang.
Ïa katei ka kynhun la ïalam da u Bah Benny Kharbuli kum u team manager bad Dai Kynsailang Mylliem Umlong kum u coach.
Na ka liang ka klob ka la ïakynduh ïa kine ki khynnah shuwa ban mih na Shillong bad ki la ïoh ka jingkyrkhu kyrdoh na ka ki dkhot jong ka klob bad kitbok kitrwiang ba kin ïalehkai bha bad pyni ïa ka sap kaba ki don.
Na ka liang u Bah Sunny B Warjr uba dei u Secretary u la pynpaw ka jingsngewnguh ïa baroh kito kiba la noh synñiang ïa ka klob bad ka klob ka da sngewnguh eh ïa kito ki paralok kiba ai kylluid mynsiem na ka bynta ki jingdonkam jong ki khynnah.
Jowai, Nailur 19 : Ki rangïalehkai Badminton jong ka West Jaiñtia District Badminton Association (WJDBA) Jowai lashai ka sngi 20 tarik mynta u bnai kin mihkhmat ïa ka District ban leit ïashim bynta sha ka lynpung ïalehkai Badminton ha Tura ka ban sdang naduh ka 21-9-2022 haduh ka 24-9-2022.
Ïa kane ka lympung ïalehkai Badminton la tip kum ka ‘37th State Badminton Championship-2022’ bala pynïaid daka Meghalaya State Badminton Association, Shillong baroh ki rangïalehkai Badminton ka WJDBA ki ban ïashim bynta ha ki kyrdan bapher bapher ki don haduh 31 ngut kynthup lang ïa u Head Coach u ma Da u ru Laloo, Assistant Head Coach ma Homelin Bareh, Manager ma Teddy Laloo bad u Assistant Manager ma Damehi Suchiang,Ki rangïaleh ka WJDBA ki ban ïashim bynta ha ka kyrdan Under 15 Boys (Single) ki don 3 ngut, Under 15 Boys (Doubles) 2 ngut, Under 17 Boys (Single) 6 ngut, Under 17 Boys (Doubles) 8 ngut, Under 19 Boys (Single) 6 ngut, Under 19 Boys (Doubles) 8 ngut.
Ha ka Open Category (Single) ki don 15 ngut, Open Category (Doubles) 12 ngut, Under 15 Girls (Single) iwei, Open category (Doubles) 2 ngut.
Na ka liang ka West Jaiñtia District Badminton Association (WJDBA) Jowai ka kitbok kit rwaing ïa kitei ki rangïalehkai Badminton ba kin ïoh ka jingkoit jingkhiah, kin long kiba mihnoh thop ha ki jingïakhun bad ka Association ka kyrmen skhem ba ki wanrah ïa ka jingjop bad ïa ka nam ka burom ïa ka District hi baroh kawei.
Ka saian bad teknoloji ka la roi sted ha kine ki sngi ba mynta kaba wat haduh ki nongkyndong ruh ki tip lut kaei kaba jia kaei kaba long.
Ha kane ka jylla ruh wat ki briew kiba ha kyndong kynshrot ruh ki la tip bad ïohi lut lyngba ka Youtube, ka Whatsapp, ka Facebook kaba jia ha nongbah Shillong lane ha kiwei pat ki bynta jong ka jylla ne jong ka ri India ne wat ha ka pyrthei hi baroh kawei.
Ka juk jong ka jingïa ap khubor ha ka sngi kaba bud la ka long lyngba ki kot khubor ne kiwei pat ki lad jingtip ka la kut.
Mynta ka la dei ka juk kwah tip noh ne ïoh jingtip noh tang hapdeng khyndiat kynta.
Dei namar kane ka jingtip kaba sted bha imat ba ki la don katto katne ki Seng Saiñpyrthei kiba sdang ban pyndonkam ïa ki teknoloji ne ïa ki social media ha kine ki sngi na ka bynta ka jingïakhun elekshon.
Ha ka National Election ha u snem 2019 sha Lok Sabha, ka Seng BJP ka la pyndonkam bha ïa ka teknoloji na ka bynta ka jingïalap elekshon jong ka, bad dei lyngba kane ba ka Seng ka la lah ban pynpoi lut sha ki kyndong kynshrot ïa ki rukom pynphriang ïa ki lad ïalap elekshon jong ka.
Ha jylla Meghalaya ruh la ïohi ha kine ki sngi ba ki la don ki seng Saiñpyrthei kiba la pyndonkam ïa kane ka lad ban ai khubor pyrshah ïa ka jingtreikam ka sorkar Meghalaya Democratic Alliance (MDA).
Ym shym la paw mano kane ka Seng kaba pyndonkam, hynrei ka la pyndonkam da ka kyrteng “Modi Meghalaya".
Nangta don ruh kawei ka lad pynsaphriang khubor lynga ka kyrteng “Meghalaya Deserves Better", kaba ka sei madan ïa ki jingbym lah treikam jong ka sorkar MDA.
Kumba ka kdew ba ka jingroi jong ka saian bad teknoloji ne ka media ka long kaba std haduh katta katta, khlem pep ka jylla kan ïohi ïa ka thma elekshon kaba jur lyngba ki social media da kaba pyndonkam ïa ki teknoloji jong kane ka juk ba mynta.
Ka Meghalaya Pradesh Trinamool Congress, mynta la jan shi bnai ka la sdang ban ïalap paidbah lyngba ki social media da kaba khot bad wer ïa ki paidbah ban wanrah ka jingkylla ha ka elekshon 2023.
Nangta wat ha ki elekshon kiba dang shu dep la don katto katne ki kyrtong kiba la pyndonkam da ki lad pathai lyngba ki social media ban khot ban wer ïa ki paidbah ban kyrshan ïa ki.
Nangta ki don kiba la pyndonkam ruh da ki jingrwai bad mynta ym tang ki jingrwai, hynrei la pyndonkam ruh sa da ki video ruh ïa kine ki jingrwai, khnang ban nang pynktik shuh shuh ïa ki paidbah.
Ki dak ki shin ki paw ba ki Party bad ki Kyrtong ha kane ka elekshon 2023 kin pyndonkam bun bha ïa ka teknoloji bad social media na ka bynta ka jingïalap elekshon jong ki.
Hynrei ym tip pat haduh katno kane ka jingtreikam jong ki lyngba kane ka jait jingstad jong kane ka juk ba mynta kan lah ban khring ne ban pynkylla ïa ki paidbah nongthep vote.
Namar kumba ka paw hi ka jingtreikam ka pisa ha ka elekshon ka long kaba jur bha bad ka sur kaba ïoh sngew ka long beit satang ïa kata ka jingïatheh pisa da ki kyrtong.
Ka jingkylli ka long la hato ki paidbah kin peiphang, kin sngewthuh haduh katno ïa ki jingïalap ne ïa ki khubor kiba la pylllait lyngba ki social media ne ka bor jong ka pisa kan tyllep lut ïa kiei kiei baroh kiba wan lyngba ki social media la ka long kiba shisha ne kibym shisha ruh.
Tang ka por ka ban batai ïa kane.
Shillong, Nailur 19 : Ka Kong Kmoiñ Wahlang kaba la don mynta 74 snem ka rta hynrei watla ha katei ka rta jinglong tymmen ka dang khlaiñ ban ïatyntjuh bor bad ki nongïalehkai kiba dang samla ha ka jingïakop ïamareh marathon.
Ka Kong Kmoiñ Wahlang ka la paw pyrthei biang ha ka ïakop mareh kaba la long ha ka sngi Saitjaiñ ka Mawlynnong Runsafari 2022, ha kaba ha katei ka jingïakop mareh ka la ïoh khur ar tylli ki trophy bad ar tylli ki takma da kaba jop ha ka kyrdan kaba saw ha baroh ki kyrdan ïakop mareh bad ka la ïoh ka khusnam kum ka nongmareh kaba la tymmen tam.
Kadei ruh ka sien kaba 20 ba ka Kong Kmoiñ Wahlang ka la ïashim bynta ha ki jingïakop ïamareh la kynthup hapoh la ka jong ka jylla bad ha ka ri India hi baroh kawei.
Ka Kong Kmoiñ watla ka la ai mynsiem ïa ki nongïamareh kiba dang samla ba kidei ban trei shitom da kaba ong ba kano kano ka jingtrei shitom kam don jingeh ban khanglad ban poi sha ka thong bad kyntu ruh ba kin dang bteng ban ïashim bynta ha ki jingïakop ïamareh kumba ma ka watla hapdeng ka rta jnglong tymmen hynrei ka dang mih shakhmat.
Ka Kong Kmoiñ Wahlang kadei na ka thaiñ Mawkyrwat jong ka South West Khasi Hills District bad ka don 12 ngut ki khun, 45 ngut ki khun ksiew bad 3 ngut ki khun miaw.
Ka Kong Kmoiñ Wahlang ka don ka jingpang gastric bad na ka liang ki doktor ki la ai jingmut ba kan leh ki jingkilan met namar dei tang kata kaba lah ban pynkoit ïa katei ka jingpang.
Ka la sdang ban ïashim bynta ha ki jingïakop mareh ha u snem 2018 bad kala sdang ban mareh marathon ha ka sien kaba nyngkong ha Mawsynram.
Ka Kong Kmoiñ ka la ïoh bteng ban ïashim bynta ha ki jingïakop ïa mareh da ka jingai mynsiem ki khun bad ki paralok ha kaba ka la ïashim bynta hapoh ka jylla wat shabar jylla ruh kumjuh.
Ka Kong Kmoiñ Wahlang ka la ïashim bynta ruh ha ka Mumbai Marathon ha u snem 2019 ha ka jingïakop mareh ba 45km kaba dei ka jingïakop ïamareh kaba jngai tam.
Watla ka Kong Kmoiñ Wahlang ka la mihkhmat ïa ka jylla ha kiba bun ki jingïakop ïamareh hynrei ka la ïathuh ba kam shym la ïoh ka jingkyrshan ba pura na ka sorkar jylla.
Na ka liang u Uttam Dhar na ka Real Sports India u la ïathuh ba ïa katei ka RUNSAFARI 2022 la pynlong shi bynta ban kyntiew ïa ki kam jngohkai pyrthei ha Mawlynnong bad ruh ïa ka jingkhaïi hapdeng ki shnong khappud bad ka Bangladesh bad ban ai mynsiem ïa ki samla ba kin kiar na u drok.
La pynlong ïa ka Mawlynnong RUNSAFARI 2022 ha ryngkat ka jingïatreilang ryngkat ka tnad Tourism, Social Welfare, DC East Khasi Hills District, SDO (Civil) Pynursla, Shillong Press Club bad ka Dorbar Shnong Mawlynnong, Nohwet, Rewai, bad ka shnong Nongeitniang.
Nongstoiñ, Nailur 19: Ka synjuk ki rawon na ka shnong Nonglang West Khasi Hills District kaba la tip kum ka Nonglang Pungsier Angler Association, kaba peitngor ban ïada ïa ki doh um dohwah ha ka wah Tyrsung bad ki shnat jong ka, ka la pynpaw ïa ka jingsngewkhia halor ka jingdon jong ki riewshim kabu ban pynïap pathar ïa ki doh um ha ki por tlang ba ka um ka la rit.
U Bah R.
L Nonglait Secretary ka synjuk u ba dei ruh u Headmaster jong ka Nonglang Upper Primary School, haba ïakren bad u nongthoh khubor u la ïathuh ba ka synjuk ka la ïaleh shitom ban pahara ïa katei ka wah, la khat hynriew snem kynthih haduh mynta bad ki dohkha doh pnat ha katei ka wah ki la roi bha.
Hynrei wat hapdeng ka jingpahara kaba jur da ki dkhot jong ka synjuk ruh, dang don ha teng hateng ba ki riew shim kabu ki ïohlad ban leh ïa ki kam pynïap dusmon ïa ki dohkha da kaba theh da ki kynja dawai bih, ker jar bad ban siat bom ruh.
Na ka bynta ban ïada ïa ki dohkha don pnat ha katei ka wah, utei u nongïalam ka synjuk u la kyntu ïa ki paidbah jong ki shnong ba marjan kum ka Kriangrin, Siangra, Mynñiar, Thynri, Seiñduli, Mawsyrpat, Mawsaw, Nongsleh bad kiwei kiwei ki shnong ba kin ïatreilang ha ka ban sumar ïa ki doh kha doh pnat.
Namar bun tylli ki shnat jong katei ka wah ki mih na kitei ki shnong bad lada ki paidbah ki ïatreilang, ki riew shim kabu kin ym ïoh lad satia ban pynïap pathar.
U la ong ruh ba ki don bun ki nongshong shnong kiba don ïa ki khlaw shimet harud katei ka wah, hynrei kitei ki khlaw ki la synlen lut na ka daw jong ka jingthang rnga pathar jong ki trai khyndew kaba la isangsot haba peit.
Ha kajuh ka por u la ong ba ka jingsynlen jong ki khlaw kiba don haruh katei ka wah, ka dei ka daw kaba kongsan jong ka jingnang rit jong ka um namar ka jingthang ki kjat sngi bad ka jingtyrkhong ka khyndew.
U la ong ba ki don lai ki jaka ha katei ka wah kiba biang bha ban pynlong kum ki Sanctuary.
Ha kitei ki lai jaka ka synjuk, ka la ïaleh katba lah ban pynneh ïa ka um da kaba ki leit trei bor met ban tyllun da ki maw.
Hynrei na ka daw jong ka jingbym don ïa ka fund kaba biang ym shym la lah ban pyn itynnad ne ban pynneh ïa ka um haduh ba kan da biang pura.
U la ong ba lada ïa kitei ki jaka la lah ban pynneh ïa ka um kat ban biang, wat ki briew kiba na kiwei pat ki jaka kiba jngai ruh kin sngew tynnad bha ban wan khwai dohkha.
Mawkyrwat, ‘Nailur 19: Kawei ka jingjia ba la jia mynta ka janmiet jong ka 19 tarik u ‘Nailur, 2022 ha kaba kawei ka sumo ka la hap ha kawei ka jaka ba long riat hajan ka jingkieng ïaid kali ha kawei na ki jaka ba khot Saitsnad, Mawlangwir, South West Khasi Hills District.
Katkum ka jingïoh lum jingtip na ki bor pulit la ong ba kawei ka sumo kaba don ïa u number ML 05 J 6025 ba la ñiah da u Kitboklang Lartang, 28 snem kaba mih na Mawkyrwat bad thmu ban leit phai sha Nongkenbah ka la hap noh ha kawei ka jaka ba long riat.
Shuh shuh la ong ba kane ka jingjia ka la jia mynta ka janmiet jong ka 19 tarik u ‘Nailur, 2022 ha ka por kumba 05:30 ei ei janmiet.
Hadien kane ka jingjia, la ong ba ïa baroh kiba la mynsaw la pynkit noh sha CHC Mawkyrwat namar ha kane ka jingjia 11 ngut ki briew ki la mynsaw, katba 2 ngut na ki pat ki la mynsaw jur kynthup ïa u nongñiah ïa ka kali ha kaba ïa kine la kit noh mar mar sha Shillong khnang ba kin ïoh ka jingsumar kaba khambha", ong ka tyllong khubor na ki Pulit.
Halor kane ka jingjia na ka liang ki pulit ki la dep ban register case bad ka jingtohkit ka dang ïaid shakhmat.
Jowai, Nailur 19: Ka Bharatiya Janata Party (BJP) 2-Jowai Mandal West Jaiñtia Hills District hapoh ka jingïalam u President ma K.
Siangshai lem bad ki dkhot jong ka mynta ka sngi kala leit ban buh da ka jingthoh ha ka ophis u Deputy Commissioner ka WJH ban dawa na katei ka ophis ban buh ïa kawei ka Polling Station hapoh ka Loom Sooïung New Hills, Jowai.
Ka BJP 2-Jowai Mandal ha ka jingthmu ban leit ïakynduh ïa u DC bah B.
S Sohliya, hynrei namar um shem la don ha ophis treikam, kumta ka seng kala leit ban aiti syndon ha ka kong D.
D.
Syngai, MCS, Addl.
DC (Election), JowaiKatkum katei ka shithi na ka liang BJP 2-Jowai Mandal kala buh ka jingkyrpad jur naka ophis u DC ban kan ïarap ban pynïoh ïa katei ka Poling Station ha Loom Sooïung New Hills hapoh jong kane ka samoi Election MLA 2023 kaba long ruh katkum ka jingthrang jong ki nongshong shnong.
La ïathuh da kitei ki nongïalam ka BJP ba ka jingdon jong ka Polling Station hapoh katei ka Shnong kan ïarap shibun ïa ki nongthep Vote jong katei ka shnong, khnang ba kim donkam shuh ban leit thep Vote sha ki shnong ba marjan kum sha Iawmusiang.
La ong ruh ba ka Loom Sooïung New Hills ka dang hap hapoh ka 2-Jowai Constituency katba nang mih ki sngi ki nongthep Vote ruh kila nangbun bad lada don ka Polling Station kan kham pynsuk shuh shuh ïa ki ha ki por ba thep Vote.
Ka BJP 2-Jowai Mandal kala kyntu na ka kong Syngai ban pyndep ïa kane ka jingdawa kam kloi bad lada ym lah ban pyndep hapoh jong une u snem, hynrei ha u snem ban wan dei ban pynïoh Polling Station hapoh katei ka DS Loom Sooiung New Hills.
Nongpoh, Nailur 19: Ka seng Federation of Khasi Jaiñtia and Garo People ka phah da ka kyrwoh kaba shai sha ka sorkar ba kam dei ban phohsniew ïaka lynti rel katba ym pat lah ban pyntreikam ïaka ILP haka jylla, haka jingïalang pynskhem ïaki nongkitkam ba thymmai jong ka FKJGP Nongpoh Circle kaba la long haka sngi Saitjaiñ ha ïing Dorbar ha Nongpoh.
Ki nongïalam ka FKJGP naduh u Bah Dundee C Khongsit President ka sengkmie, u Samla Kitboklang Nongphlang Vice President kila kren shai ba ka lynti rel kam dei ban wan haka jylla bad ka sorkar kmie kam dei ban pynbor ïaka sorkar jylla ban shna bad wanrah lynti rel katba ka ILP ne ki aiñ ïada mynder kim pat treikam haka jylla.
Kitei ki nongïalam haba kren ha katei ka sngi ka jingpynskhem ïaki nongïalam ba thymmai ka Nongpoh Circle kila pynpaw ka jingsngewkmen ban iohi ba ka mynsiem ieid jaitbynriew ka dang rhem haki samla kiba don ka jingkitkhlieh ban tei ïaka imlang ka sahlang, ka roi ka par bad ka synshar khaddar, da kaba kyntu ruh ïaki nongïalam ba thymmai ba ki dei ban long ki nuksa ba bha sha ki khun samla, watla ki don shibun ki jingeh ban dieng pynkiang haba shimti ïaka kam nongïalam.
Ha katei ka sngi la ioh ruh ban pynskhem haduh 27 ngut ki dkhot bad ki nongïalam jong ka Nongpoh Circle ba kynthup naduh u Bah Ricky Majaw kum u President, u Babitnam Pamshong Vice President, Precious Khymdeit General Secretary, George W Lyngdoh Asst Secretary bad kiwei kiwei bala pynskhem pura da u Bah Dundee C Khongsit President ka Sengkmie haka jingdonlang u Vice- President ka FKJGP Seng Kmie u bah Kitboklang Nongphlang, President jong FKJGP NKHD u Luistar Lyngdoh, Bah Lumlang Mawnai Senior Vice-President FKJGP NKHD, Shanlang Diengdoh General Secretary FKJGP NKHD, Noah Khongstid Asst.
Secretary FKJGP NKHD bad kiwei kiwei ki dkhot.
Ia kane ka Jingthoh la sot na ka Jingkren kaba nga lah ioh ban ai hapdeng ki Khun samla jong ka Dong ka thain War Jaintia ha ka Prokram ba lah pynlong da ka “WAR JAINTIA YOUTH SOCIAL ORGANISATION" ha ka 20 Tarik U Nailar, 2022 ha Don Bosco Hall, Shillong halor ka Theme" Ki Samla Kum Ki Nongtei Ri" ia kaba nga kwah ruh ba ki para samla jong ka Jaidbynriew hi baroh ki donkam ban tip bad sngewthuh ba kumno ngi don ia ka lyngkor bad ka jingkitkhlieh ban tei ia la ka Ri.
Kumba ka Theme ka Long “Ki Samla Kum Ki Nongtei Ri", kumta ruh ha kane ka por ngan pyrshang ban pynshai bad ban kyntu khamtam eh ia ki khun samla jong ka dong ka thain War Jaintia bad jong ka Jaidbynriew hi baroh kawei, ba kumno ma nga lem bad ma ngi lang baroh ki Khun samla jong ka Bri U Hynniewtrep ba ngi dei ban leh na ka bynta ban tei ia la ka Ri bad ka Jaidbynriew.
Ka Jylla Meghalaya jong ngi ka don kumba 74-75 per cent ki nongshong shnong kiba don hapoh ka 35 snem ka Rta.
Ha kaba kumba 31% ki don hapdeng ka Rta kaba 15-29 snem.
Kaba mut ki samla bad ki khynnah ki tam ar shah ia ki rangbah bad ki tymmen.
Kane ka pyni ruh ba ka Jylla jong ngi ka dei ka Jylla kaba bun ki nong shong shnong kiba dang khie dang san.
Kaba mut ruh ba “Ki Samla ki don ia ka bor ban tei ia ka Ri lane ban pynjot pynpra ia ka (Youths have the power to build or destroy a nation).
Kumba ka tien ka ong “Ki samla ki dei ka lawei jong ka Ri bad ka Jaidbynriew" kumta ruh ka shong ha ngi ba ngin rai kaba kumno kata ka lawei ngi kwah na ka bynta ka Ri bad ka Jaidbynriew.
Halor katei ka Theme, nga kwah ban pashat jingmut ha ngi lang baroh ia kine ki Saw tylli ki mat kiba iadei bad ka kamram jong ki Samla ha ka imlang sahlang bad kumno ban tei ia la ka Ri.
Kaba Nyngkong kadei “KI SAMLA BAD KA PULE PUTHI": Ka Nongrim ba skhem jong kano kano ka Ri bad Ka Jaidbynriew, ka Ioh ka kot bad kumjuh ruh ka Lawei jong kata ka jaidbynriew, ka shong eh ba kumno lane haduh katno ki samla jong kata ka jaidbynriew ne ka Ri bad ka Jylla ki kiew sha ka kyrdan ka jingnang jingstad lyngba ki kyrdan pule ki jong ki.
Ka Jingnang jingstad ka ai ia ngi ia kata ka bor pyrkhat ban rai bad ban sngewthuh ia kaei kaba bha na ka ba sniew, ia kaba dei na ka ba lait.
Ka ai ha ngi ia ka jingshem phang ban trei, ban kren bad ban leh ia kaba bha tam na ka bynta ka Ri bad ka jaidbynriew kumjuh ruh ia ka dong ka thain, ka shnong ka thaw ka jong ngi.
Kumta, ngi dei ban sngewthuh ba ka Pule Puthi ne ka jingnang jingstad kadei ka jingdonkam ba kongsan eh ym kaei kaei kaba ngi lah ban jied (Education is a necessity, it is not an option".
Ngin tei ia la ka Ri lyngba ka pule puthi bad ka kyrdan pule ka jong ngi bad khnang ba ngim donkam ban wad ia u briew uba na bar ban wan trei wan ktah ne kamai kajih ha ka Ri Ka jong ngi.
Kaba Ar kadei “KI SAMLA BAD KI SOCIAL MEDIA": Ka Jingdon jong ki Social Media kum ki You Tube Channels, ka FB, Watsaap bad kiwei kiwei ka long ruh ka jingkyrkhu namar ba bun na ki samla ki jong ngi khamtam ha ki Thain Nongkyndong ngim ju shlan ne shlur ban mih shakhmat ban kren lane pynpaw ia ki jingsngew ki jong ngi halor kano kano ka mat hynrei mynta baroh baroh ki ia nud ban comment bad thoh ban pynpaw ia ka jingsngew ka jong ki lyngba ki Social Media.
Kumba ong ha ka ktien Nongwei “Voicing ones opinion is no longer a luxury of the rich and the elite".
Mynta baroh ngi lah ban kren bad pynpaw ia ka jingsngew ka jong ngi.
Ki samla mynta ki kylli jing kylli, ki pynpaw ia ka jingpyrshah bad ki ia snohkti lang ha ryngkat kiwei pat ban kren bad leh ei ei halor ki mat kiba ktah ia ka Ri Ka jaidbynriew lane ia ka imlang sahlang.
Ki Social Media ki lah long ki rynsan kiba donbor haduh katta katta bad ka shong ha ngi ki khun samla kumno ban pyndonkam ia ki ha ka lynti kaba dei.
Lada ki samla ki mih shakhmat, ki pynpaw ia ka jingsngew ka jong ki bad pynsngew ia ka sur kaba jam ka jong ki, khlem pep ka Ri bad ka Jaidbynriew ka jong ngi ka don ha lynti jong ka jingkyrmen na ka bynta kaba bha tam ia ngi lang baroh bad dei hangta ba ka Jingkylla kan sa wan bad ngin sa lah ban tei ia ka Ri ha ka nongrim kaba skhem.
Kaba Lai kadei “KI SAMLA BAD KA JING SHAKRI NE IARAP IA KI PARA BRIEW" (YOUTHS & VOLUNTEERISM): Ha kaba iadei bad kane ka bynta, nga shu kwah ban pynkynmaw ia ngi Ki Samla baroh ia kine harum ki saw tylli ki jingkren jong ki stad pyrkhat bad ki Riewkhraw kiba lah pynpaw ba balei ngi donkam ban don ia ka mynsiem jingiarap bad noh synniang ia u Parabriew khamtam eh ban sdang na ki Shnong ki thaw, ka dong ka thain bad na la ki para ri paradoh parasnam:“Wherever you turn, you can find someone who needs you.
Even if it is a little thing, do something for which there is no pay but the privilege of doing it.
Remember, you don’t live in the world all of your own- Albert Schweitzer".
“Everybody can be great.
Because anybody can serve.
You don’t have to make your subject and your verb agree to serve….
You don’t have to know the second theory of thermodynamics in physics to serve.
You only need a heart full of grace.
A soul generated by love- Martin Luther King, Jr"“You may not have saved a lot of money in your life, but if you have saved a lot of heartaches for other folks, you are a pretty rich man-Seth Parker"“Volunteers do not necessarily have the time; they just have the heart-Alizabeth Andrew"Nga kyntu ia phi bad ia ngi lang to ngin iarap ia kiba donkam ka jingiarap la ka long ha kano kano ka bynta kaba ngi lah ban iarap bad ba ngi I donkam ha ka jingiaid lynti ka jong ngi bad lyngba kane ngin tei ruh ia la Shnong ka thaw, ka Dong ka thain bad ka ri ka Jaidbynriew.
Kaba Saw bad kaba khadduh “KI SAMLA BAD KA SAIN PYRTHEI (Youths and Politics)": Kumba nga lah ong ha kaba sdang, Ki samla ki don kumba 30-40% tam ha ka Jylla ka jong ngi.
Ka lah dei namar kata ba kum ki samla kiba lah don ia ka hok ban jied ia ki Nongmihkhmat ki jong ngi ba ngim dei shuh ban phai da ka lyngkdong ne khap la ki khmat ia ka jinglong jingman ha ka sain hima sima ha ka dong ka thain, ka Ri bad ka Jaidbynriew ka jong ngi.
Ngi dei ban mih shakhmat ban pynpaw ia ka jingsngew ka jong ngi halor ki mat ki bapher bapher kiba ktah ia ka imlang sahlang lyngba ka polisi jong ki sorkar la ka long jong ka Jylla ne jong ka Ri India.
Lada ma ngi ki 30-40% tam ki samla, ngi mih shakhmat ban pynpaw da kawei ka sur bad ka jingsngew ka jong ngi, ngi lah da kaba suk ban rai mano ki ban long ki nongmihkhmat bad ki nongshynshar ki jong ngi.
Kaba donkam ka long ba ngin pyrkhat bad shim rai da ka jingshemphang, ka jingstad bad da ka jingpynshong nongrim ia ki mat ki jura jong ka dong ka thain, ka ri ka Jaidbynriew bad ka Jylla baroh kawei.
Kumba lah ong shakhmat, ki Samla kidei ka lawei jong ka Ri bad ka Jaidbyniew.
Ki don ia ka bor ban tei lane ban pynjot pynpra ia ka.
Kaba donkam ia ngi ka long ba ngin pynleit jingmut beit thik sha ka jingiaid lynti kaba beit bad kaba dei.
Ngi hap ban trei shitom na ka bynta ban tei ia la jong ka Ri bad ka jaidbynriew.
Ngi hap ban pynsawa jam la ka sur lada ngi lap bad shem ia kiei kiei kiba long pyrshah ia ka imlang sahlang bad ia ka Ri Ka Jaidbynriew.
Ngi hap ieij bad burom ia la ka Jaidbynriew nyngkong eh bad hangta ngin sa lah ban tei ia ka Ri.
Shillong, Nailur 19 : Ka sorkar MDA ka dei ban bishar bniah bha halor ka jingthmu ban buh ïaka Casino ha ka jylla, ong u Lamphang ka ïing Dorbar Thawaiñ ka jylla u bah Metbah Lyngdoh.
Ha ka shithi ba ula phah sha u Myntri Rangbah u Conrad K Sangma, u bah Metbah uba long ruh u President ka UDP u la ong ba ka la mih ka jingsngew pyrshah jur na baroh ki liang, na ki seng saiñ pyrthei, ki seng bhalang, ki seng niam ruh kumjuh halor kane ka jingthmu jongka sorkar ban ailad ban plie ïa ka Casino ha kane ka jylla.
Ha kane ka shithi sha u Myntri Rangbah ula suh lang ruh ïa ka kopi jongka shithi na u Rev.
Edwin H Kharkongor, Secretaryka Khasi Jaintia Christian Leaders Forum (KJCLF) kaba pynpaw ka jingpyrshah jur halor kane ka jingthmu.
“Kumta nga kwah ban pynpaw ba kumba la ïeng pyrshah da kiba bun khamtam na ki nongïalam niam, ka sorkar ka dei ban shim khia bad bishar bniah bha ïa kane na ka bynta ka bha ka miat jongka jylla" ong u bah Metbah.
Shillong,Nailur 19 : Ka HANM ka la kyntu ïa ka sorkar jylla ba kan ailad noh ba ka jingthoh eksam ne ki interview kam dei ban long noh ha ka Ktien Khasi ne Garo na ka bynta ki nongshong shnong ka jylla.
“Lada ïa ki nongmihkhmat ka jylla la shah ba kin kren da Ktien lajong ha Ïing Dorbar, kumta la dei ban ailad noh ba ïa ki eksam kam ne interview dei ban pynlong ha ka Ktien Khasi bad Garo," ong u President ka HANM Sengkmie, Bah Lamphrang Kharbani haba kren bad ki lad pathai khubor.
Katkum ka jingong jong u, lada ki trai shnong ka jylla hi kim sdang bad pyni da ki kam lehse ka jingïakhun ban pynrung noh ïa ka Ktien Khasi bad Garo kan ym seisoh lano lano ruh ha ka Khyrnit kaba Phra.
Na ka liang ka Seng u ong ruh kum shi bynta ban buddien lang ïa katei ka kam, ha ka 16tarik ka la leit ban kynduh ïa u Chief Secretary ka Jylla Bah DP Wahlang ban kyntu ba un ïa kren lang bad ka sorkar pdeng ban kyntu ïa ki bor pynïaid jong ka Central Board of School Education ba kin ailad ïa ki khynnah ba kin thoh ïa ka eksam da ka Ktien Khasi bad Garo kum kawei na ki sobjek kumba leh ka ICSE bad ISC.
“Ka Seng ka la kyrpad ïa utei u Ophisar Rangbah ban ïakren bad ka tnad pule puthi ka Sorkar Pdeng bad ruh ïa ka CBsE ba kin ailad ban thoh eksam da ka Ktien Khasi bad Garo," u la ong da kaba pynpaw ba wat na ka liang u Chief Secretary ruh u ïahap bha ïa ka jingdawa jong ki.
Kawei pat ka bynta ba ka HANM ka buh ka long ba baroh kito ki riewlum kiba ïoh syrnod Scheduled Tribe ba ki dei ban thoh beit da ka Ktien Khasi bad Garo kum kawei na ki sobjek ha ka Meghalaya Board of School Education.
Khliehriat, Nailur 19: Namar ka jingwan tuid ka khyndew ktieh sha surok national highway-6 hajan ka tunnel ha Sonapur, ka la don ka jingthut khyndiat ha ka leit ka wan ha kaba tang ki kali kiba rit ki iaid bad ki kali heh ki hap ban ieng shwa shi por.
Kane ka jinghap ka khyndew ka la sdang naduh ka por mynstep kumba 7 baje mynstep bad la lah ban pynkhuid ïa ka khyndew ktieh haduh ka por 3.
45 mynta jan miet.
Kane ka jinghap ka khyndew ktieh ha katei ka jaka ha jan ka tunel ha Sonapur ka dei kaba ju jia man ka por khamtam haba don slap bad ka ju wanrah ruh ïa ka jingthut ha ka leit ka wan jong ki paidbah kiba ju ïaid lyngba na katei ka national highway, hynrei man la ka por da ka jingshim khia ki bor ba dei peit bad ka NHAI la lah ban pynkhuid kloi katba lah ïa ka khyndew bad ki maw kiba hap ha surok.
Shillong, Nailur 19 : U Lamphang ka ïing Dorbar Thawaiñ ka jylla u bah Metbah Lyngdoh mynta ka sngi ula kyntu ïa ka sorkar ban burom ïa I Kong Mavis Dunn Lyngdoh khnang ban pynsah kynmaw ïa kane ka jingrakhe dap 50 snem ka jylla namar I dei I Longkmie ba nyngkong eh haka ri India baroh kawei ban shimti ïa ka kam Myntri Sorkar, da kaba shna ïa u mawmot uba shirynieng jongi ha kane ka nongbah Shillong.
“Nga kyrpad ïa ka sorkar ban pdiang ïa kane bad shna ïa u mawmot ba shi rynieng jongi Kong Mavis Dunn Lyngdoh ( bam kwai ha dwar U Blei) ha phyllaw ka State Central Library kum ka jingburom ïa ka jingshakri ba i la noh synniang sha ki paidbah" ong u bah Metbah.
Haba ïaroh ïa ka jingpyrshang ka sorkar ban rakhe ïa kane ka jingdap san phew snem haka jingiphuh iphieng u la ong kane ruh kan long kawei ka prokram sah jingkynmaw ïa i kong Mevis kum ka longkmie ba nyngkong eh ha ka ri India baroh kawei ban shimti ïa ka kyrdan Myntri Sorkar ha ka sorkar Assam.
I la ïadon bynta ha ka saiñ pyrthei naduh u 1937 haba i la shah jied kum ka MLA jongka Assam Legislative Assembly kum i kyrtong shimet bad i long ruh ka longkmie ba nyngkong ha ka rta ba 33 snem ban shimti ïa kane ka shuki.
La kha ïa i ha ka 4 tarik Jylliew 1906 bad i dei i khun jong i H.
Dunn bad kong Helibon Lyngdoh.
U para jong u kpa jong i u Edward W Dunn u dei u dkhot jongka British Empire kum ka jingburom ba u dei u Civil Engineering.
I pule ha ka Welsh Mission Girls School, Shillong bad nangta ha Diocesan College bad Bethune College Kolkata bad i la pyndep ïaka BT Degree.
Dei ha ka por ba i don ha Kolkata ba i la ïa kynduh ïa u Mahatma Gandhi.
I dei ruh ka Khasi ba nyngkong ban pyndep ïa ka jingpule Law na University Law College, Guwahati.
Dei ha u snem 1939 ba u Sir Mohammed Syed Saadulla u la khot ïatrei lang ia i ha ka sorkar jongu bad ai ïa ka shuki Myntri sorkar ha i.
I la peit ïa ka tnad ka koit ka khiah.
I la plie ïa ki kam nurse ha ki hopital sorkar sha baroh kito kiba la dep pyntbit la ka long ha kano kano ka rukom ruh.
Kane ka la ai jingmyntoi bha ïa kane ka thaiñ namar ha kato ka bor ym don Training School ïa ka kam Nurse.
I la shah rem noh ha u snem 1946 bad sangeh syndon na ka kam saiñ pyrthei bad phai pat sha ki kam trei mon sngewbha.
I la ïadon bynta ruh bad ka sorkar Assam kum ka nongaibuit hadien ba la ïoh ïa ka jinglaitluid.
Ha ki sngi ba khatduh jongi i la leit shangkai sha ki ri Sepngi bad ai ki jingkren ha US bad UK.
I long iba jrong ha ka rynieng bad ka dur ba bha briew bad iba iar jingmut jingpyrkhat bha.
I khlem shongkurim bad i long ruh i khasi ba nyngkong eh ban ñiah kali.
Shillong, Nailur 19: Ki nongïalam shnong jong ka shnong Mawïongrim, Shillong ryngkat lang bad u nongwad RTI u Bah Disparsing Rani ha ka sngi Nyngkong ki la kyrpad ïa ka tnad PHE bad ïa ka tnat Animal Husbandary and Veterinary ba ki dei ban shimkhia halor ka jingtuid ka um jaboh na ka jaka shohdoh bad na ka jaka pynmih dud sha ka Wah Umshing kaba tuid lyngba ka shnong mawiong kaba long ruh ka tyllong umbam jong kane ka shnong bad lada kim lah ban leh ïa kane na ka liang ka shnong ka lah ban ujor noh sha ka National Green Tribunal (NGT) ba kan tuklar ïa kane.
Ha ka jingïakren bad ki lad pathai khubor u Rangbah Shnong jong ka shnong Mawiongrim u Bah Sorbar Lyngdoh Nongpyiur u la ïathuh ba ka shnong Mawiongrim bad ka shnong Mawiong Umjapung ki dei ki shnong kiba pyndonkam ïa ka umbam umdih, ka um saitjain na ka tyllong jong ka Wah Umshing bad lada ka jingtuid jong ka um jaboh sha kane ka wah kan buh jingma ïa ki nongshong shnong kiba pyndonkam ïa ka um bad ha kajuh ka por u la ong ruh lada ka tnad Animal Husbandary and Veterinary kim shimkhia ban set noh ïa ka jingpyntuid um jaboh na ka jaka otdoh bad pynmih dud, ka shnong kam banse kan ujor sha ka National Green Tribunal.
Haba jubab lano kin leit ban ujor sha ka NGT na ka liang u Rangbah Shnong u la ong ïa kane yn sa rai ynda la dep ban lum ïa ka dorbar shnong.
U la ong ruh namar ka jingbym biang ka umbam bad ka jingduh ba khah khah ka Pump ban pynpoi um sha shnong kiba bun na ki nonsghiong shnong ki hap beit ban shaniah ban ïoh umbam umdih bad um sait um khlieng na ka wah Umshing bad lada kane ka jingpyntuid jaboh na kine ki ar tylli kin jaka ka lah ban buh jingma wat ïa ka koit ka khiah ki nongbam um namar ki jaboh ba mih na kine ki jaka ki dei kiba la khleh bad ki kynja dawai u la ong.
Shuh shuh u Bah Sorbar u la kyntu ïa ka tnat PHE ba ka dei ban shimkhia halor ka jingsniew jong ka Pump-um manla ka por kat haduh ba ka pynlong ïa ka shnong ka thaw ban mad ïa ka jingkyrduh kaba shyrkhei ha kaba ki nongshong shnong ki hap ban shu thied ïa ka um manla ka por.
Haba bynrap lang ïa kane u Bah Dispar u la ïathuh ba na ka liang jong u u la wad ruh da ka RTI ban lap ïa kane ka jingtuid ki jaboh bad ki jingujor kiba ka PHE ka la ai pyrshah ka jingpyntuid jaboh na ka jaka shohdoh bad ka jaka pynlang dud na ka liang ka PHE ka la dep ai jingujor.
U la ong ruh ba kat kum ka aiñ ka dei ka tnat PHE ba dei ka nongïada bad ka nongri nongsumar ïa ki tyllong um bad ka don ka iktiar ban ai kino kino ki jingpynshitom ïa kiba pynjot ïa ki tyllong um bad ki wah.
Shillong, Nailur 19: Kawei ka Booth Level Officer (BLO) jong ka South Shillong Constituency kaba la tip kyrteng kum ka Kong Banrikynti Ryntathiang ha ka sngi Nyngkong ka la leit ban ujor da ka ejahar pyrshah ïa ki shitnga u Amir Nongbri bad ka Renu Rymbai sha ka ophis u SP ha ryngkat ka jingsynran lang ki para BLO namar ka jingshah thad pynkhlemraiñ lyngba ki rynsan Social Media kaba ki la kynnoh ba ka dei kadei ka riewthok riewshukor.
Ha ka jingïalang kaba la pynlong ha Assam Club, ka Kong Barikynti ka la ïathuh ba kane ka jingshah thad pynkhlemraiñ jongka lyngba ka social media ka dei na ka jingpyndep hok la ka kamgram ha kaba ka la leit ban rung ïing kumba ju leh ban leit pan jingtip ïa ki nongthep Vote kiba kwah pynïasnoh ïa ki Aadhar bad ki Pan Card bad ka EPIC kumba la ai lad ka Election Commission of India.
“Dei ynda rung ha kawei ka ïing kaba don ha Laban Thranghok Road, katei ka trai jong katei ka iing ka Renu Rymbai ka la shon dur khlem ka jingtip bad ka jingai jingbit jong nga bad ka la pynsaphriang sha ki rynsan social media ryngkat ka jingthoh kaba ong ïa nga, don ka briew kaba leit rung briew bad kam ïalade ba kadei na ka Election commission of India sngewbha ïa husiar.
" ong ka Kong BarikyntiKa la ong ruh ba ka Renu ka la kam ruh ba u tnga jong ka u dei uba trei ha SP ophis bad ka la shu shon dur ïa ka Kong Barikynti ban pynsaphriang ha Whatsapp da ka jingïarap lem jong u tnga jong ka.
Ka Kong Barikynti ka la ïathuh ba ka dap da ka jingsngewlyngngoh bad lehraiñ ban ïohi ba ïa ka dur jong ka ba la shah thad naduh ka 16 tarik Nailur bad kaba long ka jingïalam bakla, watla ka trei hok ïa la kamram.
Kumta mynta ka sngi ka la leit ban ai ejahar ha ryngkat ka jingsynran kiwei ki BLO.
Shuh hadien ba ki la dep ban ujor ejahar ki la leit ban kynduh bad ka DC ban ïakren ïa kane ka jingshah pynkhlemraiñ jong ka bad ban kyrpad ba ka DC kan shim da ki lynti ai jingpynsaja ïa kine ki shitnga bad ruh ka la leit ban buh jingthoh ha ka ophis u Chief Election Officer ka jylla ba un leh ïa kaba donkam.
Haba kren sha ki lad pathai khubor, ka Kong Banrikynti ka la ïathuh ba na ka liang ka DC ka la kular ban shim khia ïa kane ka kam.
Ka la ong ruh ba kumba kine ki shitnga ki la pynjah burom bad pynkhlemraiñ ha ki rynsan social media ki dei ruh ban wan panmap ïa ka lyngba ki lad pathai khubor.
Shillong, Nailur 19 : U MLA ka HSPDP ba dei ruh u Myntri ha ka sorkar jylla Bah Renikton L Tongkhar ha ka sngi Nyngkong u la kyntu ia baroh ki seng sainpyrthei ba kin kiar ban leh politik halor ka Ishu khappud.
“Ngim dei satia ban leh politik halor kane ka kam ngi dei ruh ban kmen ia kaei kaba ngi ioh bad kaba ngi la lah," la bynrap biang u Bah Renik.
Katei ka jingkren jong u kadei halor ka jingkren ki nongialam ka Congress ba lada ki wan biang ha ka bor ha u 2023 kin sa bishar biang ia ka soskular pynbeit pud ba ka sorkar Meghalaya ka soi bad ka Assam ban pynbeit ia u pud u sam ha ki hynriew tylli ki jaka.
Dang shen ka All India Trinamool Congress ruh ka la kam ba kan phaidien biang ia katei ka Ishu pynbeit pud lada ki wan ha ka bor.
U Bah Renik uba dei ruh u chairman jong ka Regional Committee ha ka kylla ba nyngkong jong ka jingkren pynbeit pud u la ong ba lada ki paidbah ha khappud ki dang mad ia ki jingeh ym don satia ba lah ban khang ia ki ban iakhih.
“Hynrei na bynta kito ki jaka ba ki paidbah ki hun bad ka MoU nga kwah ba ym dei satia mano mano ruh ban leit thaw jingkulmar," u la ong da kaba bynrap ba ha ka jaka ban phaidien biang ia ka MoU la dei ban wad ia ka daw bad pynbeit ia ka jingeh jong kato ka shnong ba mih ka jingeh.
U ong ruh ba kaei ka rai ba la mynjur da ki ar sorkar dei ban burom ia ka.
Da kaba Ïaroh ia ka sorkar MDA kaba la lah ban pynbeit pud ha kylla ba nyngkong u Myntri u ong ruh ba dalade hi u lap ba kane ka sorkar ka la leh ia kaba bha tam kaba u shim ba kadei ka kam kaba khraw bha.
Shillong, Nailur 19: Ka Khasi Students Union (KSU) ha ka sngi Nyngkong ka la pynrem jur ïa ki paid Karbi kiba shong ba sah ha ki shnong kiba don marsyndah bad ki shnong Khasi ha ki thaiñ Block I namar ka jingpyntieng pynsyier, byrngem byrsit bad pynthud ïa ka shong suk shong saiñ jong ki Khasi kiba shong ba sah ha kine ki thaiñ Block I.
“Ngi kren da kaba shai sha ki paid Karbi ba ki dei ban sahngeh shisyndon ka jingpyntieng pynsyier, byrngem byrsit bad pynthud ïa ka shong suk shong saiñ jong ki Khasi kiba shong ba sah ha kine ki thaiñ Block I namar kane ka lah ban wanrah ïa ka jingïaumsnam ha kane ka thaiñ" ong u Samla Laitphar Syngkrem u, President ka KSU West Jaintia Hills.
“Ka KSU kan ym shong kli kti ban shu long nongpeitkai lada ki bteng ban pyndik ïa ki doh ki snam jong ngi bad na ka liang ka seng kan leh ruh da kaba tyngeh ban ai jingïada bad jingshngaiñ ïa ki para doh para snam" u la bynrap.
U Secretary ka KSU West Jaintia Hill District, u Samla Lenning Grad Tariang u la bynrap ba kane ka jingshah pyndik barabor ka wan hi na ki Pulit Assam ha kaba lada ki ot tang u phlang sop iimng, pom tang ka dieng ban shna ïing ne tih maw tih shyiap na bynta ban shna jingshna ki Khasi kin hap ban siew khajna beit sha ki pulit Assam.
Shuh shuh u la ong ruh ba lada ki Khasi kiba rep ki leit sha ki ïew ki hat ban die la ki marrep ki Pulit Assam kin oh khajna beit 300 ne 400 shisien leit bad u la ïathuh ruh ba na ka liang ki Pulit Assam ki maham tyngeh ba ki Khasi kin leit sha ki jingïakynduhlang ki Khasi ne kino kino ki jingïalang bad lada leit shim bynta ki puliyt Assam ki lah ban tan phatot ïa ki bad ki Karbi ki ju byrngem wat ban pynïap ruh.
U la ïathuh ruh ba bunsien ki piad Khasi ki mad ka jingshah thang ki ïing ha ki jaka rep bad wat ki lyngkha ruh ki shah thang ha ki Karbi.
U la ong ruh ba na ka sorkar ka dei ban peit kyrpang ïa ka jingdonkam jong kane ka shnong namar ki dang bun ki jingdonkam kiba ki nongshong shnong jong ki 36 tylli ki shnong Khasi ki dang donkam.
“Ki thanat pulit na kine ki thaiñ ruh ki jngai bha bad teng khat eh ruh ba ki pulit kin poi sha kine ki thaiñ nalor ba ka surok ruh ka dang dei tang ka surok khlaw namar kata ka donkam eh ruh ba kan buh ktem Pulit noh ban ai jingïada ïa ki Khasi jong kane ka thaiñ" u la ong.
U la ïathuh ba kine ki 36 tylli ki shong ba donb ha ka Block I ki hap ha ki lai tylli ki Ilaka kata ka Raliang, Nabang-Nongphyllut bad ka Pangam.
Shuh shuh u la ong ruh ba ka Nabang Nongphyllut kadei kaba dang shu ïoh biang ïa ka jinglong Ilaka dang shen ha kaba ka JHADC ka la thung tang u Acting Doloi khlem pat da aiSanat bad na ka liang ka KSU ka la kyntu ruh ïa ka JHADC ban ai noh ka Sanat ba un lah ban register ki jaka puta na bynta ban skhem ka jinglongtrai ïa ka khyndew ka shyiap.
New Delhi, Nailur 19: Ka Seng Congress ha ka sien kaba nyngkong eh ha ki 25 snem kan ïoh President da ki briew ki bym dei na ka longïing longsem jong ki Gandhi, namar ba arngut ki heh jong ka Seng, u Ashok Gehlot bad u Shashi Tharoor kin mih ban ïakhun ïa ka elekshon President jong ka Seng.
U Ashok Gehlot, udei u riewtymmen jong ka Congress bad mynta u bat kum u Myntri Rangbah jong ka Rajasthan.
U Shashi Tharoor pat udei u Myntri barim jong ka sorkar pdeng bad u MP na Kerela.
U Gehlot udei uba don beit bad u nongkyrshan ba ha syndah eh jong ka longïing longsem ki Gandhi, katba u Tharoor udei uwei napdeng ki 23 ngut ba la ju tip kum kata ka G-23 ne ka Group of 23, ki nongïalam ka Congress kiba la dawa ban wanrah ka jingkylla ha ka jingtreikam jong ka Seng Congress.
Ka elekshon ban jied ïa u President ba thymmai jong ka Congress kan long ha ka 17 tarik u Risaw 2022.
Ka Sonia Gandhi kala shimti kum ka President ba shipor ha u snem 2019, hadien ka jingiehnoh kam u Rahul Gandhi, namar ka jingshah rem kput ka Congress ha ka elekshon Lok Sabha ha utei ki snem.
U Tharoor, u la leit ïakynduh ïa ka Sonia Gandhi hadien ba ka la wanphai na ka jingshah sumar shabar ri bad u la ïoh ïa ka jingmynjur jong ka ban ïakhun ïa kane ka elekshon.
Kane ka jingmih ki kyrtong ban ïakhun, khamtam u Tharoor, ka long hadien ba u Rahul Gandhi, u la kyntait bad pyneh tdot ban shimti biang kum u President ka Congress, wat lada lai tylli na ki jylla ne ki Pradesh Congress Committee ki la kyntu ban shu thung ïa u Rahul kum u President jong ka Party.
Hynrei u Tharoor ha kine ki sngi baladep, u la ai da ka jingthoh sha ka All India Congress Committee (AICC) ha kaba u la dawa ba dei ban kham pynshai halor ka rukom jied ïa u President jong ka Party ne ban don ka rukom treikam kaba kham shai.
Nangta u la pynlong ruh ka jingïasoi paidbah da ki Samla ban dawa pynkylla bad pynbha ïa ka rukom treikam jong ka Seng Congress kaba la duh bun ki nongïalam ba radbah ha kine ki bnai baladep da ka jingmih nh kiba bun ki nongïalam kum u Kapil Sibal, u Jaiveer Shergill, u Sunil Jakhar, u Amarinder Singh, u RPN Singh, u Ashwani Kumar u Ghulam Nabi Azad bad u Hardik Patel.
Nongstoiñ, Nailur 19: Ka jingthmu jong ka sorkar Meghalaya bad Assam ban pynkut noh ïa ka jingïakajia pud kaba la neh la palat sanphew snem bad kaba la urlong ruh ha jingsdang ïa ka wat kaba nyngkong.
Hynrei, imat ha ka wat kaba ar te la kham jwat namar mynta la mih sa ka seng ki jaitbynriew Nepali, kaba la tip kum ka Lampi Anchalik Border Development Committee, kaba la ïadon bynta lang da ki heh ka sorkar Assam, ha kaba ka la phah da ka jingthoh sha u Himanta Biswa Sarma Myntri Rangbah ka Assam bad dawa na u, ba ïa ki khat hynriew tylli ki shnong um dei ban khynñiat sha Meghalaya.
Kitei ki shnong kiba katei ka Committee ka la kdew ha ka map ki kynthup ïa ki shnong Khasi bad Garo bad kitei ki shnong ki dei ka Hahim, Kampaduli, Bangjeng, Nawapara, Dronpara, Sohmarang, Nongma kaba ki khot ka Panbaripahar, Lower Lumpi (Langpih), Umtap, Lawbah (Harshanagar) Umali (Umwali), Umsing (Uwahsiang), Makoibari, Mawlan kaba ki khot (Katapara), Mawsikar kaba ki khot ka Upper Lumpi, Umbarot kaba la tip kum ka shnong Umbyrsit.
La ong ruh ba lada um kohnguh ïa ka jingdawa jong katei ka Committee, kin pynlong da ka jingïakhih kaba jur ha ka jylla Assam baroh kawei.
Katkum ka jing wad jingtip kaba bniah bha, la lap ba ka jingdawa jong katei ka Committee jong ki Nepali, ka dei halor ka nongrim ba ki don ki nongshong shnong na kitei ki shnong kiba dei ki Khasi, kiba la ïoh jingïarap na ka sorkar Assam kum ki skhim shna ïing, shna pynthor, ki skhim ha ka rep ka riang bad kiwei kiwei lyngba ka jinglong ksiang jong ki katto katne ki rangbah kiba kwah ban ïoh jingmyntoi ïalade.
Nalor kata ka surok rong na Kamphaduli shaduh Mawsikar (Upper Lumpi) bad ki ar tylli ki ktem pulit ka Lower Lumpi BOP bad ka Upper Lumpi BOP, ki dei ki maw nongrim kiba skhem kiba pynlong ïa katei ka Committee, ba kan dawa na u Myntri Rangbah ka Assam ba um dei ban pynhap ïa kitei ki shnong sha Meghalaya.
Lah ban pynkynmaw ba watla ïa ka wat kaba nyngkong ki ar ngut ki Myntri Rangbah ki la dep ban ïasoi ïa ka soskular.
Hynrei kam shym la pynhun ïa ki nongshong shnong ka Jylla kiba la shah khynñiat jubor sha Assam bad ka la pynkhih win ruh ym tang ïa ki paitbah nongshong shnong ha khappud, hynrei ïa baroh ki paitbah ka jylla bad ïa ki sengbhalang, ha kaba ki la kynnoh ba katei ka jingïasoi ïa ka soskular pynbeit pud khlem da pan jingmut na ki nongsynshar hima, na ka KHADC bad na ki nongsynshar shnong ka dei ka jingleh donbor jong ka sorkar.
Nalor kata ïa kitei ki jaka kiba la dep ïa soi ïa ka soskular pynbeit pud ym shym la don kano kano ka kynhun napoh ka jylla Assam kaba dawa bad phah syndon da ka jingthoh sha u Myntri Rangbah ka jylla Assam ryngkat ka map kaba biang ryngkat ki kyrteng jong ki shnong kumba ka long ïa ka Langpih sector.
Kumjuh ruh katkum ka jingkam jong u Conrad Kongal Sangma Myntri Rangbah ka jylla, ba u la dep ïakynduh ïa u Himata Biswa Sarma Myntri rangbah ka jylla Assam, ha kaba ki la dep ïa pynbeit ba kin sa phah noh shen ïa ki Chairman jong ki Regional Committee on Border Dispute, ba kin leit jurip ïa ki jaka kiba hap ha ka Langpih sector bad ba kin sngap ïa ka mon ki paitbah shano ki kwah ban don sha Meghalaya ne sha Assam.
Hynrei, ha kaba ïadei bad ka jingthmu jong ki ar ngut ki Myntri Rangbah ban sdang noh ban pynbeit ïa ka wat ba ar, kata ïa ki shnong kiba hap ha ka Langpih sector, mynta pat la mih sa katei ka kynhun ki Nepali kaba pynkhih win bad ka lah ruh ban mih ka jinghuri hura, lada u myntri rangbah ka Assam um kohnguh ïa ka jingdawa jong katei ka Committee, namar ki la byrthen kin pynlong da ka jingïakhih kaba jur ha ka jylla Assam baroh kawei.
Shillong, Nailur 19 : Kumba 215 tylli ki Utilization Certificate (UC) ba shongdor haduh 1765.
86 klur tyngka ym shym la lah ban pynbiang da ki tnad bapher bapher jongka sorkar jylla.
“ La lap ba ha kaba kut jong u Lber 2021, ki don 215 tylli ki UC ba shongdor 1765.
86 klur tyngka ki sahteng bad khlem lah ban ai sha ka Accountant General ( Account and Entitlement), Meghalaya, ong ka kaiphod CAG.
Ki tnad treikam jongka sorkar kiba ym lah ban pynbiang ïa kine ki UC kiba ïoh ïa ka Grants -in- Aid ki long ka Secretariat Economic Services 609.
981 klur tyngka, Rural Employment 502.
21 klur tyngka, Rural Development 423.
11 klur tyngka bad Welfare jong ki SC,ST bad kiwei kiweik i Backward Classes 115.
30 klur tyngka.
Kane ka jingbym lah ban pynbiang ïa ki UC ka pynpaw ba ki bor ba dei peit kim lah ban pynshai kumno la pynlut ïaka pisa ha kine ki snem ba la leit noh.
Nalor kata kam don kano kano ka jingkdew ne pyni dak ba na ka pisa ba la pynlut la dep ban pyntreikam ïa kino kino ki kam ruh.
Kane ka jingbym lah ban pynbiang ïaki UC ka kdew ei ei khamtam kaba dei na ka Grant -in- Aid.
Kumta ka CAG lada kam ïoh ïa ki UC kam lah ban pynshai la ïa kane ka Grant ba la ïoh pdiang la pyntreikam hok ne em.
Nalor kata ka lah ruh ban long ba ïa kane ka pisa ba la ïoh pdiang ym shym la pyntreikam hynrei la shu buh ha ki bank account jong kino kino ki tnad sorkar.
Kum ka jingai nuksa ka CAG ka la lap ba ka PWD ka don ka pisa 479.
12 klur ha ka bank account ha u snem 2020-21 bad na kane 515.
79 ka dei ka pisa ba la ïoh ïa ka grant -in- aid na ka bynta ka CSS ( Pradhan Mantri Grak Sadak Yojna)“Kumta haba ym lah ban ai ne pynbiang ïaki UC da ki tnad ym lah ban batai ïa ka jingpyntreikam ïa ka pisa ba la ïoh pdiang.
Nalor kata namar bym don UC ym tip ïoh ka don ka jingpyndonkam bakla ïa ka pisa ne ka fund ruh.
Kumta ka sorkar ka dei ban peit bniah halor kane bad ban pynshitom ïa kiba donkti bad kiba ym lah ban ai ïa ki UC bad ka dei ruh ban bishar bniah kumno ban pyllait ne siew ïa kane ka grant ba la ïoh pdiang da ki tnad bapher bapher" ong ka CAG.
Shillong, Nailur 20 : Ka Young Talent Badminton Club, Mawlai ka la pynthymai ïa ki nongkitkam jong ka klob ha ka 16tarik mynta u bnai hadien ba naduh u snem 2019 kam shym la don shuh ki nongkitkam kiba pura.
Katkum ka kyrwoh la ong ba katei ka urlong hadien ba ki nongïalehkai ba la rim bad kiba kham ieit ïa ka klob hapoh ka jingbtin lynti jong u Chairman, Bah D.
khongwir ki la kyntu ïa ki samla kiba ju ïalehkai na ka klob ban pynthymai nongkitkam khnang ba ka kam jong ka klob kan ïaid beit.
Shuh shuh la ong ruh ba da ka jingai bor jong u Chairman, ki nongïalehkai ki la shimkhia bad khot ïa ka general meeting ha ka 16tarik myntabu bnai bad jied artad ïa ki nongïalam kiba thymmai.
Ha katei ka jingïalang la jied ïa u samla Donborson Warjri kum u President, ïa ka ka kam Vice President da u Samla Raphael L.
Nongrang.
Ha kaba ïa dei bad ka kam General Secretary ka Club ka la jied biang da u samla Sunny B Warjri ban shimti biang ïa katei ka ka, nangta ïa ka kam Assistant General Secretary la jied da u Samla Benny Enrich Kharbuli, ïa ka kam Treasurer la pynkhamti biang ha u Samla Vickie Nongrang.
Ha kane kajuh ka sngi la jied ruh ba ïa ka kam Organizing Secretary bad Coach da u Bah Kynsailang Mylliem Umlong, ïa ka kam Publicity Secretary la bat da ka Cherly Mawlieh nalor ki san ngut ki dkhot kiba dei ki nongïalehkai ba dang samla ba ju mih na ka klob ha kiba bun ki jingïalehkai ba ka klob ka phah.
Shillong, Nailur 20 : Ka lympung ïalehkai phutbol Inter Dong Football Tournament 2022 jong ka Jongksha ka la poi noh sha kaba kut ha ka sngi Saitjaiñ jong ka taïew ba lah dep.
Ha katei ka lympung ba mynta u snem ka Mawpun SC ka la ïoh rah ïa ka nam lahduh hadien ba ka la pynliem ïa ka Shlem SC lyngba ka jingïashut tie-breaker da 4-3 kol ha ka jingïakhun final kaba ïakhaid bha kaba la pynlong ha madan shong Jongksha.
Ka Mawpun SC kaba la long ka lahduh ka la ïoh rah ruh ka song pisa ba 10,000 tyngka katba ka Shlem SC kaba wan ba ar ka ïoh 5,000 tyngka.
Ïa katei a lympung la wan ban pynhap pyrda noh da u Bah B.
Songthiang uba dei ruh u finance secretary ka shnong Jongksha uba la sam ruh ïa kitei ki khusnam song pisa.
Ha katei ka lympung ki la don 10 tylli ki team kiba la ïashim bynta.
Nongpoh, Nailur 20: Hadien ka jingïaid shaphrang jong ka lympung ïalehkai phutbol, ka 22nd All India JWHWLAO Baliram Boro Gold Cup Football Championship 2022 bala pynlong da ka Harisinga AC/ABSU bad Harisinga Football Association, katei ka lympung kala poi noh sha kaba kut mynta ka sngi hadien ka jingïakhun phainal hapdeng ka Ri-Bhoi United FC pyrshah ïaka Harisinga FC ha madan ïalehkai Harisinga Rabi Kachari Mini Stadium, Udalgari Assam.
Katei ka jingïalehkai ha katei ka sngi kala long kaba sngewtynnad bad ïakhaid bha ha kaba ki rangïalehkai na baroh kynhun kila sei ïala ki jong ki sap ki phong ban ioh rah ïaka nam lahduh jong katei ka lympung, hynrei hapdeng ka jingïakhun kaba jur ka Ri-Bhoi United FC kala ioh ban pynkhih ïaka jar lyngba u Robert Khongjoh bad Fashioning Syngkli kaba la biang pura syndon ïaka kynhun Ri-Bhoi United ban rah ïaka nam lahduh jong katei ka lympung da 2-0 kol.
Lyngba katei ka jingjop ha katei ka sngi naka liang ka kynhun Ri-Bhoi United FC naduh ki bor pynïaid kila pynpaw ka jingsngewkmen halor katei ka namjop ha katei ka sngi, kaba long ka jingsarong kaba khraw ïaka dong Ri-Bhoi bad jylla baroh kawei bad kum ka kynhun kan dang bteng ruh ban shim bynta sha kiwei kiwei ki jingïakhun wat shabar jylla.
Shillong, Nailur 20 : Ban pynphuh ïa ka jingrakhe dap 100 snem ka jingwan u Don Bosco ha India, na ka liang ka Assam Don Bosco University kan pynlong da ka tamasa ïalehkai phutbol 5-Aside ba tip kum ka North East Pride Cup ha ki san tylli ki distrik jong ka jylla nalor kiwei kiwei ki nongbah ha ka thain shatei lam mihngi jong ka Ri.
Ha Meghalaya ïa katei ka jingïalehkai yn pynlong ha Shillong ha ka 24 bad 25tarik mynta u bnai ha Assam Rifles Football Ground, Laitor nangta ha ka 29 bad 30 tarik ha Madan Mawlum, Pyndengumiong, Mairang.
“Ha katei ka jingïalehkai kin don haduh 20 tylli ki nongbah na kylleng ki jylla jong ka thain shatei lam mihngi ka Ri kiban shim bynta ban ïa knieh ïa ka khusnam kaba 3lak tyngka," ong u Abhijeet Oberoi CEO ka Genesis Max Foundation ka kynhun kaba snohkti lang bad katei ka skulbah ban pynlong ïa katei ka jingïalehkai.
La pyntip ruh ba ki nongshim bynta kin dei tang na ka bynta kiba 14 snem, 16 snem bad 19 snem ka rta.
Shuh shuh u la pyntip ruh ba rukom pynlong ïa katei ka jingïalehkai kan dei beit mar san ngut shilliang shilliang.
Nalorkata u pyntip ba ka kynhun kaba ïoh ban khur ïa ka nam lahduh maman la ki jingïakhun kata ha ka thup ba hapoh 14 snem, hapoh 16 snem bad hapoh 19 snem kin ïoh ban mihkhmat pat sha ka jingïakhun kaba kham heh ne ka zonal finale kaban long ha Guwahati.
U CEO u ïathuh ruh ba katei ka jingïalehkai kan dei beit tang ban plie lad ïa ki khynnah ba kin ïoh mih madan bad kam pat don kano kano ka jingpynkhreh ban jied ïa ki nongïalehkai kiba tbit.
“Hynrei ïa kane ngin sa peit hadien ynda la poi sha ka zone finale lada i donkam," u la ong.
Jowai, Nailur 20: Ka lympung ïalehkai kiba la kot 40 snem shaneng ne ka ‘40 Above Veteran Knockout Football Tournament-2022′ bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Dongmihsngi, Jowai.
Ha ka jingïakhun la wan ban aireng da ka kynhun ïalehkai jong ka 12 Dalloi kaba la lah ban pynliem da 2-0 kol ïa ka West Jaiñtia Cultural Society, ïa kitei ki ar kol na ka 12 Dalloi la thep da u Wanbiang Sana ha ka minit ba 31 bad u Wadladmi Nangjngi ha ka minit ba 46.
Kane ka lympung kala jam noh sha ka jingïakhun Pre Quarter lashai ka sngi 21 tarik bad ka 22 tarik, katba ïa ka jingïakhun Quarter Final kan sdnag beit naduh ka 26 tarik shaneng.
Shillong, Nailur 20 : Ka Madanrting Carrom Club kan pynlong ïa ka 10th Meghalaya Open Carrom Championship 2022 naduh ka 04tarik u Risaw haduh ka 07tarik utei u bnai ha Madanrting Indoor Stadium.
Ka club ka kyntu ïa baroh kiba kwah ban shim bynta ba ka tarik ba khatduh ban rejistar kan dei haduh ka 03tarik u Risaw.
Ka mat iakren halor u pud u sam ka dei kawe na ki mat jong kine ki sng ne ka ‘topic of the day’.
Haba kyrtiang dien tiak sha ki sngi shuwa jong ka jingïasoi ïa kata ka MOU hapdeng jong ki arngut ki Myntri Rangbah ka Jylla Meghalaya bad Jylla Assam, shisha ki paidbah ki dap da ki jingsngew khie im pat ban ïoh sngew ïa ka jingshim khia jong kane ka sorkar MDA ban shim ïa ki lad ki lynti ban pynbeit noh ïa u pud u sam hapdeng ki ar jylla.
Ka long kaba dei hok ïa ki paidbah nong shnong shnong khamtam jong ka Jylla Meghalaya ban khmih lynti ia kiei kiei kiba bha kumba ka Jylla ka la kynjoh artad sha ka jingdap 50 snem ne ka Jubili Ksiar jong ka jingïoh ïa ka jylla ba pura.
Hynrei hadien ba la dep ban pynbna ba la ïasoi ïa ka MOU kiei kiei ki kylla dang kumwei pat bad ki la mih shibun ki jingbymhun.
Hato kane ka pyni ba wat hadien 50 snem ka sorkar ka dang sah khynnah bad phiel ban pyndep ïa ki kam ha ka rukom kaba beit bad ïa hun lang da baroh?Ka kam khyndew kam shyiap ka dei ka kam kaba khia bad kaba jwat bha ïa baroh bad ka jingbakla halor kane ka wanrah ïa ka jingïa sngewsih wat shi ïing shi sem, para marja marpa bad katno tam leh da ki shnong bad da ki hima.
Ha ka jingshisha kat kum ba la ïohi ka sorkar ka la pyrshang ban leh ïa kaba bha eh ban don ïa kita ki Border Committee na ka bynta ban ïasyllok bad ki Hima bad ki shnong ka thaiñ khappud.
Hynrei kat kum ba lah ban ïohi ha ki khubor ki paidbah wat kat hapdeng jong katei ka jingshim khia jong ka sorkar ruh la kynnoh ba ki dang shah shet kylla hi ha ka sorkar.
Ha kawei na ka jingkren la ïohi ba ka sorkar ka la shim da karai kaba da kumwei pat kata da kaba bud ïa ka jingsorjamin jong u snem 2011 bad lada ka long kumta ka mut katei ka jingsor jamin jong ka sor ka la dep long lypa kaba ka bym ïahap kat kum ka mon jong kito kiba shah ktah ha ka MOU.
Hynrei ka shu lah ban long ba ha katei ka snem 2011 kam ktah ïa ki namar ba kam pat dei ka rai pynbeit pud ban ïoh ne duh nong.
Ha kaba ïadei bad katei ka kam pynbeit pud na ka bynta ki riew paidbah ki bymdon jingtip ei ei halor ka jinglong jingman uta u pud u sam ki dap da ka jinglyngngoh ban ïohi bad ki paidbah ka thaiñ khappud ki kynnoh bad ka sorkar ka la shet kylla, ba la lilam ïa ka khyndew ka shyiap sha ka jylla assam bad kumta ter ter.
Katba na ka liang jong ka sorkar MDA, ka kam ba ka la leh ïa kaba bha tam kaba baroh ki sorkar kiba la bat ïa ka bor synshar ha ka jylla ha kine ki 50 snem kim shym la lah ban leh ei ei.
Bad la ïohi ba khatduh ka sorkar katkum ka jingkren jong u Myntri Rangbah bad ruh u Symbud Myntri Rangbah ki la ong ba kin ym lah da lei lei ban phai dien biang halor ka MOU, hynrei ki paidbah ki hima ka thaiñ khappud bad ruh katto katne ki MDC ka KHADC ki la ong ba kin ïaid beit shakmat ban wad ïa ka jingbishar hok na ka ïingbishar Supreme Court badon burom ka ri India.
Kum ki riew paidbah, ka long kaba sngew lyngngoh shibun eh ba kumno ki paidbah kim hun, hynrei ym sngewlah ban ong ba ki paidbah kin bakla bad ka long kaba jnang katta katta lada ka sorkar ka shet kylla shisha.
Baroh ki nongshnong shnong ka jylla Meghalaya ki dang ap kyrmen ïa kane ka sorkar MDA, hynrei kaei kaba la mih na ka jingiapynbeit pud ka wanrah u dak jingkylli uba heh bha ?Ka long ka jingai jingmut ïa ka sorkar, namar ka dei hi ka sorkar kaba lah ban leh ïa kiei kiei kiba bha, ym dei ki paidbah namar ba ka sorkar hi ka dei ka bor jong ki paidbah.
Kumta ïa kino kino ki rai bad jingïabeit dei ban shim da ka rai paidbah ne ka HEARING ban biang lut da baroh ki sakhi satar, shuwa ban jam sha ka MOU kaba arwat khamtam lei ka Langpih bad ruh ka Block I & II, nalor kiwei pat ki thaiñ khappud.
Ka jingpynbeit pud na baroh ar ki liang kan long nyngkong shuwa hakhmat ki paidbah bad hadien kata lah ban ïasoi ha ka rukom jong ka aiñ khnang ba kan ym mih shuh kano kano ka kynrum kynram hadien habud.
Ki paidbah ki lah ban bakla ruh hynrei ka sorkar kam dei ban bakla pynban ka dei ban pynbeit ïa ki jingbakla jong ki paidbah ym dang kaba ïaid lait na ki hynrei ba kin ïoh hun lang bad lait na kino kino ki jingiakhih kumba ka long mynta.
Shillong, Nailur 20 : Ka kynhun ïalehkai jong ka Shillong Lajong FC ka la pynkut ïa ka jingmih madan jong ka ha ka Shillong Premier League da kaba pynliem haduh 4-0 kol ïa ka Malki kaba long mynta ka janmiet sngi Ba-ar ha madan Third Ground Polo.
Na kitei ki saw kol, ar tylli la thep da u Gladdy Kharbuli kawei ha ka minit kaba 33 bad kawei pat ha ka minit kaba 74, bud sa shi kol na u Samuel Vanlalpeka ha minit kaba 40 bad ruh shi kol na u Wadajied Ryngkhlem ha minit ba 69.
Shwa jong katei ka sngi, ka Malki ka don 10 point katba ka Shillong Lajong ka don 14 point.
ka Malki kam shym lah shuh ban lait na ka jingshah pynhiar kyrdan lada ka jingïakhun ha katei ka sngi ka long kumno kumno ruh, katba ka Lajong pat ka tip ba ka jingjop kan ïarap ïa ka ban poi sha ka kyrdan kaba saw.
Ka Lajong ka la ïoh ruh ban pynliem ïa ka Malki ha ka jingïakhun ha ka kylla kaba nyngkong kaba long ha ka 23tarik u Naitung.
Ka Shillong Lajong kaba don mynta 17 point ka don ha kajuh ka jingkamai point bad ka Ryntih SC hynrei na ka jingïapher ha ka jingïoh thep kol ka la ïoh ban tam shakhmat.
Watla katta, ka Lajong ka lah ban duhnoh ïa ka kyrdan kaba saw lada jia ba ka Nangkiew Irat SC kaba don mynta 16 point ka jop ïa ka Mawkhar ha ka jingïakhun la shai ka sngi ha ka kylla kaba ar.
Ban shu phai dien, ka jingïakhun ha kylla ba nyngkong kaba long ha ka 19tarik Naitung mynta u snem ka Nangkiew Irat ka la ïoh ban pynliem haduh 3-1 kol.
Mairang, Nailur, 20: U Deputy Commissioner (Supply) ka Eastern West Khasi Hills District, u la pynbna paidbah sha baroh ki longïing hapoh ka distrik, ba la pyllait lyngba ki dukan rashon ïa u khaw rashon katkum ka National Food Security Act 2013 bad ruh ïa u khaw bym donkam ban siew pisa katkum ka skim PMGKAY na ka bynta u bnai Nailur, 2022.
Na ka bynta u khaw khaw PHH, yn sam 5 kilo shi khlieh briew ha ka dor 3 tyngka shi kilo, na ka bynta u khaw AAY, yn sam 35 kilo shi card ha ka dor 3 tyngka shi kilo katba ïa u khaw Non- NFSA pat yn sam 7.
215 kilo shi card ha ka dor 13 tyngka shi kilo.
Shuh shuh, ïa u khaw bym donkam ban siew pisa, kata, u khaw katkum ka skhim PMGKAY, yn sam mar 5 kilo shi khlieh briew na ka bynta kito ki ba don ïa ki card rashon AAY bad PHH.
Ym bit ban ai duna ne ot na ka bhah ba la buh ne mang da ka sorkar ha kaba ïadei bad ka jingsam ïa uno uno u marbam ba la ai lyngba ka shkim PMGKAY, NFSA bad Non- NFSA.
La bthah ruh ïa baroh ki FPS dealer ba kim dei ban pynduh khaw ïa kito ki nongbam ki bym pat don ïa u Aadhaar Card bad ïa kito kiba la pynjah ïa ki ration card jong ki.
Ïa ka bai kit bad bai kali ban pynpoi ïa kine ki marbam hapoh jong kitei ki lai tylli ki skhim, yn bei pisa da ka sorkar sha ki Wholesaler ne Dealer kumba ju leh na ka por sha ka por bad ha ka jaka sam khaw, la bthah ba baroh kin ieng la kumno kumno shi mitar ka jingjngai iwei na iwei pat ha u laiñ.
Shuh shuh, baroh ki nongshim rashon kin hap ban deng ïa ki jingda dur khmat (Mask) ha ki jaka sam khaw.
Lada lap ïa kino kino kiba pynkheiñ ïa kitei ki kyndon, yn pynshitom katkum ka aiñ bad lada don kano kano ka jingujor halor ka jingbym thikna ka jingsam ïa ki mar rashon, ki nongïoh bhah ki lah ban phah da ka jingthoh sha u District Grievance Redressal Officer & Additional Deputy Commissioner (Supply), Eastern West Khasi Hills District, Mairang.
Lane ki lah ban thep ha ka Complaiñt Box ba la buh da ka office u Deputy Commissioner (Supply), bynrap shuh shuh ka kyrwoh jong u Deputy Commissioner (Supply) ka Eastern West Khasi Hills District.
Nongstoiñ, Nailur, 20: U Deputy Commissioner (Supply) jong ka West Khasi Hills District, Nongstoiñ u la pyntip ba ki License jong baroh ki nongsam Rashon FPS dealer hapoh Nongstoiñ Sadar Sub-Division kin kut noh ha ka 31 tarik Nohprah 2022.
Kumta la bthah ïa baroh ki Sordar/Headmen ba ki dei ban pynthymmai noh ïa ki License jong ki nongsam khaw hapoh ki Centers jong ki na ka bynta u snem 2023-2027, kaba mut kan long san snem kat bym pat ïoh jingbthah da kumwei pat.
Ïa ki application dei ban pynpoi sha ka ophis jong u Deputy Commissioner (Supply), Nongstoiñ ha lane shwa ka 21 tarik u bnai Risaw 2022 bad ïa ki jingtip ba kham bniah lah ban ïoh na katei ka ophis.
Mawkyrwat, ‘Nailur, 20: Ka Hynñiewtrep Youth’s Council (HYC) jong ka Umdohlun Circle ha kane ka taïew ba la dep ka la ïoh ban pynlong ïa ka jingïalang ban pynthymmai ïa ki nongkitkam jong ka seng kaba dei ka samoi treikam jong u snem 2022 – 2025 ha kaba u bah Arbok Kharjahrin, President HYC, ka South West Khasi Hills District u la long kum u kongsan bad shim ruh ïa ka bynta ban pyntiansmai ïa ki nongkitkam.
Ïa ka jingïalang jong ka jingpynskhem ïa ki nongkitkam la pynlong ha Umdohlun Dorbar Hall ha ryngkat ka jingïadonlang jong ki dkhot bad ki nongkitkam jong ka HYC Umdohlun Circle, ki nongkitkam ka HYC, South West Khasi Hills District, u Secretary Shnong jong ka Umdohlun, ki longkmie bad kiwei kiwei ki ‘riew rangbah ka thaiñ.
Ha kane ka jingïalang pyntiansmai la ïa don ryngkat lang u samla Kyrpanglin Lyngdoh, Assistant Secretary ka HYC Mawkyrwat Circle, u samla Rishotroy Kharjahrin, Organising Secretary HYC, South West Khasi Hills District, u samla Pynskhemborlang, Education Secretary HYC, South West Khasi Hills District, u samla Moonkingstar L.
Paliar, Vice President HYC, South West Khasi Hills District, u samla Pynhun Lyngdoh, Assistant General Secretary HYC, South West Khasi Hills District, u samla Arbok Kharjahrin, President HYC, ka South West Khasi Hills District.
Ki nongkitkam jong ka Hynñiewtrep Youth’s Council (HYC) Umdohlun Circle ki long, President u Lamborlin Paliar, Vice President u Wohdiengbor Myrthong bad u Philmon Thongni, General Secretary u Willbert Paliar, Assistant Secretary u Rical Thongni, Organsing Secretary u Kyrshanborlang P.
Sangleiñ, Assistant Organising Secretary u Phiradaker Marweiñ, Publicity Secretary u Iohborlin Nongsiang, Education Secretary u Barkupar Paliar, Assistant Education Secretary u Probinus Myrthong, Socio & Cultural Secretary u Kynsaibor Thongni, Environment Secretary u Blessman P.
Sangleiñ, Adviser u Moonkingstar Lyngdoh Paliar bad u Wadladkyrpang Lyngdoh Langrin.
Nongstoiñ, Nailur: Katba nang mih ki sngi ka All India Nongstoiñ Block Trinamool Congress, ka la nang ïoh mynsiem shuh shuh da ka jingwan rung dkhot jong ki paitbah ha man la ki shnong.
Dang ha ka sngi saitjaiñ ba la dep u bah Macmillan Kharbani ryngkat ki nongïalam jong ka party, ki la leit sha ka shnong Porsohsat bad Mawsnagpwir, ban pynlong ïa ka jingïalang bad ban pynrung kyrteng ïa ki dkhot bad ki nongkitkam jong ka party ha katei ka shnong.
Ha katei ka jingïalang la ïoh ïa ka jingpynshai halor ki mat treikam jong ka party ha kaba ki paitbah ki la ïashah skhor bha.
U bah Kharbani haba pynshai halor ki mat trei kam jong ka party bad u la ong ba ka jingthmu ba kongsan eh ba ka party ka don, ka long ban trei na ka bynta ka jingmyntoi jong ki paitbah nongshong shnong hapoh ka ri, ban ïada kyrpang ïa ka hok long trai jong ki jaitbynriew rit pait kiba la shah khñiot beiñ ha baroh ki liang.
U la ong ruh ba ka AITC ka don ruh ïa ka thong ba baroh ki jait niam ha ka ri ki dei ban long laitluid bad kim dei ban shah lehbeiñ kumba ka long ha kine ki snem.
U bah Kharbani u la pynshai shuh shuh ba kumba ka long ha kine ki snem, ki paitbah nongshong shnong ka jylla Meghalaya ka la mad ïa shibun ki jingeh la ka long ha ka ïoh ka kot, ka kamai kajih, ka pule puthi hynrei ka sorkar kam shym lah satia ban ïarap ïa ki paitbah.
U la ong ba ka jingshah ktah jong ki paitbah na ka jingkiew dor jong ki mar ki mata, ka long ka bym lah shuh ban ong.
Ka jinghiar ka ïoh ka kot ka la ktah naduh ki nongbylla haduh ki nongkhaïi, hynrei ka AITC ka la buh ïa ka thong ban weng ïa kitei ki jingeh.
Ha katei ka sngi la pynrung kyrteng ruh ïa ki rangbah, ki longkmie bad ki samla kiba la wan ban pynïasoh sha ka party bad la pynskem da u bah Macmillan Kharbani President ka AITC Nongstoiñ Block Committee.
Nongstoiñ, Nailur, 20: U Deputy Commissioner ka West Khasi Hills bah Garod LSN Dykes IAS, u la pyntip ba ka Animal Welfare Board of India, ka la ai ïa ka hukum ban pynsangeh noh ïa ka jingpyndonkam ïa ki Glue Trap ban kem ïa ki khnai, kaba long pyrshah ïa ka Prevention of Cruelty of Animals Acts, 1960.
Kumta katkum kane ka hukum, la khang ruh ban shna ne ban die ïa kine ki tiar hapoh ka District.
Ïa kiba ïaleh pyrshah yn pynshitom katkum ka aiñ bad kane kan treikam noh mardor naduh ba la pynmih ïa kane ka hukum.
Nongpoh, Naitung 17: U Bah Mayral Born Syiem MLA ka Nongpoh Constituency u la pynpaw ba ka Ri-Bhoi District kaba dei kawei naki district haka jylla kaba la shah jied kum ka Aspirational District kala dei hok ban ioh noh ïaka Medical College naka bynta ka jingmyntoi jong ki khun samla bad ki samla pule ka jylla kaba la donkam eh, namar haduh mynta ka jylla kam pat don ïaka Medical College ba ki samla pule ki dang hap beit ban leit pule shabar.
Haba kren sha ki lad pathai khubor u Bah Mayral Born Syiem u la ong ka Ri-Bhoi District kala dei hok ban ioh noh ïaka Medical College katkum ki kyndon jong ka Niti Aayog, ha kaba naka liang jong u kum u MLA u la ju kren ïa kane ka mat naka por shaka por ban ai ruh da ka jingthoh ban pynsngew sha ka sorkar ba ka dei ban shimkhia bad ban pynthikna ba ka Ri-Bhoi District ka dei ban ioh noh ïaka Medical College.
“Kum u MLA nga la ju buddien ruh ban peit bad khmih ïaki jingdonkam bad pynbha ïaki Sub-Centre, PHC, CHC naka bynta ban kyntiew ïaka tnad ka koit ka khiah ban ai ka jingshakri kaba paka naka bynta ki paidbah, bad kawei naki mat kiba donkam bha mynta ka dei ka Medical College kaba nga la ju ïakren naka por shaka por bad ka sorkar ba ka Ri-Bhoi District kala don hok ban ioh hadien ba kadei tang kawei ka district kaba la rung shaka thup jong ki 117 tylli ki Aspirational District haka ri baroh kawei" la ong u Bah Mayral Born, da kaba bynrap ruh ba ka sorkar jylla, naduh u Myntri Rangbah, ka tnad ka koit ka khiah, ki dei ban shimkhia bad pynthikna hapoh une u snem ba ka dei ban pynioh noh ïa kawei ka Medical College ha Ri-Bhoi District.
U la kyntu ruh ïa kiwei pat ki 4 ngut ki MLA ka Ri-Bhoi ba ki dei ban don ka jingïatreilang ban pynbor ïaka sorkar ba ka dei ban shimkhia bad shim kabu katba ka sorkar India lyngba ka Niti Ayog ka dang ithuh ïaka Ri-Bhoi District kum ka Aspirational District haka jylla namar lada ki 5 ngut ki MLA jong ka Ri-Bhoi ki don ka jingïatreilang khlem da kheiñ ïaka party kaba ki don, ka Secretariat kan khih win naka bynta ka jingmyntoi ki khun samla ryngkat ka jingkyrshan jong ki paidbah.
U la ong ruh ka Dhubri District jong ka jylla Assam kaba dei kawei naki Aspirational District dang shen ka sorkar kala dep ban mang pisa naka bynta ban tei noh ïakawei ka Medical College, dei nakata ka daw ba ka Ri-Bhoi District ruh kala don hok ban ioh noh, bad kyrpad ruh ïaki baroh 4 ngut ki MLA ka Ri-Bhoi ba kin ai ka jingïatreilang ryngkat ryngkat bad ka jingkyrshan jong ki paidbah bad naka liang jong u kum u MLA un dang iai buddien khnang ba katei ka jingangnud ban ioh noh ïaka Medical College kan urlong ha Ri-Bhoi District.
Shillong, Naitung, 17: Ka jaidbynriew Khasi bad Jaiñtia ha ka sngi u Blei ka la rakhe kynmaw burom ïa ka sngi ïap kaba 187 snem jong u khlawait nongïaleh laitluid u Tirot Sing Syiem uba la ieng ïaleh pyrshah ïa ka bor synshar jong ki PharengHa nongbah Shillong, ki nongïalam jong ka Khasi Students’ Union (KSU), ka Federation of Khasi Jaintia and Garo People (FKJGP), ka Hynniewtrep Integrated Territorial Organization (HITO) bad kiwei kiwei ki leit buh syntiew hakhmat u motdur uba don ha Madan Iewrynghep, Laitumkhrah bad pynlong ruh ka jingsngap jar hakhmat kum ka jingburom ïa ka mynsiem aiti lut bad len lade jong une u khlawait ka ri.
U Nongïalam jong ka KSU u samla Lambokstarwell Marngar haba kren ha kane ka sngi u la takraiñ tyngeh ïa ka Sorkar ka bym shym la lah ban tynruh ïa ka Sorkar ba kan pyntreikam noh mardor ïa ka Inner Line Permit (ILP) ha Meghalaya.
“Ka Sorkar Jylla ka shu kmen tang namarba la pdiang ïa ka rai ban pyntreikam ïa ka ILP.
Namarkata, ngi kwah ban phah ïa u kyrwoh sha ki 60 ngut ki Nongmihkhmat ba la jied da u paidbah ba kim dei ban ïalehkai bad ki ishu namarba ka dei ka kamram jong ki ban pynurlong ïa kane ka jingangnu kaba la slem ïa kaba la khmih lynti da ki paidbah jong ka jylla," u la ong.
Haba pynpaw ba ka jingïakhun ban pynurlong ïa ka jingdawa ILP haduh ban da jop, une u nogïalam ka KSU u la ong, ‘nga kyntu, to ngin ïa mih na kane ka jaka bad ba ka aiñ kan ïarap ïa ka khyndew ka shyiap bad ïa ki nongshong shnong jong ngi.
"Ha kaba ïadei bad kiba bun ki mat kiba la pynsngew sha ka Sorkar naduh u snem 2018, u Samla Lambokstarwell u la ong ba ka long kaba sngewsih ba bun na ki jingdawa ki shu kut tang ha ki saw kynroh jong ka Secretariat.
“Ngi la kyntu ïa ka Sorkar ba kan shna da ka aiñ ka ban pynthikna ba kan don ka jinglehhok ha ka jingthungkam thungjam hynrei haduh mynta ka Sorkar kam pat leh eiei halor kane wat (hapdeng ki jingkynnoh) ba ka don ka jingbamsap ka jur bha ha ka thungkam thungjam ha ki tnat treikam bapher bapher jong ka Sorkar Jylla ," la ong une u nongïalam ka KSU.
Haba pynpaw ruh ïa ka jingsngewkhia halor ka jingjyllei ki kam runar ruser bad ka tuh ka thiem hapoh ka jylla, une u nongïalam ka KSU u la kynnoh, “ki nongtuh ha Secretariat bad ha ki tnat treikam bapher bapher jong ka sorkar ki kham shyrkhei namarba ki pynduh noh ïa ka hok jong ki samla kiba la nang la stad ban ïoh ïa ka kam ka jam da ka lynti kaba dei.
"“Ki samla ki bym donkam donjam kiba leit wad kam ki la shah dawa pisa- hato kata kam dei ka bamsap? u la ong.
“Namarkata, ka por ka la ih ba ka Sorkar ka la dei ban thaw noh da ka Cell ka ban peingor ïa ka bamsap ha ka thungkam thungjam namarba ka dei ka kamram jong ka Sorkar ban jynrat ïa ka jyrsieh bamsap da kaba wanrah ïa ki aiñ kiba khlaiñ," u la ong bad bynrap, “kam dei satia ka kamram jong u Nongthawaiñ ban shong ha Secretariat lane ha Assembly bad ban pyrkhat khuslai shaphang ka Tender ka la ïaid neem lane hangno ban pynieng ïa ka khyrdop khrong khajna.
Ka kamram jong ki (nongmihkhmat) ka long ban wanrah ïa ki aiñ ki ban ïada ïa ka jingmyntoi bad ïa ka hok jong ki paidbah bad ïa ka jylla.
"U la maham ruh ïa ki ophisar bamsap bad kyntu ba kim dei satia ban ïalehkai bad ki ishu kiba ktah ïa ka hok jong ki trai ri trai muluk.
U President ka FKJGP u Bah Dundee C Khongsit haba kren ha kane ka sngi u la ong ba ki sengbhalang hapoh ka jylla kin ym ailad ïa ka Sorkar ba kan pyntreikam ïa ka Citizenship Amendment Act hapoh Meghalaya.
“Ngin ym ailad ïa ki mynder bad ïa ka jingwan rung kyrthep kiba nabar ban nang pynkylla rit paid shuh shuh ïa ngi ki trai jylla," u la ong.
Halor ka elekshon President ka ban sa long ha ka Lah Sngi u Blei u Bah Khongsit u la kyntu ïa ki 60 ngut ki MLA bad ïa ki MP na ka jylla ban thep vote ha kane ka elekshon ryngkat bad ki kyndon.
“Ngi kyntu ïa ki ban thep vote bad ki kyndon khnang ban pynthikna ba u lane ka President ba thymmai jong ka ri kin kren eiei halor ki mat ba la shah ktah jong ki riewlum ritpaid," u la ong bad bynrap ba ki mat jingdawa jong ki riewlum ki long kiba shongnia bad kim dei satia kiba don shabar jong ka riti synshar ka ri India.
Ha kane ka sngi, ki nongïalam jong ka United Democratic Party (UDP), ki Kur jong ka Kur Syiemlieh bad kiwei kiwei ki sengbhalang bad ki seng saiñpyrthei ki la wan buh syntiew hakhmat une u motdur jong u Syiem Tirot Sing.
Shillong, Naitung 17 : Shi bynta na ka 884 Km ki bynta khappud hapdeng ka Assam bad Meghalaya la hap jurip bad dro laiñ biang da ka Survey of India (SoI) bad kane ka long hadien 50 snem ba la dep phiah ïa ka Meghalaya na Assam.
ïa kane la leh hadien ba ki ar jylla ki la ïa mynjur ban ïa pynbeit shwa ïa ki hynriew tylli ki jaka ba ïakajia na ki 12 tylli kiba la dep pruid dak.
Kane ka long hadien ba la dep ïasoi ia ka soskular ban pynbeit pud ne ka Memorandum of Understanding (MoU) hapdeng jong u Myntri Rangbah ka Meghalaya u Conrad K Sangma bad u Himanta Biswa Sarma ha u bnai Lber mynta u snem.
U Myntri Rangbah ka Assam u Himanta Biswa Sarma ha ka Sngi Saitjaiñ u la ong “ ïa kane la leh ban ïa pynbeit noh ïa u pud u sam ym tang bad ka Meghalaya hynrei bad ka Mizoram, Arunachal Pradesh bad ka Nagaland ruh namar nga thrang ban pynurlong ïa ka jingthrang jong u Myntri Rangbah duh ka India u Narendra Modi bad u Myntri kam pohïing ka ri U Amit Shah ban pynbeit ïa u pud u sam bad wanrah ka jingïalong kawei ki jylla kane ka thaiñ shatei lam mihngi ka ri India ha ka jingrakhe ïa ka jingdap 75 snem ka jingïoh laitluid ka India ne ka Azaadi ka Amrit Mahotsav" ong u Himanta.
U Himanta ha ka Sngi Saitjain u la ong shuh shuh “ ïa kine ki hynriew tylli ki jaka ba ia kajia hapdeng ka Meghalaya bad Assam la dep ïa pynbeit bad kaba sah mynta ka long ba ka SoI kan jurip bad dro laiñ biang ïa u pud u sam ba thymmai jong ki ar jylla bad hadien kata kan sa ai kopi ïa ngi ïa uta u pud u sam ba thymmai khnang ban ïoh sdang pat ïa ka bynta kaba ar kaba dang sah pat sa hynriew tylli ki jaka".
“ Kane ka bynta kaba ar kaba dei ka Langpih, Block I bad Block II ka long kaba kham eh bha hynrei wat la katta ruh ngin ïatrei lang bad ngin ïa pyrshang beit ban ïa pynbeit da kaba ïa sngewthuh jingmut".
Hadien ba ka SoI ka la dep jurip bad ai ïa u pud u sam ba thymmai yn sa rah ha ka ïing dorbar Parliament ban ai ka jingmynjur da kaba pynkylla ruh katto katne ki kyndon ba thymmai jongka North Eastern Region (Re-organisation) Act 1971 bad kane ka long hadien ba la dep mynjur da ki ïing dorbar thawaiñ jong ki ar jylla.
Shillong, Naitung 17: U Bah Adelbert Nongrum u MLA ba marwei jong ka KHNAM na North Shillong Constituency u la pynthikna ba un mih noh ïa na ka Khun Hynñiewtrep National Awakening Movement (KHNAM) ban ïakhun na kiwei pat ki seng saiñ pyrthei ha ka elekshon MLA ha u snem 2023.
Haba ïakren bad u Mawphor u Bah Adelbert u la ïathuh ba kane ka jingmih noh jong u ka long ka jingdawa jong ka kam ym namar ka jingkhwan bor bad ka jingwad jingmyntoi shimet.
“Wat la nga la don bynta naduh ba pun bad haduh ba kha ïa ka KHNAM, nga la jop ruh arsien sien kum u MDC ha u snem 2009 bad ha u snem 2014.
Ha snem u 2013 wat la ngam shym la jop hynrei ka mynsiem ban ïakhun ka ïeng triang khlem kyrtiang dien, bad ha u Snem 2018 da ka jingieid, jingshaniah ki nongshong shnong ka constituency bad ka jingduwai ki ba bun nga la jop kum u MLA ka North Shillong, " ong u Bah Adelbert.
U Bah Adelbert u la ong ruh, “Nga kwah ban pyntip ruh sha ka Constituency ba ha ka elekshon 2023 nga la pynkhreh ban ïaleh na kawei ka Party ym ba nga shet kylla ia ka KHNAM hynrei nga ngeit ba ki paidbah ki tip bha bad ki sngewthuh bha kaei ka daw namar ka jingdawa jong ka jinglong jong ki kam hapoh ka seng bad namar ka jingdawa jong ka kam ngan hap ban mih noh ban pynkhreh na kawei pat khlem da klet noh ki jingkular ba nga la khlei hakhmat ki nongshong shnong.
"Haba pyrshang ban kylli pat na ka party aiu un ïakhun ha u snem 2023 u Bah Adelbert u la ïathuh ba na ka liang jong u u long uba la kloi ban pynïasoh bad sha kino kino ki party kiba pdiang ïa u ryngkat ki nongrim kiba un hap rah lang.
“Nga pynthikna ba ngan don bad ka Party ka ba ngan ïoh ban rah lang bad ki nongrim ban bteng ban ïakhun ym namar ka jingkwah hynrei ka jingdonkam," ong u Bah Adelbert.
Kumban shu kdew hangne, u Bah Adelbert Nongrum u la bat ruh kum u Chief Executive Member jong ka Khasi Hills Autonomous District Council (KHADC) hadien ba u Bah Ardent M Basaiawmoit u hiar shuki noh kum u CEM ha u snem 2014-15 ha ka por kaba ka All Regional Party Alliance (ARPA) ka bat ïa u lakam synshar ha KHADC.
Ki katto katne ki nong kyrshan jong u Bah Adelbert ki pynpaw ba kane ka jingmih noh jong u ka dei kaba um lah kiar bad ka jingbym don lad shuh jong u ban neh bad ka KHNAM namar ka kynrum kynram bad ka jingbym ïaid beit ka KHNAM kaba la poi haduh u pud ban ïakhun ha ïing bishar bad kumjuh ha khmat ka Election Comission of India bad ka jingbym lah pynbeit hapdeng jong ka kynhun u Bah Adelbert bad ka kynhun ba la ïalam da u Bah Pyndap Saibon ka dang khluit kat haduh mynta ruh.
Shillong, Naitung 18 : Ka Wahlyngkhat SC ka la pynliem da 2-1 kol pyrshah ïa ka Pyrdiwah SC ha ka lympung Riwar Mihngi Football League ba la tip kum ka Olim Singh Syiem Memorial Trophy 2022 ba la pynïaid da ka Riwar Mihngi Social Welfare and Sport Association (RMSW&SA) kaba dei kawei na ki Association ba la rim.
Ha ka jingïalehkai ha ka sngi Saitjaiñ jong ka taïew ba lah dep ka Wahlyngkhat SC ka la ïoh ban pynkhih jar ha ka minit ba hynñiew lyngba u Ronaldo Khongshun Jersey bad haduh ka kylla step ka Wahlyngkhat SC ka la lamkhmat da 1-0.
Haba ka kylla miet ka Pyrdiwah SC kala pyrshang dohïap ban ïoh pynïakhaid hynrei kam ïohlad satia bad ha ka minit kaba 59 jong ka kylla miet ka Wahlyngkhat SC kala ïoh biang ban pynkhih ïa ka jar lyngba u Banrap Khongbuh.
Ka Pyrdiwah SC kam shem la duh mynsiem ka ïai ïakhun dohïap beit bad dei ha ka minit kaba 70 ka la ïoh ban pynphai kylla shi kol lyngba U Riven Hang Jersey.
Hynrei namar ba ka por ka la poi noh sha kaba kut ka Wahlyngkhat SC ka la pynliem syndon da 2-1 kol.
Shillong, Naitung 18 : U MLA ka Mawlai konstitwensi u bah Process T Sawkmie u la sam kumba 10 song ki jersey na ka bynta ki klob ha Mawlai kiban leit shim bynta ha ka phutbol jong ka KSU Mawlai Umjaiur Unit kaba la pynïalehkai na ka bynta ban kynmaw burom ïa ka lyngkhuh sngi ïap ba 187 u Tirot Sing Syiem ha madanheh mini stadium, Mawlai Phudmuri.
Hynne ka sngi u MLA u la sam sha ki ar tylli ki klob, kata ka Combine FC bad ka Jadu FC, kiba la ïoh ryngkat bad mar kawei ka bol kaba u la aiti ha ophis treikam jong u ha Mawlai Nongpdeng.
Katkum u Bah PT Sawkmie u la ïathuh ba phra song ki jersey u la sam ha kine ki sngi kiba la leit.
Kumba shu kdew ki don baroh haduh 44 tylli ki kynhun kiba la shim bynta ha katei ka lympung ïakhun ba la pynïaid da ka KSU Umjaiur unit bad ka jingiakhun ka la sdang mynne ka 18 tarik u Naitung, ïa kaba la plie pyrda da u bah Teiborlang Pathaw, MDC Mawlai.
Haba kren shuwa ban aiti ïa ki song jersey u bah PT Sawkmie u la kitbok ïa baroh ki kynhun kiba shim bynta ba kin ïoh khur ïa ka jingjop bad ba kin ïalehkai da ka akor bad da ka burom, khlem da pynmih kino kino ki jingïakulmar.
Jowai, Naitung 18 : Ka West Jaiñtia District Sports Association Jowai mynta ka sngi kala pynbna ba yn sa sdang noh lashai ka sngi 19 tarik u Naitung ïa ka lympung ïalehkai phutbol bala tip kum ka ‘Independence Day Cup’ Under-17 Football Tournament 2022 ha madan Kiang Nangbah Stadium, Jowai.
La pynlong ïa kane ka lympung ïalehkai phutbol shi bynta na ka jinglehkmen dap 50 snem ka jingïaid lynti jong ka WJDSA bad kumjuh ka jingrakhe ïa ka jingdap 50 snem ka jingïoh ïa ka jylla ba pura.
Baroh ki kynhun ki ban ïashim bynta ha kane ka lympung ki don haduh 35 tylli ki kynhun ba la pynpynta ha ki 8 tylli ki Pool, na ka bynta ka Pool- A: ki long ka Nangbah Mulang, Dulong, Sailung Ialong bad ka Lum Iawmushai Shangpung, Pool-B: ka Lumpyrtuh Mihmyntdu, Khimusniang, 7 Wasa bad ka Mookyndur.
Pool-C: ka Mookyrdup, Caroline Colony, Mukhla Raij, Catholic Mihmyntdu bad ka Lutituber Ialong.
Pool-D: ka Evergreen Mukhla, Lumkyrwiang, Mynthong, Iawmulong Nartiang bad ka Royal Pole Mihmyntdu.
Ha ka Pool-E: ka Demthring, Ladthadlaboh, Mookymphad Mihmyntdu bad ka Ksehsylle Ialong.
Pool-F: ka Chilliang Raij, Nangbah SA, Sabahmuswang, Dongmihsngi bad ka Sohmynting.
Pool-G: ka Tpep-Pale, Panaliar, Saiñdur Mihmyntdu bad ka Chutwakhu.
Katba ha ka Pool-H: ka Lion Sports & Youth Affairs, Mulang Ialong, Lumpariat bad ka Moosalyngkat.
Ka jinïakhun ba nyngkong jong kane ka lympung lashai ka sngi 19 tarik ka long hapdeng ka Royal Pole Mihmyntdu pyrshah ïa ka Iawmulong Nartiang ha ka por 1 baje nohphai sngi.
Shillong, Naitung 18 : Ka Eastside Inn FT ka la ïoh rah ïa ka nam lahduh jong ka lympung kynjat phutbol kaba la pyniaid da ka Khasi Students’ Union (KSU) Wapung Unit ka 2nd Lurshai Hynniewta Knock Out Football Tournament 2022 ka ba dei ha ka Kyrteng jong u Khla Wait Ka Ri U (L) Lurshai Hynñiewta (Bam kwai ha duwar U Blei).
Ka Eastside Inn FT ka la ïoh rah nam lahduh hadien ba ka la pynliem noh da 2-1 kol ïa ka Lad Rymbai Dong Wah ha ka jingïakhun final kaba la long ha ka sngi Saitjaiñ jong ka taïew ba lah dep.
La pynlong ïa kane ka tournament kum shi bynta ban kynmaw burom ïa u Samla (L) Lurshai Hynniewta u ba dei u dkhot ka seng u ba la khlad noh ha ka jingshah pynïap ha ki bym dei ki trai jylla ha Ichamati ha u snem 2020Ïa kane ka lympung la wan pynhap pyrda da u Rangbah Happy E.
Rymbai kum u kongsan bad u Rangbah Streamly Suchen kum U Sambud Kongsan u ba dei ruh u President KSU EJHD Unit, Rangbah K.
S Suchiang kum u Special Guest u ba dei u General Secretary KSU EJHDU, nangta u Rangbah Cherity Suja kum u Special Guest Asst.
Finance Secretary KSU EJHDU ha ka jingïadon ki nongkitkam Dong jong ka Moopyniein bad ki riew Rangbah bad riew kynthei jong ka shnogn Wapung bad na kiwei pat ki shnong.
Kum ban shu pynkynmaw ba ïa kane ka jingïalehkai football la sdang naduh ka 25 tarik u Jylliew 2022 ha kaba la ïawan ïashim bynta da ki 16 tylli ki team na jan bad na jngai jong ka Ri Lum Jaintia.
Khatduh khatwai ka KSU Wapung Unit lyngba kane ka kyrwoh ka shim ïa ka kabu ban ai khublei kyrpang ïa u Rangbah Happy E Rymbai, ïa ka Dong Moopyniein bad kumjuh ka ai khublei khyllum lang sha baroh ki briew bad ki kynhun kiba ïashim bynta ha kane ka lympung.
Shillong, Naitung 18 : Ka Rangdajied United FC ka la kiew sha ka kyrdan ba ar na ka miej kheiñ point jong ka lympung ïalehkai OC Blue Shillong Premier League 2021-22 hadien ba ka la pynliem noh ïa ka Shillong Lajong FC da 2-0 ha ka jingïalehkai mynta ka sngi Nyngkong ha madan Third Ground, Polo, Shillong.
Kane ka jingïalehkai ka dei kaba la pynsangeh noh shwa ha ka sngi Saitjaiñ jong ka taïew ba lah dep na ka jingshah pynthut ha u slap kaba la pynlang um ïa ka madan ïalehkai.
Shwa ban mih madan, ka Rangdajied ka don ka kyrdan ba saw da kaba khur 8 point katba ka Shillong Lajong ka don ha ka kyrdan ba hynriew da 4 point.
Ka SLFC ka khlem mad nam rem ha ka Fangdajied United FC ha ka SPL naduh ka 31 tarik Risaw 2016.
Ka la pynliem ruh ïa ka RUFC ha ka jingïakhun final jong ka lympung ïalehkai Meghalaya State League kaba la long ha u Nohprah 2019.
Ha ka jingïalehkai jong ka kylla step ka rukom ïalehkai jong ka Rangdajied la i ba kan ym lah ban pynliem ïa ka Shillong Lajong.
Hynrei, ha ka kylla miet ki rangïalehkai ka Rangdajied ki la ïoh bun ki kabu ban pynkhih jar ruh.
Ha ka kylla step baroh ar ki kynhun ki la ïakhun tyngeh hynrei haduh ba kut ym shym la don kiba lah ban thep kol ha kaba ka jingïalehkai ka la kut noh da 0-0.
Haba wanphai sha ka kylla miet, ka jingïakhun ka la nang ïathnem ba baroh arliang khamtam ka Rangdajied kaba ym hym la lah ban pynliem la bun tylli ki snem, ka la ïakhun tyngeh bad da kane ka jingïakhun ka la ïoh ban pynkhih jar.
U Donboklang Lyngdoh, uba dei u rangthep kol bun tam ka Rangdajied u la khyrwit ha ka minit ba 56 bad ka bol kaba la leit dei noh ïa u dieng kol ka la wanphai biang sha madan ba la poi ha ki kjat u Knerktilang hynrei u rangap dein ka SLFC u Saveme Tariangu la ïoh ban kyrda shwa ba ka jingpyrshang ba ar u Knerktilang la ïoh kem noh da u rangap kol u Wanteilang Malngiang.
Ka Rangdajied ka la ïoh bunsien ban khyrwit sha ka kol jong ka Shillong Lajong hynrei u Wanteilang Malngiang u la ïoh ban kem bad kyrda noh.
Ki minit ïalehkai ki dang ïaid shakhmat ka jingïakhun ruh ka la nang ïathnem, bad ei ha ka minit ba 61 ka Rangdajied ka la ïoh ban plie pyrda nyngkong ïa ka shi kol ba la thep da u Wanlamsuk Nongkhlaw.
Lyngba kane ka shi kol, ka kynhun ka la ïoh mynsiem ha kaba ka khlem ailad watla ka Shillong Lajong ka la pyrshang ban ñion shakhmat ban thep kol.
Ki rangïalehkai ka Rangdajied ki la nang ïakhun tyngeh bad pynshat bol ha ka rukom kaba itynnad bha bad shwa ban kut ka jingïalehkai kata ha ka minit ba la aitam (90+4min) u Knerktilang Buam u la thep ïa ka kol kaba ar ha kaba ka Rangdajied United FC ka la khur syndon ïa jingjop.
Lyngba kane ka jingjop, ka Rangdajied United FC mynta ka don ha ka kyrdan ba ar da kaba kamai 11 point.
Ka Rangdajied UFC na ki hynriew sien ïakhun ka jop laisien, ïakhaid arsien bad rem shisien katba ka Shillong Lajong ka jop bad ïakhaid shisien bad rem sawsien.
Ka don mynta ha ka kyrdan ba hynriew da 4 point.
