Ula ong ka jingdon kane ka jaka ai dawai kan ïarap ïa ki paidbah bad ki nongshong shnong kiba marjan kumjuh ïa ki nongshong ïew, ula pyntip sa kawei ka Urban Health shen yn plie noh ha Mihmyntdu WJHD, kum u MLA u kwah ban pynbiang ïa ki jaka sumar naduh ki jaka nongkyndong khnang ban pynduna ïa ka jingpang jingshitom.
Halor kane ka jaka sumar u buh ka jingkyntu ïa ki paidbah ba kin shim kabu ïa kane da kaba khot lang ïa kiwei kiba donkam jingïarap ban leit mih sha kane ka Urban Health & Wellness Center, ha ka juh por u kyntu ïa ki nongtrei naduh ki Doctor, ki Nurse bad ki nongtrei ba ki long kiba pdiang sngewbha ïa ki nongwan shim dawai.
La ïoh ruh ka jingkren na ka Dr.
M.
Syngkon, District Surveillance Officer, IDSP na u Waheh Shnong ka Iawmusiang ma Ajoy K Lywait, katba ïa ki kyntien ai khublei la ïoh na ka Dr.
L.
Pyrbot, Medical & Health Officer, Iawmusiang UHWC.
La wan ban sakhi lang ïa kane ka sngi da ki nongtrei katei ka UH&WC ki Waheh Shnong bad kiwei de.
Nongpoh, Risaw 20: Hapdeng ka jingiphuh iphieng ki samla pule jong ka Ri-Bhoi College hapoh ka lama jong ka Ri-Bhoi College Student Union hynnin ka sngi kila pynkut noh ïaka taiew lehkmen jong ki samla ne ka College Week hadien ba ki samla pule katei ka college kila ioh ban shim bynta shitrhem haki jingïakop bapher bapher baroh shitaiew lynter.
Ïa kane ka taïew lehkmen jong ki samla pule ka Ri-Bhoi College la wan ban pynhap pyrda noh da u u Bah Mayralborn Syiem MLA ka Nongpoh Constituency kum u kongsan, haka jingïa don lang u bah S.
O Lyngskor Vice President Governing Body kum u symbud kongsan, E.
C Benny Principal ka Ri-Bhoi College, Kong W K Blah, Principal Alpha English Hr.
Sec.
School, Bah R R Makdoh, ki nonghikai ka Ri-Bhoi College, ki samla pule lem bad kiwei kiwei.
Haba kren ha katei ka sngi naka liang u Bah Mayral Born Syiem u la ai mynsiem ïaki Samla pule ba ka por lehkmen ka long kaba kongsan haki Samla kaba dei shibynta ka jingheh jingsan jong ki, hynrei kim dei pat ban klet ïaka lawei ba phyrnai ka shong ruh haki kaba dei tang lyngba ka jingminot bad ka jingtrei shitom ba ki lah ban poi sha ki kliar jong ka nam.
U la ong ruh ba haka jinglong samla ki don shibun ki jingeh ki jingtynjuh, hynrei kum ki samla ki dei ban khlaiñ ka jingmut jingpyrkhat ban nang ban jied ïaki paralok bad khamtam ban im don akor, ban im tip briew tip Blei khamtam ban minot thop haka jingpule kaba ki kmie ki kpa kila angnud ban iohi ïala ki jong ki khun ba kin poi sha ka thong bad ka lawei ba phyrnai, namar ym don jingsngewsarong ïaki kmie ki kpa lait naka akor ka burom bad ka jingtrei shitom ban poi sha ka thong.
La pynwai ruh ïa katei ka College Week jong ka Ri-Bhoi College da ka jingïakop Miss bad Mr Ri-Bhoi College bala shim bynta shitrhem ruh da ki samla pule jong katei ka College naduh ki kynthei bad shynrang bad ha katei ka jingïakop, ka samla Divya Tado kala shah pynkup kum ka Miss Ri-Bhoi College bad u samla Pynsuklang Sohtun kum u Mr Ri-Bhoi College.
Shillong, Risaw 20 : Ka sorkar jylla lyngba ka tnad Water Resources ka ai haduh 15,000 tyngka shi hectare na ka bynta kito ki nongshong shnong kiba pynneh pynsah ïa ki tyllong um.
Haba pyntip ïa kane ka skim, u Myntri ka tnad Water Resources, Bah Comingone Ymbon u la pynpaw ruh ïa ka jingsngewdiaw halor ka jingjur palat ka jingkyntur pud ki paidbah ban shna ïing shna sem sha jan ki tyllong um lane shajan ki wah.
Shuh shuh u ong ruh ba ka sorkar ruh ka buh hakhmat ban peit ba ki tyllong um kin ym shah ktah wat haba wan ki kam pynroi ruh hynrei ban pyntikna ban ïada bad pynneh ïa ki.
“Kane ka jingai 15,000 tyngka na bynta shi hectare ban ïada ïa ki tyllong um ka long ban pynshlur ïa ki nongshong shnong ba kin pynneh ïa ki khlaw ki btap bad ki sawdong sawkun," u la ong haba kren bad ki lad pathai khubor.
U Myntri u la pynpaw ruh ïa ka jingsngewkhia halor ka jingshna ïa ki ïing ki sem lane kiwei ki jingtei hajan ki ki rud wah la ka long ha ki bynta jong ka wah Umïam bad ruh ka wah Umkhrah.
“Balei ha Wah Umkhrah man ka por ka don beit ka jingshlei um, ka daw ka long ba ki paidbah ki kyntur pud sha ka jaka ïaid jong ka um," u la bynrap shuh shuh.
Halor ka jingkylli, u Myntri u la pyntip ruh ba haduh mynta ki dang ap ïa ka jingmang pisa na ka sorkar pdeng na ka bynta ban ïada ïa ka Wah Umkhrah bad ruh ban pynkhuid ïa ka.
Katkum ka jingïathuh jong u, ka sorkar ka la pan haduh 600 klur na bynta ban pynkhie im ïa ki wah hynrei haduh mynta kim pat ïoh satia.
“Hynrei, sngewsih ba ka sorkar pdeng haduh mynta ka khlem pat mynjur," u la ong da kaba bynrap ba hadien ba u pyrshang ban wad jingtip na ka Ministry la pyntip ïa u ba ka daw ka long ba katei ka pisa ka la heh palat na bynta ka Meghalaya ka jylla kaba rit.
Na ka liang u Myntri u la pynpaw ruh ba ka long kaba eh haduh katta katta na ka bynta jong ki ban pynkhuid ne ban pynkhie im biang ïa ki wah lada kim ïoh ïa ka jingkyrshan na ka sorkar pdeng.
“Ka long kaba eh ban pynlut hi na ka sorkar jylla nadong shadong na ka bynta ban pynkhuid ïa kitei ki wah namar ka jinglut kam dei shuh kaba dang khyndiat," u la bynrap biang.
Hynrei u la ong pat ba ka tnad kan ïai bteng ban buddien bad phah ïa ki jingtyrwa sha ka sorkar pdeng na ka bynta ban ïoh ïa ka jingkyrshan lang na ka sorkar pdeng.
Shillong, Risaw 20 : Ki la don haduh palat 700 ngut ki samla na ki 12 tylli ki distrik jong ka jylla kiba la poi sha ka Meghalaya Youth Exchange Programme 2023 ba la pynlong da ka Directorate of Sports & Youth Affairs ka sorkar jylla naduh ka 16tarik bad pynhap pyrda noh pat ha kane ka sngi Thohdieng.
Ha katei ka sngi kut kaba la pynlong ha Convocation Hall, NEHU Campus Mawkynroh Shillong la wan ban donlang ruh naduh u Myntri ka tnad Sports Bah Shakliar Warjri kum u Kongsan ryngkat ka Kong I Laloo, Director ka tnad Sports & Youth Affairs.
Haba kren ha ka jingïalang, u Myntri u la pynpaw ïa ka jingkmen kaba khraw halor ki sap bapher bapher ba ki samla ki pyni bad sei pyrthei ha kitei ki sngi lyngba katei ka prokram.
Shuh shuh u kyntu ruh ïa ki samla ba ki dei ban shim kabu ïa kum kitei ki rynsan ba la plie kyrpang na bynta jong ki khnang ba kin lah ban pynjanai shuh shuh ïa ka sap ba ki don bad ruh ban tip shuh shuh ïaka kolshor jong ki para nongshong shnong kiba don ha kylleng ki bynta jong ka jylla.
U Myntri u la pynbna ruh ïa bun ki lad ki lynti kiba ka sorkar ka la dep ban maitphang na ka bynta ban kyntiew bad plie lad plie lynti ïa ki samla don sap jong ka jylla bad ruh ban kyntiew ïa ka rukom im jong ki.
Ha kitei ki sngi, ki la don shibun bha ki prokram kum ki rynsan ïakob rwai bad shad tynrai, ïakob tem bad put, ïakob tyrko, bad ruh ka jingïaleh kai skit halor ka phang ‘Mission Life’, nangta ka jingïalehkai ‘talent hunt’ bad kiwei kiwei.
Na ka liang u Kongsan u la sam ruh ïa ki khusnam ba pher bapher sha ki nongjop ha kitei ki lympung ïalehkai.
Jowai, Risaw, 20: Ka seng All Jaiñtia Cement and Clincker Association (AJCCTA) ka la maham tyngeh ïabaroh ki para transporters ba kim bit shuh ban kit palat pud naduh Kane ka sngi Nyngkong (Monday) kaban wan.
Ka seng ka la shong jingïalang mynta ka sngi Ba lang ha office treikam jong ka ha Chiehruphi da kawei ka jingmut ki la shim ïa kane karai ban khang noh shisiendon ïa barok ki transporters ki ba kit dewbilat bad clincker ba kit palat pud.
Ha ïakren bad une u Nongthouh khubor, U ma Balen Thubru, President ka AJCCTA u la ong ba kito kiba pynkheiñ ïa kane ka Rai kin hap ban siew ïa ka kuna kaba T.
50, 000/-.
Na ka liang utei u nongïalam ba Rangbah ka seng u la kyntu ruh ïa ki bor badei peit ïa ka transport department khamtam ia ki weighbridge ban peitngor bha bad nym leh khliehshrieh haba ki trok ki kit overload.
Shuh shuh u ma Thubru ula kyntu ruh ïa ka bor District ban shmkhia halor ka jingpynïeng kali pathar ki driver ha shilynter u National Highway NH -06 naduh Khliehriat ter ter shaduh Umkiang.
Khamtam eh ha Ladrymbai bad Khliehriat.
“Ngi kyntu ruh ïa ka sorkar ban pynbha ia u surok bye pass na Las Jaliah shaduh Moowakhu, khang ba ki trok bad ki kali kit marbam mardih ban kiar ïa ka Ladrymbai kaba namar ba jur palat ka dheng kali", la Ong u ma Thubru.
U la Ong ba Kane ka jingpynïeng kali pathar harud u surok bah ka wanrah ka jingthuh ym tang ïa ka ïaid ka ïeng ki riew paidbah, hynrei wat ïa ki para ba ñiah kali ba kit mar mata, marbam mardih.
“Nalor ba ka jingsniew u surok la long shaba palat, sa ka jingpynïeng kali thurmur bad ba pathar ki kali ka wanrah shibun ki jingeh ïa ki babun ba lang bad Nga kyntu ïa u Deputy Commissioner bad ïa u SP ka EJH ban shim khia ïa kane", la ong u Ma Thubru.
Khliehriat, Risaw, 20: U Myntri ka tnat Jngohkai Pyrthei, u Bah Paul Lyngdoh ha ka sngi Thohdieng u la plie paidbah ïa ka jingkieng ha Sahksaw kaba dei ka jaka jngohkai pyrthei kaba la paw bha ha ka shnong Chamcham, East Jaiñtia Hills District.
“Nga kyntu ïa ki paidbah jong ka East Jaiñtia Hills ba kin phai khmat bad kin pynleit jingmut bha noh sha ka kam jngohkai pyrthei bad namarba u dewïong um neh sah bad ka don ruh ka NGT, ka don ka iingbishar Supreme Court bad ki don ruh ki aiñ ki kyndon kiba khanglad haba trei ïa ka kam tih dewïong, hynrei ka kam jngohkai pyrthei pat mano ban khang, u Blei u la ai katne ïa ngi kumta ai ba ngi ruh ngin ai eiei kum ka jingsngew nguh ïa ka jingai ba kordor jong u Blei," ong u Bah Paul haba kren kum u Kongsan.
Haba ai nuksa ïa ka shnong Sohra u Bah Paul u la ong, “mynshwa ka shnong Sohra ruh ka dei kaba im ja na ka kam dewïong, hynrei ïa kane ka kam la pynsangeh noh ban trei namarba ka la pynjot ïa ka mariang, ka pynjot ïa ki um ki wah, kawei ruh ka long ba u dewïong u dei u ba lah ban lut noh shi sien ka sngi, hynrei ka kam jngohkai pyrthei pat ka dei kaba lah ban pynneh bad pynbha pateng la pateng bad nang pynbha shuh shuh.
"“Ngi long kiba riewspah ha ka jingdon ka spah mariang ba u Blei u l aai hynrei kumno ngin ud ba ngi duk, ngi im ha ka ri ba riew spah tangba ki briew pat ki duk, hato ka long hi? Ngim duna ei ei shuh, hynrei kaei kaba dang duna ka long ba ngi duna ban pynleit jingmut ha ki kam, namarba la teh mraw ïa ngi da ka jingsngew ba ngi dei ban ioh tang ïa ki kam sorkar," ula ong.
U la pynshlur ïa ki nongshnong shnong jong ka East Jaiñtia Hills ba kin shim ïa ki skhim ban shna îa ki iïng basa lane ki Home Stay na ka bynta kiba wan jngohkai pyrthei.
U la pynbna ruh ïa ka skhim kaba T.
1.
00 klur kaba la mang ban kyntiew ïa ka kam jngohkai pyrthei ha East Jaiñtia Hills District bad ong ruh ba baroh ki dorkhas ba u la ioh pdiang kin kynthup lang hapoh kane ka skhim ba shi klur tyngka.
U Myntri u la pynsngew ruh ba ka Sorkar ka dang pynkhreh ruh ïa ka Detailed Project Report (DPR) na ka bynta ki Tourist Circuit ha kaba shen yn sa pyntreikam noh ban shna ïa ki kynroh, ki jaka ieng kali bad kiwei kiwei kyntiew ïa ka kam jngohkai pyrthei bad ki don ruh kiwei kiwei ki kam kiba la dep ban pyntrei bad kiba dang pyntrei mynta ha shnong Rangad, ha ka kshaid Umbyrleiñ bad kumjuh ruh ha kiwei kiwei ki shnong.
U MLA ka Khliehriat Constituency Bah Kyrmen Shylla uba long u Myntri Sorkar haba kren kum u Symbud Kongsan u la kyrpad ïa u Myntri ka tnat Jngohkai Pyrthei ban peit ba ki dang don bun ki kam kiba dang sahteng kiba ïadei bad ki jingthmu ban kyntiew ïa ki kam jngohkai pyrthei ha ka thaiñ San Shnong, kum ka surok kaba pyniasoh ïa ka shnong Lumshyrmit bad ka Shkentalang.
U la kyrpad ia u Bah Paul ba un iarap ban pynioh ïa kane ka surok, kumjuh ruh u la ong ba ïa kane ka surok ha kine ki san shnong ruh la donkam ban pynheh noh namar kiba wan jngohkai pyrthei ki ju wan ruh da ki bus kiba dei ki kali heh bad kane ka surok kumba long mynta ka dang rit na ka bynta ki kali heh.
U la kyrpad ruh ban iarap ban pynrung lem ïa ki shnong kiba na East Jaiñtia Hills District hapoh ka thup jong ka Tourism Circuit khnang ban dup kyntiew shuh shuh ïa ka kam jngohkai pyrthei hapoh ka district.
U la pan ka jingiatreilang na ki bor shnong bad na ki paidbah bad u la kyrpad ba kin long kiba iai shah namar kano kano ka kam kam dei kaba lah ban pynurlong noh kloi kloi tang hapoh kyndiat sngi hynrei donkam ban iaishah bad ban ap.
“Balei ngi kwah ban phaikhmat noh sha ka kam jngohkai pyrthei, ka dei namar ba ngi tip ba u dewiong u la jan lut bad ha ka juh ka por u long be-aiñ hakhmat ka aiñ lada ngi tih be-aiñ kumta ngi kwah ban kyntiew noh da kane ka kam jngohkai pyrthei.
Ki jaka ha kane ka thaiñ San Shnong ki dei kiba don dewïong hynrei watla katta ruh ki nongshnong shnong ki iaishah da ka jingngeit ba ka tnat Tourism bad ka Sorkar kin ai ka jingiarap bad jingkyrshan lem ban kyntiew ïa kane ka kam jngohkai pyrthei," u la ong.
U la ai ruh ka jingiaroh bad ïa ki bor pynïaid shnong bad iathuh ruh ba ha ki snem kiba la leit ki bor shnong ki la pynwandur ïa ki shnong ki thaw bad ki jaka kiba itynnad da kaba pyntrei lyngba ki skim 100 sngi.
U la ai khublei ruh ïa ka Jaiñtia Eastern College, Khliehriat kaba la iarap lem ha kaba kyntiew ïa kane ka kam jngohkai pyrthei.
U Director jong ka tnat Tourism Meghalaya, u Bah Cyril V.
D Diengdoh, u la pynshlur ïa ki paidbah ba kin shimkhia ban kyntiew ïa kane ka kam jngohkai pyrthei namar kane ka ai jingim da kaba lah ban thaw ïa ki lad kamai pisa namar haba ki briew ki wan ban jngohkai ïa kino kino ki jaka ki wanrah ïa ka pisa, ki nongshong shnong kim donkam ban leit shane shatai namar ka pisa ka wan hi ha shnong.
U la pynshlur ruh ïa ki nongshnong shnong ba kin shim ïa kane ka kabu ban shna ïa ki iïng shong basa lane ki Home Stay na ka bynta kiba wan jngohkai pyrthei, namar kiba wankai kin ym wad ïa ki 5-Star Hotel hynrei ki ju sngewtynnad ban sah ha ki iïng basa lane kai Home Stay.
Ha kane ka sngi, la ai jingkren ruh na u Deputy Commissioner jong ka East Jaiñtia Hills District u Abhilash Baranwal, Principal jong ka Jaiñtia Eastern College Khliehriat u Dr P.
Nongtdu, u Waheh Shnong jong ka shnong Chamcham u Ma Karlud Dkhar, u MDC u Ma Lasky Rymbai bad kiwei kiwei.
La pynbyrngia ïa ki paidbah da ki jingshad tynrai na ki samla pule jong ka Jaiñtia Eastern College, na ka Ïaseiñlang Village Organisation.
Shillong, Risaw 20 : U Myntri ka tnad Food & Civil Supplie ka sorkar jylla, Bah Comingone Ymbon ha ka sngi Thohdieng u la pynpaw ba u pdiang sngewbha ïa ka jingwan ka lynti rel ha East Jaintia Hills namar u la ïohi hi dalade katno ka wanrah jingmyntoi.
“Dang shen nga leit sha rilum Garo ban pynher lama ha ka Independence Day bad hadien ba la dep kam nga leit sha railway station ha Mendipathar bad nga ïohi ki paidbah na katei ka thain ki ïoh myntoi bha namar lada leit da ka kali ki hap ban siew 280tyngka marwei hynrei da ka rel tang 30 tyngka na Mendipathar sha Guwahati," u la ong haba kren bad ki lad pathai khubor.
Shuh shuh u ïathuh ruh ba ki paidbh ki mih 7baje mynstep na Mendipathar bad kin wanphai biang pat 7baje janmiet.
“Ki nongrep ki ar shang u soh lane kino kino ki mar rep nangtei bad ki leit ban die sha Guwahati bad ki ïoh nong ruh kham bun.
Wat ki marbam ruh nga kylli na kawei ka dukan hangtei ba ka dor u khaw ha Resubelpara ka long 31tyngka shi kilo hynrei ha Shillong pat ka poi 44 tyngka, haduh katta ka jingïapher," u la bynrap biang.
Utei u Myntri u la ong ruh ba lada ka rel ka wan, ki paidbah ha rilum Jaintia kin ïohnong kham bun.
“Ngi don bun ki marpoh khyndew kum u mawshun, dewiong kiba la ju khaii da ki trok bad ka bai kit ka poi kumba 2,000 tyngka shi ton hynrei lada ngi phah kit da ka rel ki lah ban poi tang 500 tyngka shi ton bad 1500 tyngka ka la neh ha pla jongphi.
"Da kaba kyntait pat halor ka jignpyrshah jong ki sengbhalang halor ki lynti rel, u Myntri u la ong ba katei ka lah ban mih na ka jingtieng ïa ka jingrung kyrthlep ki mynder.
Hynrei u ong pat ba ka sorkar jylla ka la dep ban mynjur ïa ka Official Resolution ban kyntu ïa ka sorkar ba kadei ban pyntreikam noh ïa ka Inner Line Permit ha ka jylla.
“Mynta ka bor ka don ha ka sorkar pdeng, kumta ngin ap shwa ïa ka sorkar pdeng ban mynjur ïa ka," u la ong.
Dang shen ka sorkar jylla ka la rai ban wad ïa ki lad ki lynti kumno ban wanrah noh ïa ka lynti rel ha ki bynta jong ka East Jaintia Hills District hynrei kane ka la wanrah ïa ka jingpyrshah kaba jur na ki kynhun bapher bapher na katei ka thaiñ.
Nongpoh, Risaw, 20: U Deputy Commissioner ka Ri-bhoi District u la pynbna ba baroh ki ophis sorkar, Revenue bad Magisterial Courts, ki jaka pule, ki Bank, ba kin khang khyrdep kum ka sngi shuti haka 2 tarik Naiwieng 2023 namar ka Shad Nongkrem.
Nongpoh, Risaw 20: Kumba 4 ngut ki briew kiba mynsaw bad uwei u rangbah u la khlad noh syndon hashen haka jingjia aksiden ha ki 2 tylli ki jaka mynta ka step ha Umling bad Shangbangla ha surok bah National Highway 6.
Katkum ka jingtip ba la ioh lum, la ïathuh ba mynta ka step haka por kumba 4:20 baje eiei kawei ka trok 407 kaba don ïa u number ML 05 P 3599 ba la ñiah da u Subruta Das na Beltola Assam kaba dang kiew na Guwahati sha Shillong hynrei ynda poi ha Shangbangla u nongñiah katei ka trok u la tynrah beit ïa ka jingker napdeng surok (Divider), haduh ba kan da kylla bad ha katei ka jingjia uwei u rangbah ba la tip kyrteng kum u Abijit Barbara na Laban u ba shonglang ha katei ka trok u la khlad noh syndon hashen bad 2 ngut ki la mynsaw malu mala bad la pynkit noh mar mar sha Civil Hopspital Nongpoh.
Sa kawei pat ka jingjia aksiden ka la jia ha Umling haka por kumba 8:30 eiei mynstep ha kaba kawei ka trok thylli kaba don ïa u number AS 25FC 8376 ka la jam na shilliang sha shilliang surok bad leit tynrah beit ïa kawei ka kali kit ñiut jong ka shnong Pahamlapong bad Pahamsohthri kaba don ïa u number ML 10 C 5589 ba ha katei ka jingjia u nongñiah jong katei ka trok kit ñiut ba la tip kyrteng kum u Arjun Chetri na Pahamlapong Nongpoh, ula mynsaw jur bad uwei pat u paralok ba shong lang u la mynsaw malu mala bad la pynkit noh mar mar sha Civil Hospital Nongpoh naka bynta ka jingsumar bad namar ka jingshitom kaba jur la pynkynriah noh sha Bethany Hospital Nongpoh ban ioh ka jingsumar ba kham bha, katba u nongñiah katei ka trok u la phet krad na katei ka jaka.
Na ka liang ki pulit ka Nongpoh PS ki hiar mar mar sha katei ka jaka bad ka jingtohkit halor katei ka jingjia ka dang ïaid shakhmat.
Nongstoiñ, Risaw 20: Namar ka jingbun jong ki bar jylla kiba wan trei bad ka Kompeni kaba shna ïa ka surok Nongstoiñ Wahkaji, ki nongïalam ka FKJGP West Khasi Hills District unit, ha ka sngi thohdieng ki la hiar sha ka jaka sah jong ki nongtrei jong katei ka Kompeni kaba dei ruh ka jaka ba ki mashin tylliat maw lem bad kiwei kiwei ki mashin kiba dei ban trei ïa katei ka surok ki don.
Ha shuwa ban leit ha katei ka jaka ba ki nongtrei bar jylla ki sah, ki la leit ban ïakynduh ïa ki heh nongpynïaid jong katei ka Kompeni kaba don ha jan jong katei ka jaka, ban kylli la ki la pynbiang ne em ïa ki kot ki sla kum ki labour licence bad kiwei kiwei sha ki nongbylla ba ki wanrah na kiwei pat ki jylla.
Ha katei ka jingleit tohkit na kitei ki heh nongpynïaid, la lap ba la jan baroh ki nongtrei ki la don ïa ki labour licence lait noh tang kumba katto katne ngut.
Nalor kata la lap ruh ba dei tang ki nongtrei kiba pynïaid ïa mashin tylliat maw, ki bym don ïa ki labour licence bad ki nongïalam ka seng ki la khang tala shuwa ïa katei ka mashin tylliat maw bad ki la bthah ïa ki nongpynïaid jong katei ka Kompeni, ba kin pynbiang noh kloi katba lah ïa ki labour licence jong kitei ki nogntrei mashin.
U bah Carry Oscar Kharmuti vice president ka FKJGP West Khasi Hills, haba kren ha ki lad pathai khubor u la ong ba ka jingwan khynra labour licence jong ka seng ïa ki bar jylla ha katei ka jaka, kam dei namar ba ki kwah ban pynthut ne ban khang ïa ka jingshna ïa katei ka surok, hynrei ka dei namar ba ka seng ka kwah ba ki bar jylla haba ki wan rung ha poh ka jylla Meghalaya, la ki dei ki nongkhaïi nongpateng bad ki nongdie jingdie bad ki nongbylla ruh, kim dei ban shu wan rung lait lan kum ki masi ki blang, hynrei ki dei ban wan da ka lynti da kaba burom ïa ki aiñ bad ki kyndon ba la buh da ka sorkar.
Haba kylli pat ha kaba ïadei bad ka jingdon jong ki khyrdop talasi ïa ki kot ki sla jong ki bar jylla ha ki khappud, kiba ka sorkar ka la buh na ka bynta ban peitngor ïa ka jingwan rung kyrthep ki bar jylla, utei u nongïalam ka seng u la ong ba ka dei kaba shisha ba ka sorkar ka la buh ïa ki khyrdop ha ki khappud ban talasi ïa ka jingwan rung kyrthep jong kiwei pat ki jaitbynriew, hynrei wat la ki don ruh kin ym lah ban lap lut ïa baroh ikiba wan rung ha ka jylla.
Kumta na ka liang ka seng ka hap ban shim ka jingkitkhlieh ban peit ïa kane ka bynta.
U la kyntu jur ruh ïa ka sorkar ba ka dei ban kham pyrkhing shuh shuh ha ka ban phah talasi ïa ka jingwan rung kyrthep jong kiba nabar shapoh ka jylla, namar lada ki nongap ha ki khyrdop talasi ïa ki briew ba nabar kiba wan rung hapoh ka jylla kim shimkhia, ka seng ryngkat ki rangbah shnong, ki seng samla shnong kan ym ailad ba ki ba nabar jylla kin shu wan rung kyrthep khlem ka lynti kaba dei.
U la ong ba ha ka jingshisha ka sorkar ka la dei ban peit bha ba ki Kompeni kiba wan trei ïa ki surok bad kiwei kiwei ki kam hapoh ka jylla, ki wan ïa baroh ki kam ba ki trai jylla ki lah ban trei ka Kompeni, ka dei ban thep da kiba napoh ka jylla, khamtam eh ïa ki trai shnong bad ki trai muluk, namar ha kitei ki Kompeni ki baroh ki samla bad ki nognshong shnong napoh ka jylla ki la nang lut ban trei lait noh tang katto katne eh ki kam ba kim lah.
Shillong, Risaw 20: Ha ka 18 tarik mynta u bnai, ki ktem jong ka NPP ha Pynursla Constituency kaba long ka strong hold jong ka NPP, ki la synjor kynsan kynsan haba da ki hajar ngut ki paidbah ki la wan pynïasoh sha ka Seng VPP.
Kane ka jingwan pynïasoh ka long ha ka jingïalang kaba la pynlong daka VPP ha Urksew,kaba ha ka jingjied MLA ka hap sha Pynursla Contsituency, katba ha ka elekshon MDC pat ka hap sha Nongshken Constituency.
Ha kane ka jingïalang la don lang u Bah Ardent Basaïawmoit, President jong ka Party bad MLA jong ka Nongkrem, u Bah Adelbert Nongrum, MLA ka North Shillong, Bah Brighstarwell Marbañiang, MLA ka Mawlai ryngkat bad kiwei kiwei pat ki nongïalam jong ka Party.
Ki paidbah kiba la wan sha kane ka jingïalang kaba shongshit bha, kaba ym tang ba la ïoh jingpynshai na ki nongïalam ka VPP, hynrei la ïoh ruh ïa ki jingrwai jong kane ka thaiñ.
Ki paidbah kiba la wan ki kynthup ruh ïa kiba dei na ki thaiñ ki shnong khappud bad ka Bangladesh, kata kiba hap ha ka Nongshken Constituency ha ka elekshon MDC.
Hadien kane ka jingïalang ka VPP, ka la pynlong sa ïa ka jingïalang ha ka por janmiet sa ha Laitlyngkot, kaba hap ha ka Sohra Constituency.
Ki paidbah ki la wan na ki shnong jong ka Elaka Laitlyngkot, Raid Nongkynrih bad kiwei kiwei ki shnong kiba hap ha Sohra Constituency.
Kane ka jingïalang ka la bteng haduh ka por mynmiet ruh bad wat hapdeng ka jingbeh ka lyer khriat, pynban da ki hajar ngut ki paidbah ki la wan ban sngap ka jingpynshai ki nongïalam ka Party kaba la pynlong ha madan.
Lah ban kdew hangne ba ka Pynursla Constituency kadei ka ktem ba khlaiñ jong ka NPP ba la mihkhmat da u National Vice President ka NPP bad u Symbud Myntri Rangbah, u Bah Prestone Tynsong.
Katba ka Sohra pat kadei kaba la mih khmat da u Bah Gavin Mylliem, uba la jop na ka Seng PDF bad rung sha ka NPP hadien ka elekshon MMLA mynta ka snem.
Shillong, Risaw 20 : U nongïalam ka NPP ha ka jylla ba dei ruh u Myntri sorkar ka jylla, Bah Comingone Ymbon ha ka sngi Thohdieng u la ong ba ka Voice of the People’s Party kan ïoh ‘nod’ ha ka elekshon MDC kaban sa long shen na Khasi Hills Autonomous District Council kumjuh ruh na Jaintia Hills Autonomous District Council.
“Nga la ïohi lpa ba ka VPP kan sa ïoh ‘nod’ namar mynta ki paidbah kim pdiang ïa ka VPP ha Khasi bad kumjuh ha rilum Jaintia," ong u Bah Coming haba kren bad ki lad pathai khubor.
Shuh shuh u ong ruh ba ka daw hi ka long ba ki paidbah ki tip kham bha ïa kane.
“Nga la ïohi ïa kane ha ki lad pathai khubor ba phi long pyrshah ïa ka VPP bad ki paidbah ruh ki long pyrshah ïa ka," u la bynrap biang.
U Bah Coming u la pynpaw ruh ïa ka jingsngewskhem ba ka NPP kan sa wan biang ha ka bor ha rilum Khasi bad Jaintia hadien ka elekshon MDC kaba la buh ban long ha u snem ban wan.
Katkum ka jingong jong u, ka NPP mynta ka ïakhun ym tang ïa ka VPP hynrei ïa ka UDP, Congress, BJP ruh ha ka por elekshon.
“Hynrei kumba long mynta, nga ïohi ïa ki paidbah ki la dep ban ai ka jingkyrshan ïa ka NPP kaba ïalam mynta ïa ka sorkar bad kumta nga ngeit ba ka NPP kan wan biang ha ka bor wat ha ka elekshon MDC ruh kumjuh," u la bynrap biang.
Shillong, Risaw 20: U Myntri Rangbah ka jylla, u Conrad Sangma, dang shen u la pyllait paidbah ïa ka skhim kaba la ai kyrteng CM Elevate, kaba dei ka skhim kaba ai ryngkat bad ka Subsidy na ka skhim jingïarap pisa lang na ka sorkar bad kaba sei hi nalade ban leh ïa kino ki kam ban ïeng ha la ki jong ki kjat.
Ka subsidy ka long haduh 75%.
Kane ka skhim ka long ban treimam ha kiba bun ki bynta jong ka jingtreikam, naduh ki kam tourism, kam seng karkhana, ri jing ri, seng dukan bad kiwei kiwei de.
Hynrei kiba bun ki la pynpaw ruh ka jingsngew artatien, la kane ka skhim kan treikam bha ne em, ne kiba aplai ban ïoh ïa kane ka skhim kin ïoh ne em katkum ka jingkwah bad ka jingangnud jong ki.
Kiba bun ki paidbah kiba la ïoh ban ïakren ki la pynpaw ïa ka daw balei ba ki artatien ïa kane ka skhim.
Ka daw kaba ki la ai kadei da kaba ai nuksa ïa ka skhim FOCUS bad FOCUS + ne ka FOCUS PLUS.
Ka Skhim FOCUS kadei ka skim kaba la pynmih da ka sorkar jylla ha ka snem 2021 ha kaba la mang ban ai sha ki nongrep lyngba kita ki Producer’s Group kiba dei ki kynhun ba la thaw da ki nongrep.
Ka jingmang ka sorkar ka long ban ai jingïarap mar san hajar tyngka iwei iwei i dkhot jong ki Producer’s Group.
Ha ka snem 2022 shi snem shuwa ka elekshon MLA, u Myntri Rangbah u la pynbna sa ïa ka FOCUS +, kaba long ka jingbteng ïa ka FOCUS.
Hynrei kiba bun ki dkhot jong kine ki Group ki la ïathuh ba ki la seng ïa ki Group jong ki naduh u 2021 bad la pynbiang lut ïa ki jingdonkam,pynban kim shym la ïoh satia ïa kata ka san hajar tyngka wat haduh mynta.
“Ngi la thaw ïa ki Group bad pynbiang lut ïa ki kot ki sla nadong shadong, hynrei ngim shym la ïoh ïata ka skhim", la ong kiba bun ki dkhot jong kine ki Group.
Ym tang ka skhim Producer’s Group, kiba bun ruh ki la pynpaw ba wat ka YESS Scheme ruh kaba la ai da ka tnad Sports and Youth Affairs, kiba bun kiba la aplai hynrei kim shym la ïoh satia.
Kane ka skhim kadei kaba la mang haduh 1 lak tyngka na ka bynta ki Sports Club, ki Youth Club ba kin pynlong ki prokram bapher bapher kiba ïadei bad ki Samla.
Pynban kiba bun kiba aplai ki la ïathuh ba kim shym la ïoh satia.
Dei namar kane ka daw ba kiba bun mynta ki la pynpaw ka jingartatien ïa kane ka skhim CM Elevate ruh, khamtam haba la pynbna ne pyntreikam satang khyndiat bnai shuwa ban long ka elekshon, la ka long ka elekshon jied MDC ne ka elekshon jied MP sha Lok Sabha.
“Ngi kyrmen ba kane ka skhim kan nym dei tang ka skhim pynbieit elekshon kum ka FOCUS", la ong katto katne ki samla kiba thrang ban ïa kane ka skhim na ka bynta ban ïeng ha la ki jong ki kjat.
Etihad Stadium-Man City, Risaw 21: U manager jong ka klob Manchester City, u Pep Guardiola u la pynsngew ba u snar thep kol ka kynhun, u Erling Haaland u la dei ban khur ïa ka khusnam 2023 Ballon d’Or.
Haba phai sha u Haaland u la khyrwit haduh 52 kol naki 53 sien mih madan na ka Man City kaba la khylliap ïa ka samoi lehkai snem 2022-23 da lai tylli ki trophy.
U ne u rangïalehkai bar ri ka Norway u dei u wei napdeng ki 30 ngut ki player kiba la shah jied ban ïaknieh ïa ka khusnam Ballon d’Or ha ka 30 Risaw.
Na ka liang jong u Guardiola u la ong, “U Haaland u dei ban jop – Ho-oid.
Ngi kum ka kynhun ngi la rah haduh lai tylli ki trophy bad u la pynkhih haduh 50 kol.
"U rangïalehkai jong ka klob Inter Miami, u Lionel Messi u dei u player ba ïeng pyrshah ïa u Haaland ha ka jingïaknieh ban poi kyrdan ba nyngkong na bynta kane ka khusnam jong ka phutbol.
Haba phai sha u Messi, u la khur haduh hynñiew sien ïa ka khusnam Ballon d’Or, u la long u la long u shabi ban btin lynti ïa ka Argentina sha ka burom jong ka World Cup 2022 ha ka por ba u dang dei u player jong ka klob Paris St-Germain.
Shuh shuh u Guardiola, u ba la ïoh bynta ban coach ïa u Messi ha ka por ba mabki arngut ki dang don bad ka Barcelona, u ngeit ba u ne u rangïalehkai ba 36 snem u dei hok ban ïoh la ka jong ka bynta.
“Ka Ballon d’Or ka dei ban long ha ki ar bynta.
Kawei ïa u Messi, bad hadien phai pat sha kiwei ki player" la ong u Guardiola.
“Ka samoi kaba sniew ïa u Messi ka dei kaba seisohtam ïa kiwei.
".
Khliehriat Risaw 21: Ka Jingïaseng Samla Presbyterian Daistong, East Jaiñtia Hills District, hynnin ka sngi ka la buh ïa u maw nongrim ban tei ia kaophis treikam ha shnong Daistong, ïa kane ka ophis treikam kaba lai mala la tei ha ka jingheh kaba 1020 square feet.
Na ka liang ka Seng Samla Daistong ka la khot ïa u bah Bankupar Sutnga, uba na ka Balang Sutnga ban long kum u kongsan bad u symbud kongsan pat u bah Chiborlang Wahlang, uba na ka Balang Nongsning, hynrei na ki daw bym lah kiar kitei ki kongsan ki khlem lah ban poi bad kumta la aiti noh ha bah Da O Shwa Sutnga uba na ka Balang Latyrke ban shim ïa ka kam kum u kongsan u ba la plie ïa u maw nongrim,Ïa ka prokram la pyniaid da u Chairman Jingïaseng Samla (JS) Daistong, u bah Shwa Patwet bad ha shwa ban sdang ïa ka jingialang la ioh jingduwai pyn kyntang na u Tbn.
S.
Sukhlaiñ, la ioh ïa ka jingkren pdiang burom na u Asst.
Scretary Jingiaseng Samla, u bah Vesrperson Sutnga ha kaba la pdiang burom ïa baroh ki ba la wan sha kane ka program ba kynthup naduh ki Pastor, ki Tymmen Basan, ki Rangbah Balang, ki long kmie long kpa, kumjuh ruh kiba la shah khot kyrpang kiba na ki Balang bapher, kiba don hapoh u pud u sam jong ka Prebytery Sutnga bad ka District Nongkhlieh.
Na ka liang u kongsan, u la ai ki kyntien sneng kyntu ïa ki khun samla ka balang bad ong ruh ba ba ki Samla ki dei ka lawei ïa ka imlang ka sahlang kumta ki dei ban shimkhia ban ïa trei lang bad ki nongkitkam bad ban long kiba ïa sngewthuh jingmut bad iatylli kawei ha kano kano ka jingangnud ban trei ïa ka kam kaba bha khnang ba ka kam kan long kaba jop, kumjuh ruh u la seng kyntu ïa ki nongkitkam ba ki dei ban long kiba trei hok ïa ka kam ban ioh poi sha ka thong.
U Tbn H.
Papeng, u la ai ka jingkren bad u la pynshai ruh ïa ka jingthmu ka Jingiaseng Samla ha ka jingiadei bad kane ka program.
Na ka liang u Rev.
S.
Langstang uba dei ruh u Pastor inchare jong ka District Nongkhlieh, u la ai ïa ki kyntien seng bad kyntu ïa ki khun samla.
Kiba la ai jingkren ki kynthup ruh u bah Silbinus Sukhlaiñ uba la ong ba ka long kaba donkam ban don ïa ka ophis treikam la ka jong na ka bynta ban ioh buh ïa ki tiar ki tar bad ki kot ki sla kiba donkam bad ong ruh ba ka jingdon ka Jingiaseng Samla ka long kaba bha haduh katta katta namar ki khun samla ki lait na ki kam sniew bad lait ruh na ka jingjot ka jingim.
Ha katei ka sngi ba plie ïa u maw nongrim, la ioh ruh ban sam ïa ki momento sha u kongsan bad sha kiba la shah khot kyrpang bad la ioh ruh ïa ka jingkren ai khublei na u Secretary Jingiaseng Samla Daistong, u bah P.
W.
Lamare uba la ai khublei ïa baroh kiba la poi sha kane ka prokram bad ong ruh ba ka jing don lang jong ki ka long ka jingai mynsiem lem ïa ka jingiaseng samla jong ka balang.
Ha shwa ban pynwai ïa ka prokram, u Chairman Jingiaseng Ssamla u la pynsngew ba ka Jingiaseng Samla ka ai khublei ïa kito kiba la noh syniang bad kiba la ai sngewbha sha ka Jingiaseng Samla bad ong ruh ba ka Jingiaseng Samla Daistong ka pdiang sngewbha ïa kino kino ki seng ne riew shimet kiba ai sngewbha da ki tiar ne da ka pisa palat ïa ka 6000/- shaneng na ka bynta ban tei ïa kane ka ophis treikam bad yn buh ne thoh ïa ka kyrteng bad jingai jong ki ha u mot sah jingkymaw jong ka Jingiaseng Samla.
Hadien katei ka jing kren ai khublei la ioh ïa ka jingdwai kyrkhu pynwai na u Tbn Ngeit Pajuh uba na ka Balang Bamkhosngi,.
Ka jingbun briew ne ka jingroi jong ki nongshong shnong ka dei kaba ym lait ban lait la ka long ha kano kano ka shnong ne kano kano ka ri ruh.
Hynrei ka jingdon ia ka ain kaba khlain bad ia ki nongsynshar kiba iohi jngai ka pynlong ia ka nongbah ban long kaba iaid beit iaid ryntih.
Katba hangne ha ka nongbah Shillong pat haba shu peit la i kum ka nongbah ne ka sor kam don satia ki nongsynshar.
Ki lynti paidbah bad ki jaka iew ki la jyllei da ki nongdie jingdie bad la shu ia tur bad phriang katba mon haduh ba la khapngiah lut ka lynti ka synkieng ruh da ki nongdie madan bad ki nongkhaii beain bad dkhar bad khasi.
Naduh na Iewduh shaduh Khyndai lad bad wat kiwei ki dong ruh katei ka jingiatur bad khnieh wat ia ki jaka iaid paidbah ruh ka la jyllei bha ha kine ki sngi wat ka pdeng surok jong ka Motphran ruh ka la kylla jaka iew syndon katba nangmih uwei u snem sha uwei u snem.
Ka Iewduh kadei kawei ja ki jaka kaba khapngiah tam bad ka daw kam dei ei namar ba la bun ki briew nongleit siew, hynrei ka daw kaba kongsan ka dei namar ba ki bor kiba peit bad synshar ia ka Iewduh kim lah ban teh lakam ia ki paidbah nongkhaii ba ki dei dei ia ki mar tang hapoh ki dukan ne ki basa kiba la ai sha ki.
Hynrei wat ia ki lynti iaid ruh la phiah ha ki ar bynta bad la buh jaka die madan noh hapdeng.
Kane kam dei eh ka jingisynei ia kiba duk kiba toi hynrei kawei na ka daw hi ka dei ka jingkangar pisa jong ki bor kiba dei peit ia ka jingiaid beit iaid ryntih jong ka Iew.
Hooid baroh ngi sngewsynei ia kiba duk ba toi ba kin ioh ban kamai jakpoh, hynrei ym lah pat ban iapein ia ka jingkylluid bad ka jingiaid beit iaid ryntih jong ka rukom synshar khadar.
Ka Shillong kaba la ioh ia ka nam kum ka Scotland jong ka ri Mihngi na ka por sha ka por ka la nanglip rong lip rong katba nangmih ki sngi bad lah ban ong ba mynta lei lei ka la dei pynban kawei na ki jaka kaba lymmuh tam ha kine ki sngi ha ka liang ka iew ka hat.
Ha kine ki sngi ka la long kaba thait bha ban rung shapoh jong ka Iewduh namar ba la pynwit palat ia ki lynti iaid baroh da ki nongdie madan bad ka iew ka la shu khap ngiah bad kam long shuh ka iew kaba khuid kaba suba.
Nalor jong ka jingpynwit jong ki nongdie madan ha ki lynti iew wat kito kiba don la ka jong ka basa ruh ki ialeh katba lah ban phriang ia ki mar jong ki palat ia u pud u sam jong ka dukan ne ka basa jong ki.
Kane ka la nang pynkhap ngiah shuh shuh ia ka iew kaba la bna nam jong ka ri Khasi.
Baroh ki lynti iaid jong ka Iewduh kiba la kham heh kim lait shuh na kane ka jingtur jong ki nongdie madan bad ruh ki nongdie dukan ba phriang ia ki mar jong ki shabar la ka basa.
Ka bor jong ka pisa shisha la la pynduh lut ia baroh ki jingbit jingbiang jong ki paidbah bad ruh ka jingdon ia ka Iew kaba khuid bad kaba itynnad jong kane ka ri Khasi.
Ym tang ka Iewduh hynrei wat ki rud surok jong ka surok naduh Motphran shaduh Khyndailad ki la kylla long ki jaka die madan.
Ha kine ki sngi ka Motphran ka la long kawei na ki madan iew luri lura bad ym don ain shuh ka ban teh lakam ia ka jingiaid beit iaid ryntih.
Baroh ki la iatur beit ban die ia la ki jong ki mar k ibapher bapher ha Motphran.
Ki rud jong ka surok naduh rum Motphran ter ter sha Bimola, shaduh them bijoi ki dap da ki poi ei kiba la pynwit ia ka surok bad pynthut ia ka leit ka wan jong ki paidbah.
bunsien ki paidbah ki hap ban iaid lang bad ki kali ha surok namar ba ki sur surok bad lynti iaid kjat la klun lut da ki khar die madan.
Hato ym don nongsynshar shuh mo hangne ha ka nongbah Shillong naduh ki bor pyniaid iew haduh ka Municipal kaba peit ia ka khuid ka suba bad ka jingiaid beit iaid ryntih jong ka sor.
Hato ym dei ba baroh ki la ia bieit sbai lut namar kata kim shlan shuh ban pynthut ia kito baroh kiba pynkhein ia ka ain bad buhai basa beain kat sha ba lap.
Myntoi aiu ban pynlut da ka phew lak ban pynitynnad ia ka nongbah Shillong tang ha ka por Khristmas katba man ka sngi pat la shu ieh bein la kum ka nongbah kaba ym don sorkar ne ym don nongsynshar shuh !.
Shillong, Risaw 21 : Ka Ayushman Bharat PradhanMantri – Jan ArogyaYojana (AB PM-JAY) ka la tam ia u mawmer ha ka jingdon mynta 26 klur tylli ki Ayushman card ha baroh kawei ka ri ha ka 19 tarik u Nailur 2023.
Kane ka skhim kaba pyntreikam da ka National Health Authority (NHA) ka pynbiang pisa haduh T.
5lak ia 12 klur tylli ki longiing na ka bynta ki jingsumar.
Ka jingshna ia ka Ayushman card ka dei kawei na ki kam kiba nyngkong hapoh ka Ayushman Bharat PM-JAY bad la shim ia ki sienjam ban pynthikna ba baroh kiba ioh jingmyntoi na kane ka skhim ki don ia ka Ayushman card.
Ka dei kawei na ki kam kiba kongsan hapoh ka AyushmanBhavah campaign kaba la sdang da ka jingthmu ban pynthikna ba baroh ki ioh jingmyntoi na ki skhim jong ka Sorkar India kiba iadei bad ka koit ka khiah.
Naduh ba la sdang ia kane ka campaign ha ka 13 tarik u Nailur 2023, la ioh 1.
5 klur tylli ki jingkyrpad ban ai Ayushman card ha ka rynsan IT jong ka NHA.
Ha u Nailur 2023, la shna 86 lak tylli ki Ayushman Card haduh ka 19 tarik jong une u bnai.
Khnang ban poi sha baroh ki jaka, ka NHA ka la pyllait paidbahia ka ‘Ayushman App’ na ka bynta ka jingshna ia ki Ayushman Card.
Kane ka app ka ai lad ban ai jingpynshishadalade.
Lyngba ki saw tylli ki sienjam ba suk, kane ka plié lad ia ki briew ba kin shna ia ki Ayushman card khlem da hap leit sha ka jaka shna ia kine ki card.
Shuh shuh, baroh ki briew ki lah ban iarap ia kiwei ba kin shna ia ki Ayushman card.
Kumta, ka Ayushman App ka plié lad ia ka Jan Bhagidari.
Ia ka jingseisoh jong kane ka app lah ban iohi lyngba ka jing download haduh 26 laksien ia kane ka app naduh ba la sdang ia ka ha ka 13 tarik u Nailur, 2023.
Mynta ka Ayushman Card ka la dei ka dak jong ka jingryntih, ka jingioh bynta bad ka jingpynkupbor.
Ka ai jingshngainia kiba duk ba suk bad ki longiing kiba shem jingeh ba ki don jingiada na ka jingpang bad ka jinglut jingsep kaba ki hap mad haba ki ioh pang.
Namar kane, ka Sorkar ka la leh ia kaba donkam ban pynthikna ba baroh kiba dei ban ioh bynta ki don ia ka Ayushman Card.
Lyngba ka jingdon 4 klur tylli ki Ayushman Card, ka Uttar Pradesh ka ialam lynti ia kiwei kiwei ki ri ha ka jingdon ki Ayushman card.
Ka Madhya Pradesh ka wan ha ka kyrdan kaba ar ha ka jingdon 3.
69 klur tylli kine ki card bad ka Chhattisgarh ka wan ha ka kyrdan kaba lai da kaba don 2.
04 klur tylli kine ki card.
Shuh shuh, ka long kaba sngewhunbha ba 49% ki Ayurshman card ki dei kiba bat da ki longkmie.
Ka Ayushman Bharat PM-JAY ka la ai jingiarap ia 5.
7 klur tylli ki jingsah hospital kaba kot sha palat T.
70,000 klur.
Kumta, ka la tyngkai palat 1 lak klur na ka pla jong ki ba duk ba suk bad ki longiing kiba shem jingeh.
Nongpoh, Risaw 21: Da ka jingangnud ban dang pynkhlaiñ ïa ka jingshakri bad ruh ban dang pynkhlaiñ ïa ki jingtreikam ka seng ban ai ka jingshakri sha ki paidbag, ki nongïalam ka Federation of Khasi Jaintia & Garo People (FKJGP) North Khasi Hills District mynta ka sngi Saitjaiñ ki la hiar sha ka thaiñ Western Ri Bhoi na ka bynta ban pynthymmai bad ban pynskhem ïa ki nongïalam ba pura ka FKJGP Western Zone ha Ri Bhoi.
Kine ki heh nongnïalam ka FKJGP, North Khasi Hills District Unit kiba la hiar sha Patharkhmah na ka bynta ban pynthymmai bad ban pynskhem ïa ki nongïalam katei ka Zone ki kynthup naduh u President, u Bah Luistar Lyngdoh, u General Secretary, u Bah Shanlang Diengdoh, u Senior Vice president, u Bah Lumlang Mawnai, u Education Secretary, u Bah Gabriel sun bad kynthup kiwei kiwei ki nongïalam bad ki dkhot ka seng na ka District.
Ïa kane ka jingïalang ban pynthymmai bad ban pynskhem ïa ki nongïalam ka FKJGP, Western Zone la pynlong ha Dorbar Hall ka shnong Patharkhmah bad la sakhi lang ruh da ka jingdon lang ki nongïalam ka KSU, RBYF na Western Ri Bhoi bad kynthup ruh ki riew rangbah na katei ka thaiñ.
Kine ki nongïalam ka FKJGP Western Zone ba la pynthymmai bad pynskhem mynta ka sngi ki kynthup ïa u President ba la jied ïa u Bah Centerwell Doloi, General Secretary, u Bah Birson Pohshna, Vice president, Alfred Lyngdoh lem bad kiwei kiwei ki nongïalam bad ki dkhot kane ka Zone.
Ha kane ka sngi kum u nonïalam ka FKJGP North Khasi Hills District, u Bah Luistar Lyngdoh nalor ba u la ai ka jingpynskhem bad ban pyntiar smai ïa kitei ki nongïalam ka seng, u la ai ruh ki kyntien sneng ki kyntien kraw ïa kine ki nongïalam ba thymmai ka seng ba kin shim ïa ka jingkitkhlieh kum kita ki nongïalam ban ai ka jingshakri kaba bha tam sha ki paidbah katei ka thaiñ.
Shuh shuh, u la khot la wer ruh ïa ki paidbah katei ka thaiñ ba kin ai ïa ka jingïatrei lang bad kine ki nongïalam ba thymmai ka seng ba ka jingthmu ba kyrpang ka seng ban sei ïa kine ki nongïalam ka long ka daw bah ban peit ïa ka eh ka shon ki paradoh ki parasnam bad khamtam ban wan rah ïa ka shongsuk songsain bad ka roi ka par ki poidbah ha katei ka thaiñ, u la bynrap.
Shillong, Risaw, 20: Ka kynhun shipai BSF jong ka 181 Battalion kiba ap pahara ha khappud jong ka South Garo Hills District bad ka ri Bangladesh, ha ka sngi Saitjaiñ ki la ai sngewbha da ki saikil na ka skhim Civic Action Programme sha ki khynnah skul kiba pule ha ki skul kiba don hapoh kane ka District.
Ïa ki saikil la aiti sha ki khynnah skul da u Commandant jong ka kynhun BSF 181 Battalion u Mayank Dwivedi jong ka Dipulipara Post ha South Garo Hills.
Ki saikil ba la sam ha kane ka sngi ki long 35 tylli.
Ki khynnah skul kiba la shah jied ban ïoh ïa ki saikil ki long na ka shnong Dumnikura, Namchapara, Sibbari, Bangankona, Nilwagiri.
Na ka liang jong ki Rangbah Shnong ki la ai khublei ïa ki shipai BSF kiba la kloi ban ai ka jingkyrshan sha ki khynnah skul da ki saikil khnang ba kin dup ïoh lad ban pyndonkam ban poi kham kloi manla ka sngi sha ki skul pule.
Jowai, Risaw 21: Ka Sengkhihlang ka la pynlong ïa ka General Meeting jong ka mynta ka sngi 21/10/2023 ha ka office treikam jong ka Seng Bah ki nongshad nong khien ha Banium East Khasi Hills District, ha kane ka General meeting jong ka Sengkhihlang la wan ban ïa shim bynta da ki Secretary/President ki dkhot jong ki tnad Sengkhasi bad Sein Raij bapher bapher.
Ha kane ka General Meeting u General Secretary u la pule ïa ka General Report ne ka report treikam jong ka Sengkhihlang bad la ïoh ban ïa pule ïa ka jingïoh bad ka jinglut jong ka Sengkhihlang, te kumta hadien ka General report la ioh ban pynthymmai ïa ki nongkitkam jong ka Sengkhihlang na ka bynta ka Samoi treikam ba 3 snem katta naduh u snem 2023 haduh u snem 2025.
ïa kane ka jingïa jied ïa ki nongkit kam ba thymmai ka Sengkhihlang la pynïaid ïa ka da u Chairman ba shipor u ba dei u President ka Sengbah ki nongshad nongkhien bad u Langdoh Niam ka Seiñ Raij Mukhla kum u nongbuh ïa ki jingthoh, kumta ki paidbah ba wan sha kane ka jingïalang ka Sengkhihlang ki la jied biang ïa u Rgh, H.
Robin Kurbah ba un long biang u President ka Sengkhihlang na ka bynta ka samoi ba 3 snem, ïa u General Secretary ki paidbah da kawei ka jingmut ki la jied biang ïa u Rgh, Mario Biam ba un shimti biang ia ka kam General Secretary ka Sengkhihlang, bad la jied ruh u Rgh, Moses Lyngdoh, Rgh, Marshan Lnygdoh Mawphlang kum ki Vice President ka Sengkhihlang, la jied ruh ïa u Rgh, Welcome Kurbah, Rgh, Heipormi Lyngdoh kum ki Asst.
General Secretary ka Sengkhihlang, la jied ruh ïa ka kang, Santina Lyngdoh Mawlong kum ka Treasurer, la jied ïa u Rgh, Standbyme Sari kum u Publicity Secretary ka Sengkhihlang bad la jied ruh ïa Rgh, Hamar Kharmar kum u Secretary jong ka Art & Culture bad ïa u Rgh, Tiplem Sumer kum u Chairman jong ka Art & Culture jong ka Sengkhihlang.
La jied ruh ïa ka Auditor jong ka Sengkhihlang da u Rgh, Wanbha Lyngdoh bad ka kong Mira Dkhar, te ha ka juh ka por ruh la ïoh ban jied ïa ki Executive Members jong ka Sengkhihlang na ki tnad Sengkhasi bad Seiñ Raij bapher bapher mynta ka sngi.
Kane ka long katkum ka jing pyllait khubor u Rgh, S.
Sari Publicity Secretary ka Sengkhihlang.
Jowai, Risaw 20 : ïa ka taïew leh burom ïa ka ‘wildlife Week’ halor ka phang “Partnership for Wildlife Conservation" la pynkut hynnin ka sngi 20 tarik haka prokram bala pynlong da ka ophis Divisional Forest Officer, Jaiñtia Hills Wildlife Division, Jowai ha shnong Demthring Community Hall.
Ha kane ka sngi na ka liang u Principal Chief Conservator of Forest (Biodiversity & Wildlife) and Chief Wildlife Warden u S.
M.
Sahai, IFS ula wan ban ïadonlang kum u kongsan ha ryngkat u Chief Conservator of Forest (Wildlife) u P.
K.
Agrahari, IFS kum u symbud kongsan.
U S.
M Sahai haka jingkren ula batai shaphang ka jingrakhe ïa kane ka taïew ban pynneh pynsah ïa ki khlaw ki btab da ki shnong (Community) kiba la leh naduh ki longshwa manshwa.
Haka juh ka por u ai khublei ïa ki trai shnong kiba ai jingkyrshan manka por da ka jingïatreilang bad ka tnad khlaw na ka bynta ban ïada ïa ki khlaw ki btab bad ki mrad ki mreng.
Shi bynta na kane ka jingrakhe ïa ka taïew kila pynlong ruh ïa ka jingïakop dro dur bad ka Extempore competitions na ka bynta ki khynnah skul ha kaba la sam ruh ïa ki khusnam sha ki nongjop.
Ha ka juh ka sngi ka tnad khlaw jong ka District kala sam ruh ïa ki khusnam sha kito kiba pynlait im ïa ki mraw khlaw kaba la ai kyrteng ka ‘Wildlife Samarita Award 2022-2023’ kata sha u Daioo Wan na Moodymmai Wah bad ka Kelsi Lapasam na Chutwakhu, Jowai kiba la pynlait im ïa u Barn-Owls.
Na ka bynta ka khusnam ‘Samarita Award 2023-2024’ la sam sha u Monlang Talang na Nongbareh Rim Village ba pyllait im ïa u Leopard Cat, u Hynruki Dkhar na Barato bad u Sambha Dhar na Ladthadlaboh, Jowai ïa u Slow Loris, u Achuhmi Lamare na Mupliang Village ïa u Masked Palm Civet, u Marbanki Law na Moolibang Shangpung ïa u Asian Barred Owlets.
Ka Emmichirup Jones Pyrtuh na Sohmynting Village ïa u Keeled Box turtle, u Shanlangki Sungoh na Shagpung Khliehrangnah bad ka Fairy June Sungoh na Mootyrchiah ïa u Monitor Lizard, u T.
Padit na Mynsngat ïa u Leopard cat, u Liiomio Laloo na Tpep Pale, Jowai ïa u Indian Giant Flying Squirrel, u Saphiius Suting na Salaroh, Jowai ïa u Tokay Gecko, u Kopsarlin Rymbai na Salaroh, Jowai ïa u White Breasted Kingfisher, u Arban Sungoh na Mooralong, Jowai ïa u Black Kite Indian bad u Damemaia Sakhiat Laloo na Khimmusniang, Jowai ïa u Ferret Badger.
Ha ka juh ka por katei ka tnad khlaw kala leh burom kumjuh ïa ki Rangbah Shnong jong ki 6 (hynriew) tylli ki shnong.
Kiwei de kiba ïadonlang ha kane ka ngi ki kynthup ïa ka Additional Deputy Commissioner H.
M.
L.
Kynta, MCS, ka kong N.
Laloo.
MFS, Divisional Forest Officer, Jaiñtia Hills Wildlife Division, Jowai, ka kong M.
Suchiang, Forest Pleader, u S.
Law, Range Forest Officer/c Umkiang Wildlife Range, Khliehriat, u N.
Medhi, Senior Biologist, Wildlife Wing, Meghalaya Shillong bad Dr.
Aniket Pawar, Bombay Natural History Society (BNHS) kiba la ai ruh ka jingkren ha kane ka sngi.
Ïa ka jingïalang la pynïaid da u D.
N War, MFS, Assistant Conservator of Forest, Jaiñtia Hills Territorial Division, Jowai, katba u S P R Shullai, Range Forest Officer, I/c Jowai Wildlife Range, Jowai ula ai ki kyntien ai khublei.
Nongpoh, Risaw 21 : Da ka jingsngewkhia halor ka jingeh jingshon ki khynnah skul bad ki riew paidbah ha ka leit ka wan na ka daw ka jingsniew jong ka surok ha ki bynta jong ka shnong Umling, ka RBYF 20mer Circle hynnin ka sngi ka la mih ban maramot sngewbha ïa katei ka surok shi bynta ban pynsuk ïa ki khynnah skul bad ki paidbah ha ka leit ka wan.
Kane ka surok ba la mih ban maramot sngewbha da ka seng RBYF 20mer Circle ka dei ka surok ha Umling kaba leit sha ka skul St.
Francis Higher Secondary School, Umling bad ka skul sorkar kaba don ha ka shnong Umling ha Ri Bhoi District.
Haba leit ban maramot ïa katei ka surok la ïalam da u Presdient ka RBYF 20mer Circle, u Bah Lan Syngkli, u Vice President, u Bah Peter Syngkli, u General Secretary, u Bah Seibor Nongmalieh bad kynthup kiwie kiwei ki nongïalam bad ki dkhot ka seng na 20mer Circle.
Kumba la pynpaw da kitei ki nongïalam ka RBYF 20mer Circle, ka daw kaba la pynlong ïa ki ban leit maramot ïa katei ka surok ka dei namar jingsniew palat ka surok ba bun ki kmie ki kpa jong ki khynnah skul bad ki riew paidbah ki la ud la nam ba ki shem jynjar ban leit ban wan na ka daw ka jingsiew jong katei ka surok.
Ki la pynpaw ruh ba kane ka jingmaramot jong ki ïa katei ka surok, ka long ruh kum ka jingpyni paidbah ïa ka jingtylli hapdeng ki para dkhot ka seng bad kito kiba long kloi ban ïa kit lem ïa ka eh ka shon ki paidbah bad ka jingmaramot ïa kane ka surok kan pynsuk ïa ki paidbah ha ka leit ka wan ha kaba kumba long mynta kane ka jingsniew ka surok ka la ktah shisha ïa ki paidbah ha ka leit ka wan.
Shuh shuh, kitei ki nongïalam ka RBYF ki la kyntu ruh ïa ka tnad PWD, ki nongmihkhmat bad wat ka sorkar ba kin thaw lem ïa ki lad ban pynbha ïa katei ka surok, bad lada ka sorkar ka shim khia ban pynbha ïakane ka surok ka long ka jingkyrkhu ïa ki khynnah skul bad kumjuh ruh ïa ki riew paidbah, ki la bynrap.
Nongstoiñ, Risaw 21: Ïa ka kyrteng shnong Mawïamsyiem la shim na ka ktien Garo kaba ong Rongthe Raja Krappa, kaba ka jingmut ka long u Maw ba ïam u Syiem lada kylla ha ka ktien Khasi.
Kane ka long katkum ka jingong u bah Passtar Nongshillong sordar shnong jong katei ka shnong, u ba la pynwan dur ïa katei ka shnong ha ka ktien Khasi bad la jer noh shisyndon ïa ka kyrteng jong katei ka shnong kum ka Mawïamsyiem, kaba u la ïoh ruh ban seng naduh ki 30 snem mynshuwa.
Lah ban kdew hangne ba katei ka shnong ka dei kawei na ki shnong kaba dang hap hapoh u pud u sam jong ka West Khasi Hills District, hapoh ka jingsynshar jong u Phlowel Syiem, Syiem ka Hima Nongmynsaw Syiemship.
Katei ka shnong ka dei ka shnong kaba don ha khappud ka jylla Meghalaya bad Assam, kaba don kumba 200 tylli ei ei ki tnum ïing haba kheiñ kyllum lang haduh u snem 2022.
Kaba sngewtynnad shuh shuh ban ïohsngew shaphang katei ka shnong ka long ba ha katei ka shnong, ki don haduh lai tylli ki kynhun balang Khristan, kaba kynthup ïa ka Katholik, Presbyterian bad ka Baptis.
Hynrei la ong ba baroh lai kynhun la pynlong jingïaseng lang tang ha kawei ka ïingmane, namar ba ki dang don tang khyndiat ngut ki para bangeit.
La ong shuh shuh ba ki nongshong shnong jong katei ka shnong ki la duh ruh ïa ka ban thep vote ha ka jylla Meghalaya.
Hynrei hadien ba utei u bah Passtar sordar katei ka shnong Mawïamsyiem u la trei bor bah, la ïoh biang ïa ki EPIC kiba la shah pynduh bad la lah ban thep vote biang ha jylla Meghalaya.
Hynrei dang don pat ki katto katne tylli ki shnong kiba na katei ka thaiñ kiba la duh noh bad ki bym pat lah ban pynphai haduh kine ki sngi.
Shuh shuh, ka shnong Mawïamsyiem kum kawei na ki shnong kaba don ha khappud ka jylla Meghalaya bad Assam, khambun ki nongshong shnong jong katei ka shnong ki don tang ki jaidbynriew Khasi bad ki Garo.
Ym tang katta, ka dei ruh ka shnong kaba dang sahdien bha ha kiba bun ki liang, la ka long ka umbam umdih, ka bording, bad khamtam eh ka surok kaba dei u budlum ka kamai kajih ne ka roi ka par.
La ong ba ïa ka ïing dorbar ruh la shna hi da ka bor shnong, nangta watla ki khynnah skul ki don da ki spah ngut, hynrei wat tang kawei ka skul ruh ym shym la don satia lait noh kawei kaba la shna hi da ka bor shnong.
Ym tang katta hynrei jan baroh ki surok ki dei kiba la shna hi da ka bor shnong tang lyngba kaba trei bor met da ki khun shnong, khlem ka jingïarap jongno jongno ruh em wat lada ka dang dei tang ka surok khyndew.
Katei ka shnong kat haduh kine ki sngi kam pat don kano kano ka jingïakajia ne ka jingïaknieh pud hapdeng ka sorkar jylla Meghalaya bad ka Assam.
Hynrei, lada ka sorkar jylla Meghalaya kam phai khmat sha katei ka thaiñ, lah ruh ban ong ba lehse ha kawei ka sngi katei ka thaiñ shen kan sa hap ha kajuh ka apot kumba la jia ïa ka Langpih bad ïa kiwei kiwei.
U bah P.
Nongshillong sordar ka shnong Mawïamsyiem, u la ong ba lah bunsien ki nongmihkhmat ki la wan uwei hadien uwei, hynrei ki la kut tang ha ki jingkular khlem da pyndep wat tang kawei ruh ban pynurlong bad ym don mano mano ruh kiba phai khmat lem ïa ka thaiñ.
Shillong, Risaw 21 : U President ka Meghalaya Pradesh Congress Committee (MPCC), Bah Vincent H Pala u la pynpaw ba u long uba kloi ban pdiang sngewbha ïa u Myntri Rangbah barim ka Jylla, Dr.
Mukul Sangma ban wanphai biang sha ka party.
“Ym tang ïa u Dr.
Mukul Sangma, ngi pdiang sngewbha ruh ïa baroh kiba la phet noh na ka party namar ka party hi kam dei tang jong u Bah Pala, hynrei ka party kadei jong baroh," ong u Bah Pala haba kren bad ki lad pathai khubor.
“Na ka liang ka Deborah Marak, Working President jong ka MPCC ka la ïathuh ïanga ba ka long kaba kloi ban khot biang ïa u Dr.
Mukul sha ka Congress.
Kumta nga la ong ïa ka ban ïaid shakhmat ïa ka kam.
Hynrei lada jia ba u Dr.
Mukul Sangma lane kino kino ki nongïalam ki kwah ban wan pynïasoh biang sha ka party, ngi hap ban phah pat sha Delhi bad nangtei kan sa ai ïa ka jingmynjur," u la bynrap biang.
Nalorkata, u Bah Pala u la ong ruh ba kin sa rai mano kiban pynïasoh sha ka party.
“Ngin sa rai mano kiban pynïasoh sha ka party kumta ngam tharai ba ngin don jingeh lada mano mano ki wan pynïasoh la ka long naduh u Dr.
Mukul Sangma lane kino kino.
Ka party kadei tang ka rynsan bad baroh ki don ka hok ban wan pynïasoh bad baroh ki don ïa ka lad ban wan.
"Shuh shuh utei u heh Congress u la kam ruh ba ka party ka la dei ban ïoh haduh kumba 20-22 ngut ei ei ki MLA ha ka elekshon ba la dep lada jia ba u Dr.
Mukul Sangma um shym la leit pynïasoh sha ka All India Trinamool Congress (AITC)“Ka jingshisha, nga mynjur lang bad phi namar mynta phi ïohi ba lada ngi synroplang ïa ka vote ba ïoh ka TMC bad ka Congress, ngi la tikna ba ngin ïoh ym duna ïa ka 20-22 ngut hynrei kaei kaba nga ngeit ka long ba man u ksew u don la ka jong ka sngi.
Mynta ka lah ban dei ka sngi jongnga, lashai ka jongphi hynrei la shisngi pat ka lah ban dei jong kiwei pat.
Kane ka dei shi bynta jong ka jingim," u la ong.
Tangba, na ka liang u Bah Pala pat um shym la treh ban kren ei ei la u Dr.
Mukul u la leh ïa kaba bakla da kaba leit ban pynïasoh sha ka AITC bad ong ba kan kham biang ïa u Dr.
Mukul ban jubab ïa kane ka jingkylli bad la ka jingleit jong u ban mih na ka Congress kadei kaba biang ne kaba bakla.
Halor ka jingkylli, utei u MP ka Shillong u la ong ruh ba ym don ki nongïalam Congress kiba la leit ban kynduh ïa u state President ka AITC bad MLA ka Nongthymmai, Bah Charles Pyngrope ban wanphai biang sha ka party.
“Kan long kaei kaban pynlehrain ïangi lada jia ba ngi leit ban khot bad khroh ïa u president jong kawei pat ka party ban wan pynïasoh bad ngi.
U la ieh ïangi bad u la dei ruh u briew uba la rangbah bha.
Ngim shym la leit ban kynduh ïa u Bah Charles.
".
Shillong, Risaw, 21: Ki Pulit ka kynhun Anti Narcotic Task Force (ANTF) ka East Khasi Hills District ha ka sngi Thohdieng ki la ïohkem ïa ki lai ngut ki snar khaii drok najan Law College, Dhankheti, Shillong.
Katkum u kyrwoh ba la phah da u Superintendent of Police (SP) ka East Khasi Hills Bah Sylvester Nongtnger, ki lai ngut kiba la shah kem ki long u Marvince Maja, 43 snem ka rta bad u Phiralang Dkhar 42 snem ka rta kiba sah ha Mawlai Nongmali, Block III, Shillong bad u Imti Ao Shylla 47 snem ka rta uba sah ha Kharmalki, Malki (shadien ka Law College),Shillong.
Na kine ki lai ngut ki Pulit ki la ïoh ban kurup ar tylli ki synduk thep sabon ba la thep ïa u drok Heroin uba khia 23.
95 gram, ka pisa T.
44,500 hajar, kawei ka kali Venus, kaba dang thymmai rong rupa bad lai tylli ki mobile phone.
Shillong, Risaw, 20: U nongïalam jong ka Seng Congress u Bah Vincent H.
Pala u la ong ha kaba ïadei bad ka jingtih bad ka jingshalan beaiñ bad ïa u dewong, ka ‘dur ba shisha’ jong ka Sorkar MDA ba la ïalam da ka National Peoples Party kan sa paw hadien ba la shongthait u Chief Justice ba mynta jong ka Ingbishar Meghalaya High Court.
Ha ka jingïakren bad ki lad pathai khubor u Bah Pala uba long ruh u MP jong ka Shillong u la ong ba ka jingtih be-aiñ bad ka jingshalan ïa u dewiong ka la kham hiar mynta la katto katne bnai.
“Kumba ju long ki briew jong ki High Level ki ju wan bad tied ïa ka jingkhang jong ki nongkhaii ba ka ïa kali phi yn sa pyllait lada phi ai katne, hynrei mynta kata ka jingleit tied jingkhang ka la sangeh hynrei lajan baroh ki dang ap khmihlynti lano Chief Justice un shongthait noh bad nga tharai ïa ka ban sa jia hadien phin sa ïohi ynda u Chief Justice u la shongthait," u la ong.
U Bah Pala u la ong, “la jan baroh ki la ïakren bad nga, bun ngut ki paralok jong nga kiba ju im ha ka kam khaii dewiong, bun ngut ki paralok jong nga kiba don karkhana bad kiwei kiwei ki jait kam kiba don bynta bad ka kam dewong, la jan baroh ki sheptieng ïa u Chief Justice bad ynda u la shongthait, ïa ka dur ba shisha jong ka Sorkar phin sa ïohi.
Dang ha ka 16 tarik, Ïaiong, u Bah Pala u la ïaroh ïa u Symbud Myntri Rangbah uba peit ïa ka tnat Kam Pohing Bah Prestone Tynsong uba la pynkut ïa ka “high level", ba la kynnoh ba ka dei kaba ju donkti ban khaii be-aiñ ïa u dewiong na ka jylla.
“Nga ïaroh ïa u Bah Tynsong uba la pynkylla ïa ka “high level" sha ka “zero level" kumba ka long mynta.
Naduh ba u Bah Tynsong u la shimti ïa ka tnat Home (Police), kam don shuh ka High-Level," la ong u Bah Pala.
Haba kylli, u Bah Pala u la ong ba ki kam be-aiñ ki la kham hiar ïa mynta namarba baroh baroh ki dang ap lano u Chief Justice un shongthait noh na ka kam.
Ha ka 31 tarik, Nailar, ka Ingbishar Meghalaya High Court ka la byrngem ban leh da kaba tyngeh ïa ki ophisar ka Sorkar Jylla ha kaba ïadei bad ka jingtih be-aiñ ïa u dewiong ha ka jylla.
New Delhi, Risaw, 21: Ha ka "Sngi Kyrpang jong ki Pulit’ u Myntri ka tnat Kam Pohiing bad Cooperation u Amit Shah u la pynpaw ka jingsngewnguh kyrpang ïa ki Pulit ba la aiti ïa la ka jingim ha ka National Police Memorial ha New Delhi, ha ka sngi Saitjaiñ.
Ki kynrem ki lyndan ha ryngkat u Myntri Khynnah ka tnat Kam Pohiing, u Ajay Kumar Mishra bad u Secretary ka tnat Kam Pohiing ki la ïadon lang ha kane ka sngi.
Haba kren kum u Kongsan, u Amit Shah u la pynpaw ka jingsngewnguh ïa ki 36,250 ngut ki Pulit kiba la aiti ïa la ka jingim na ka bynta ka jingshngaiñ hapoh ka ri bad ki jaka khappud jong ka ri naduh ba la ïoh jinglaitluid.
U la ong ïa ki bahaiing jong kine ki Pulit ba ka India ka dang jam shaphrang ha baroh ki kam mynta, ka nongrim jong kane ka dei ka jingaiti jong ki Pulit ïa la ka jingim bad ka ri kan ym klet ïa ki jingnoh synniang jong ki.
U la ong ba ym lah ban don ka jingshngaiñ hapoh ka ri bad ha ki jaka khappud jong kano kano ka ri khlem ka rynsan ki Pulit kaba peitngor.
Na baroh ki briew kiba trei ha ki kam bapher bapher, u la ong ba ka kam kaba jynjar duh ka dei jong ki Pulit kiba trei miet bad sngi, ha ka aiom khriat ne shit, ka por ki tamasa, ki Pulit kim ïoh por ban rakhe ïa ki tamasa bad kiba haiing jong ki.
U la ong ba ki Pulit ki ai ïa ki snem ha ka jingim jong ki ha kaba ki jngai na kiba haiing ha ki jaka khappud jong ka ri bad ki ïada ïa ka ri lyngba ka jinglenlade bad ka jingshlur.
U Shah u la ong ba la ka dei ka jingïaleh pyrshah ïa ki kynhun pyntriem, ka jingtehlakam ïa ki kam beaiñ, ka jingpeit ïa ka jingïaid ryntih ka shnong ka thaw, ka jingïada ïa ki briew ha ka por ba lynshop ki bor ka mariang bad ki jingjia ba sngewsih, lane ha ki por jong ki jingeh kum ka por jong ka khlam Corona, ki Pulit ki la pyni ïa la ka jingtrei shitom ha baroh kine ki kam.
Ha une u snem ba la dep, naduh ka 1 tarik u Nailur, 2022 haduh ka 31 tarik u Nailar, 2023, 188 ngut ki Pulit ki la aiti ïa la ka jingim ban pynthikna ïa ka jingshngaiñ bad wanrah ïa ka jingïaid ryntih ha ka imlang sahlang ha ka ri.
U Shah u la ong ba u Myntri Rangbahduh ka ri u Narendra Modi u la kyntu na ka bynta ka Amrit Kaal.
U la ong ba naduh ka jingkut jong ka jingdap 75 snem ka jingïoh jinglaitluid haduh ka jingdap 100 snem ka jingïoh jinglaitluid, kine ki 25 snem ki dei na ka bynta ka jingkyntiew ïa ka ri ha baroh ki kam.
Na ka bynta kane, 130 klur ngut ki briew jong ka ri ki la bam smai na ka bynta kane bad kumta, ym don mano mano ba lah ban pynsangeh ïa ngi na ka jingpoi sha ka kyrdan kaba halor tam ha baroh ki kam.
U Shah u la ong ba ha kine ki 10 snem ba la dep, ki jingjia kiba ïadei bad ki kam pyntriem, ka jingpynkulmar ki lehnoh, ki kam naxal bad ki jingïathut hapdeng ki jaitbynriew ki la hiar da 65% bad kane ka dei namar ki sienjam jong ki Pulit ba shlur jong ngi.
U pynpaw ruh ba ha kine ki snem ba la dep, ha ka jingtrei lyngba ka NDRF, ki shipai na ki kynhun Pulit bapher bapher ki la ïoh jingïaroh hapoh ka ri bad shabar ri ruh haba ki la trei ha ki kam kiba ïadei bad ka jingai jingïarap ha ka por ba lynshop ki bor ka mariang.
U la ong ba haba ngi rung ha kane ka Amrit Kaal jong ka jingïoh jinglaitluid ka India, ka Sorkar India, hapoh ka jingïalam jong u Myntri Rangbah Duh u Narendra Modi, ka dang wanrah lai tylli ki aiñ ba thymmai ki ban pynkylla khait ïa ki kam aiñ.
U la ong ba kine ki lai tylli ki aiñ kin wan bujli ïa ki aiñ kiba la buh naduh ka por jong ki nong Bilat bad kin pyni ïa ka jinglong tynrai jong ka India bad ïada ïa ka hok jong baroh ki nongshong shnong katkum ka Riti Synshar jong ka Ri.
U la ong ba u Myntri Rangbah Duh, u Narendra Modi u la ban jur halor ka jingpynkut ïa ka jingsahteng jong ki jingbishar ha ki iingshari.
U la ong ba hapoh ka jingïalam jong u Myntri Rangbah Duh, ngin kot sha ka thong ban wanrah ïa ka jingshai bad ka jinstet ha ki kam aiñ lyngba ka Police Technology Mission, 3 tylli ki aiñ ba thymmai bad ICJS.
U la ong ba ha ka jingbteng ïa ka jingkyntait ïa ki kam pyntriem, ka Sorkar Modi ka la wanrah ïa ki aiñ kiba khlaiñ bad ka la shim ïa ki sienjam ban don ka kynhun kaba tbit tam ha ka pyrthei kaba ïaleh pyrshah ïa ki kam pyntriem da kaba wanrah ïa ka Police Technology Mission ban pynthymmai ïa ki kam Pulit.
U la ong ba na ka bynta ka bha ka miat jong ki Pulit, ka Sorkar ba ïalam da u Myntri Rangbah Duh ka la wanrah ïa ki jingpynkylla ha ka Ayushman-CAPF, Housing Scheme, CAPF e-Awas Web Portal, Prime Minister Scholarship Scheme, Central Ex-gratia, Disability Ex-gratia, Air Courier Services bad Central Police Welfare Store.
U Amit Shah u la ong ba ka police memorial kam dei tang ka dak hynrei ka dei ka jingithuh ïa ka jinglenlade bad ka jingtrei shitom jong ki Pulit na ka bynta ka jingtei ïa ka ri.
U la ong ba ka Sorkar ka ieng skhem na ka bynta ka bha ka miat jong ki Pulit bad ki bahaiing jong ki.
Shillong, Risaw 22: Sa shi sien pat ka kynhun lehkai kriket jong ka Meghalau ka la shahrem biang ha ka lympung lehkai jong ka yed Mushtaq Ali Trophy, bad kane ka la jia namar ka jingbym seisoh ki player tied ka kynhun wat hadien ba ki rangkawangbol ki la lah ban lehkaibha.
Ha kane ka jingïakhun ka Meghalay ka la shah pynliem da 66-ron ha ka Chhattisgarh ha ka jingïalehkai kaba la long ha Jaipur hynnin ka Sngi Saitjaiñ.
Haba phai sha ki rangkawangbol ka kynhun, u Akash Kumar Choudhary (3/36 naki 4 over) bad u Anish Charak (3/41 naki 4) baroh arngut ki la ïoh ban khur mar lai wicket, katba u Riboklang Hynniewta u la khur 1/19 naki 3 over, ha kaba ka Chhattisgarh ka la shah pynsah da 162/7 haduh kaba kut ka 20 over.
Na ka liang jong u Kilco Marak, watla u khlem shym la ïoh ban pynhap wicket ha kane ka jingïakhun, hynrei u la lah ban sei madan ïala ka jong ka sap ban khanglad ïa kin player ka Chhattisgarh ban ïoh kamai ron, bad na ki 3 over u la ailad tang 14 ron.
Shuh shuh, ki la don saw ngut ki player ka Chhattisgarh (batter) kiba la shah pynhap khlem da ïoh kamai wat tang shi ron, kynthup ïa u wei u ba la shah pynhap ha ka over ba nyngkong jong ka Inning ha u Choudhary.
Haba phai pat sha pali tied (batting), ka Meghalaya ka la ïohlad ban kynjoh tang sha ka 96 ron ba hap haduh 9 ngut.
Dei tang u Nakul Verma (20 ron) u ba la kamai khambun ron na bynta ka kynhun, katba u Rajesh Bishnoi u la ïarap 15 ron, na ka liang jong u Choudhary u la pyndep da 10 ron shuwa ban kut ka inning.
Ka Meghalaya kan sa aireng pat sa ïa ka Jammu& Kashmir mynta ka lah Sngi U Blei.
Kum ka Meghalaya, ka kynhun J&K ruh ka la mad namrem ha baroh saw sien.
Shillong, Risaw, 21: U nongïalam jong ka Seng Congress u Bah Vincent H.
Pala u la kynnoh ba ka National People’s Party (NPP) kaba bat ïa u lakam synshar ha ka jylla ka la khwai da ki kyrtong na ka All India Trinamool Congress (TMC) bad na Bharatiya Janata Party (BJP) ban pynïakhun ïa ka elekshon sha Lok Sabha ka ban sa long ha u snem ban sa wan.
“Ka NPP hi kam don kyrtong (na ka bynta ka Shillong Seat).
Mynta ki shu khwai na ka TMC lane na ka BJP.
U Bah Himalaya Shangpliang u dei uwei napdeng jong ki, uba ki la ïoh khwai na ka BJP," la ong u Bah Pala ha ka jingïakren bad ki lad pathai khubor.
U Bah Pala u la kynnoh ruh ba ka NPP ka la pyrshang ruh ban khroh wat ïa u MLA barim jong ka Umroi u Bah George B.
Lyngdoh na ka TMC.
“La don ba pyntip ïa nga ba u Bah George Lyngdoh ruh u dei uwei.
Namarkata kim (NPP) don wat tang u kyrtong bad na kata ka daw ki hap ban shu khwai (na kiwei ki seng saiñpyrthei)," u la ong.
U Bah Pala uba long ruh u MP ka Shillong u la ong shuh shuh ba u don ka jingartatien ba ka NPP kan ai vote wat ïa u kyrtong ka NPP ha ka elekshon Lok Sabha.
“Nga artatiet wat ka NPP kan ai vote ïa u kyrtong ka NPP namarba ki wan na kiwei pat ki seng saiñpyrthei bapher bapher bad ki dei kiba dang shu pynïasoh thymmai bad kam long kaba suk ïa ki nongkyrshan haba ki riew thymmai ki pynïasoh party.
Ha ka elekshon ba ladep, ki (NPP, BJP & TMC) ki ïashrut kum ki miaw ki ksew hynrei kynsan kynsan ki wan bad ki ong, une u riewialeh jong ngi, une u kyrtong jong ngi.
Ngam tharai ba kata kan don jingktah," u la ong.
Halor ka jingkren ba dang shen jong u nongïalam ka NPP u Bah Sniawbhalang Dhar uba long ruh u Symbud Myntri Rangbah ba ka NPP kan kham ïoh bor ha Shillong Parliamentary Seat namarba ka kham ïoh bun ki vote haba ïanujor bad kiwei kiwei ki seng saiñpyrthei ha ka elekshon sha ka Iingdorbar Thawaiñ 2023.
“U Bah Sniawbha kum u nongïalam u don la ka jong ka jingïohi hynrei ki nongthep vote ki dei kiba kham kongsan.
Haba ngi phai sha ki nongthep vote ka long kaba eh ban pynïadei hapdeng ki nongthep vote jong kawei ka party bad kiwei pat ki party.
“Ngam tharai ïa kaei kaba u ong, ngam mynjur hi ruh hynrei lada phi peit ïa ka jingshisha kaba ladep ka jingïoh votte ka ïapher bad nga tharai ba ka suk ban shu kren tang ka ktien hynrei ban pyntreikam pat ka long kaba eh," u la bynrap.
Haba pynpaw ïa ka jingsngewskhem ba un da jop biang ïa ka Shillong Seat u Bah Pala u la ong, “kumba ka long, nga don ka jingsngew skhem bad ngam lah ban ai syrnot da lade ïa lade bad ngam kwah hi ruh ban da kren bun ktien hynrei nga tharai ki paidbah ki ladep sakhi ïa kaei kaba la jia ha ka Jylla Manipur, ki paidbah ki ladep sakhi ïa ki ishu bad ïa ki polisi kiba long pyrshah ïa ki Khristan bad kiba long pyrshah ïa ki ritpaid.
Nga ngeit ba ki paidbah kin dang kyrshan ïa ka Congress ha kane ka kynti.
“Ha,oid, ym lah ban len ïa ka jingshisha ba ka jingpyrshah kan mih beit hynrei phin sa kham ïohi kham bha lada phi bishar ïa ka jinglong jingman jong ki party ban ïa ki kyrtong.
Haba kylli, hato u don neem ka kabu lada ki paralok kiba ïatreilang hapoh ka Kynhun MDA ki sei la u jong u kyrtong na ka bynta ka Shilong Seat, u Bah Pala u la ong, manla uwei pa uwei kin ïakhun ban ïoh ïa ka jingithuh bad ban ïoh ïa ka jingjop.
Jowai, Risaw 22: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long hynnin ka sngi saitjaiñ ha madan Kiang Nangbah Stadium, Dongmihsngi Jowai.
Haba phai sha ka jingïakhun ka kynhuh ïalehkai jong ka Moosalyngkat kala lah ban khur namjop hadien ba ka la pynliem sakit da 1-0 ïa ka Khliehïongriang.
Haba bishar ïa ka jingïalehkai jong kine ki ar kynhun, ka la long kaba itynnat bad kaba ïakhaid ha kaba baroh ar kynhun ki la ïakhun tyngeh ban ïoh pynkhihjar.
Kane ka jingbymlah thep kol ka la bteng shi slem wat sha ka kylla miet, hynrei hashwa ba ka jingïalehkai kan jam sha kaba kut, ka Moosalyngkat lyngba u Edious L.
Laloo ka la ïoh ban thep jlang ïa ka shi kol (90+2) kaba la biang pura ïa ka kynhun ban khur ïa ka namjop.
La pyntip ba ka jingïakhun mynta ka Lah Sngi U Blei (23 tarik Risaw, 2023) kan long hapdeng ka Dulong pyrshah ïaka Luti Tuber SW ka ban sdang ha ka por 12 baje shiteng sngi.
Jowai, Risaw 22: Ka jingïalehkai phutbol haka kyrdan Super Division Football Tournament 2023 ba la ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai hynnin ka sngi siatjaiñ ha madan Kiang Nangbah Stadium, Dongmihsngi Jowai.
Haba phai sha kane ka jingïakhun, na ka liang jong ka kynhun Nangbah Mulang kala khur ïa ka namjop hadien ba pynliem da 3-1 kol ïaka Mynthong, u Albert Lyngdoh u la ïoh ban khyrwit ar kol na bynta ka kynhun kiba u la thep haka minit ba 49 & 85, bad u Soki Lamare haka minit ba 62.
Katba na ka liang ka Mynthong ïa ka shikol la thep da u Pynkhreh Talang haka minit ba 15.
Ka jingïakhun mynta ka Lah Sngi U Blei (23 tarik Risaw, 2023 kan long hapdeng ka Mukhla Raij SC pyrshah ïa ka Shangpung Lumiawmushai por 2 baje nohphai sngi.
Shillong, Risaw 22: Ka Meghalaya Cricket Association hynnin ka Sngi Saitjaiñ jong ka taïew ba ladep ka la lumlang ïa ki nongïalehkai ka jylla kiba la shah jied ban leit ïakhun sha ka BCCI’s Men’s U-23 State A Trophy lyngba ka prokram “send-off" ban kitbok kitrwiang bad ai mynsiem shuwa ba kin mih napoh ka jylla.
ïa kane ka prokram la pynlong ha madan kriket MCA Ground, Polo tang mar ïadep pyrshang kilanmet jong ki player (practice session) ha ka jingïadon ryngkatlang u Nababratta Bhattacharjee-President ka MCA, u Bah Gideon Kharkongor-Honorary Secretary.
Kiwei pat kiba la ïadonrynglang ha kane ka prokram ba la pynlong hynnin ka Sngi Saitjaiñ ki kynthup ïa u Honorary Treasurer Dhrubajyoti Thakuria bad u Bah Macdonald Kharsawian-Apex Council Member Peter , ki nongjied (selector) lem bad ki support staff.
Haba ai jingkren ha kane ka sngi, na ka liang jong u President ka synjuk, u Naba Bhattacharjee u la pynkynmaw ïa ki player ba ki dei ban phaikhmat bad pynkhrehbha ïa lawei bad lashai na bynta ïalade shimet ha ka kriket.
“Phi don mynta ha ka kyrdan jong ka U-23 bad ym slem shuh ba phin lehkai na ka kynhun kiba la rangbah (senior team)," u la ong.
“Nga ïohi ba ka kynhun ka don ïa ka mynsiem ïakhun bad kane ka long kaba itynnat ban sakhi.
Mynta ngi don ka jingthmu ba bun napdeng jong phi ki ban sa shah kyntiew ha ka kynhun kiba la rangbah (Senior Team).
Phi long ka sharak ban tbeh jingshai na bynta ka synjuk.
Long kiba la khreh, ïakhun tyngeh, phi don mynta ha ka lynti kaba biang bad man u mawmer ba phi jam ka long ka jingsarong ïa phi hi.
"“Don napdeng jong phi kiba kham tbit ban lehkai ha ka white ball cricket, katba kiwei ha ka red ball.
Baroh kin kwah ban lehkai baroh ki jait format bad kin khyndiat ki ban lah hynrei ym baroh.
Phi hap ruh ban shim ïa ka rai kaei kaba kham biang ïa phi shimet kaba lah ban btin lynti ïa phi nangne shakhmat," la bynrap u Bhattacharjee.
Ha kajuh ka por na ka liang jong u Honorary Secretary ka MCA, u Bah Gideon Kharkongor u la pynpaw ba ka donkam ïa ka kynhun ban long kaba ryntih (discipline), namar ka long kaba kongsan haba ïakhun ha madan kum ka kynhun baroh kawei.
Ka kynhun ki rangïalehkai ka Meghalaya kan hap ban ïakhun haduh hynriew tylli ki jingïalehkai group, bad baroh kine yn pynlong ha Chandigarh, naduh ka 28 tarik u Risaw.
Ka Meghalaya ka la haplang ha kajuh ka thup ryngkat bad ka Uttar Pradesh, Rajasthan, Assam, Andhra Pradesh, Bengal bad ka Railways.
Na ka liang ka kynhun ka la ïoh ban pynkhreh da kaba kilanmet la katto katne sngi, kaba la sdang naduh 15 tarik u Risaw ka ban sa khylliap noh ha ka 24 tarik u Risaw bad ka kynhun lait noh ki player standbys, kan mih na Shillong ban leit sha Chandigarh ha ka sngi ba bud (25 tarik Risaw, 2023.
K ane ka juk ka dei ka juk saïan kaba ngi tip shai ha baroh ki bynta la treikam kita ki saïan bad teknoliji ha kaba lah ban ong ba kat shaba phai ki don tang ki jingïaleh suda ban poi sha ka thong jong ka jingim.
Ka jylla jong ngi ka dei ka jylla kaba rit paid bad kaba don ruh hapdeng ka jingma kaba khraw ba ïoh ka shah tyllep ha ki mynder.
Hynrei ha kum kane ka juk ba mynta la ïohi shai ba bun ki samla ki dang ïoh thiah lyngngai bad kim pat poi pyrkhat kaei kaba ban jia ha ka pateng ban sa wan jong ka jaid bynriew.
Ngim lah ban len ha kino kino ki kam kiba ngi trei mynta la donkam ban don kita ki computer ne ki kor saïan kiba pyntyllun ïa ki jingdonkam jong ngi ha baroh ki bynta, hynrei haba phai pat sha ka pule ka puthi la ïohi ba wat lada ngi la sdang ban kiew hynrei ngi dang duna pat ha kiba bun ki liang.
Kine ki sngi kaba mynta la donkam ban peitngor ïa ki khun samla jong ka jylla ba kin nym jah lynti ha ka jingim, namar bun na ki samla ki ngop ha ki ba bun ki jingsniew kiba lah ruh ban ktah ïa u thied snam ka jaid bynriew lada kum ki samla ngim ïohi ïa kane ka bynta.
Haba phai ha ka liang ka ïoh kam ïoh jam ngi dang duna kita ki ophis kiba hakhlieh duh kiba lah ban shakri ha baroh ki bynta ha ka jyllaLah ruh ban ong hangne bun na ki samla ki jah noh ha shiteng lynti jong ka jingïailynti ban poi sha ka thong dei namar ba ym don kita kiba btien lynti bad ban pyni ïa ki ïa ka lynti kaba ki ïaid.
Ha kane ka juk ba ïa beh rongphong lei leit bun na ki samla ki la klet wat ïa la ka jingim, namar ki ïa muja ha kata ka beh rongphong, hynrei la jin ba don kita ki nongïalam ban btin lynti kan long ka jingkyrkhu ïa ki ruh ba kin tip ban ïaid ha kata ka lynti kaba ki dei ban ïaid ban poi sha ka thong.
Haba ïa nujor ba kiwei ki samla jong ki jylla ka ri, ngi lah ban ong ba ngi dang duna ha baroh ki bynta jong ka jingim namar kiwei ki samla ki la kiew shaphrang ha baroh ki bynta jong ka jingnang jingstad, hynrei ngi pat ngi pat ngi dah sahdien ha ba ïa nujor bad ki.
Balei ba ki samla ki jot ka jingim bad ki poi sha ka jingjot, ka jingkylli ka mih.
Haba pyrkhat bad pynshong dor bha ka dei hi na ka daw ba ym don tynrai ha la ing la sem bad wat ha ka jylla ruh.
Namar bunsien ngi klet ki samla haba ym don ba ïalam lynti naduh basdang ki poi noh sha ka jingjot jong ka jingim.
Haba tlot ki samla ban long kita ki nongkyrshan ïa ka imlang ka sahlang, ka ing ka sem ka jylla ruh ka tlot ha ki liang baroh.
Namarkata, ka dei ka por ïa ki riew proh jabieng ba kin kren sha ki samla ba kin hikai ïa ka lynti ba ki dei ban ïaid la ka long ha ka pule puthi, ha ka rep ka riang ha ka kam ka jam, khang ba kum ki samla ruh kin ïohi ïa ka jignshai bad kin bret ïa ki bor jong ka jingdum.
Haba phai ïa ki riti ki dustur jong u Khasi ha ki por hyndai ka long shisha kaba sngewhun bad sngewïoh jingkyrmen, namar kum u kni bad ki kmie ki kpa ki don ïa ka bor ban hikai ïa ki khun ban ïaid ha ka lynti kaba dei, hynrei ha kane ka juk ba mynta pat kam don shuh ka sneng ka kyntu, ka ïa thir ka ïa ksaid, namar ba la bud palat ïa ka rongphong, hynrei lada kum ki samla bad ki riew shemphang kin nym lah ban ïa mir jingmut ka long kaba eh ban ngain ïada ïa la ka jong ka ing ka sem bad ïa ka ri bad ka jaid bynriew.
Ka por ka la dei ruh ban gin hap ban bishar bniah ïa kiwei ki jaid bynriew kiba la kiew shaphrang ha baroh ki liang bad lah ruh ban ong wat lada ki don ki jingkylla ha baroh ki liang hynrei kim klet pat ïa la ka jong katynrai bad ki kloi ban long kita ki samla kiba peit phang kumno ban ïada ïa la ka jaid bynriew.
Ki la kiew ha ka jingnang jingstad, ki la kiew ha ki jingstad saïan bad kim klet pat ïa la ka jong ka tynrai, hynrei haba phai sha ki samla ha ka jylla ka long kaba ma haduh katta katta tang namar ka rongphong ki klet ïa la ka jong katynrai bad ki bud tynneng ïa jong kiwei khlem da sngewthuh shaei kan ïalam ïa ka jingim jong ki.
Dei halor kane ka nongrim, ki khmat ngi ïohi, hynrei ngi matlah, ki shkor ngi ïohsngew, hynrei ngi kyllut bad lada matlah bad kyllut sah, ka jingma kaba khraw ka ap ïa ka jaid bynreiw barit paid jong ngi ha kane ka jylla.
Namarkata, ka la dei ka por ba ki riew shemphang bad kiba proh ka jabieng ba kin kysiew thiah ïa ki samla ba kin kyndit bynriew noh khnang ba kum ki samla jong ka jylla ruh kin dang kiew shaphrang na ka por sha ka por bad haba kiew shaphrang ha baroh ki bynta jong ka jingim, ngi ïoh jingshngain bad ngi lah ban ïada ïa la ka jong ka jaid bynriew.
Kane ka ïa kaba mynta la donkam ruh ban kyndit bynriew ym tang ki khun samla jong ka jylla, hynrei wat ki kmie ki kpa, ki longkni ki longkpa ki dei ban kyndit bynriew kumno ban shim ïa ka jingkitkhlieh ha la ing la sem namar kiei kiei baroh ki sdang shuwa na la ing la sem bad kin sa paw pat sha bar ba ka pynthei kan sa ïoh ban bishar.
Nongpoh, Risaw 22: Kum shibynta ban kyntu ïa ki samla jong ka shnong Banbudai, Ri-Bhoi District ha ki kam ïalehkai, ka Banbudai Sports and Cultural Club, Ri-Bhoi District ka la plie pyrda ïa ka Senior bad Under-13 “Inter-House Football Tournament" ha ka 21 tarik Risaw, 2023 ha kapor 12 baje mynsngi kaba lah pynlong ha Banbudai Playground.
Ia kane ka tournament la wan ban plie pyrda da i Bah Teibok Laloo iba lah long kum u kongsan ha ka jingdonlang jong i Bah D.
M.
Nongkseh (President, Banbudai Sports & Cultural Club), Bah S.
P.
Shadap (Rangbah Shnong, Banbudai) bad i Tbn.
B.
D.
Laloo.
La pynïaid ïa kane ka program da i Bah P.
K.
Laloo ha kaba lah ïoh ruh ïa ki jingkren pdiang burom na i Bah D.
M.
Nongkseh (President, Banbudai Sports & Cultural Club).
La ïoh ruh ïa ka jingkren na i Bah S.
P.
Shadap (Rangbah Shnong, Banbudai) iba la kyntu kynpham ïa ki khun samla jong ka shnong ba kin long kiba don akor bad ban kiar na ki jingsniew ba bunjait kiba long ka jingpynduh mynsiem ïa ka lawei ka jong ki.
I Bah Teibok Laloo iba long ruh kum u kongsan ha katei ka jingplie pyrda ïa katei ka Tournament ha ka jingkren jong i, i la ai ka jingïaroh ïa ka sports club ba lyngba jong kane ka club shibun ki khynnah samla jong ka shnong kin ïoh ïa ka lad ban pynpaw ïala ka jong ka sap bad i kyrmen ruh ba ka sap jong ki kan ym kut tang ha shnong hynrei ban ïohi ruh ba ki long ki khlur ialehkai ba pawnam wat shaduh shabar jong ka jylla ruh.
La ïoh ruh ïa ka jingkren ai khublei na i Bah P.
B.
Syiem bad la ïoh ruh ban rwai ïa ka Ri-Bhoi Anthem ha shwa ban sdang ïa ka football tournament.
Kane ka tournament ka lah sdang naduh ka 21 tarik Risaw, 2023 bad yn pynhap pyrda ha ka 22 tarik Nohprah, 2023.
Nongpoh, Risaw, 22: Ka dukan ja ba bna nam ha ka thaiñ Nongpoh kaba bun ki paidbah ki ju tip kum ka dukan Pyrda Saw, kala lah ban pyniar ïaka shnat treikam jong ka sa da ka Restaurant harud surok bah National Highway 6 haka shnong Lumbyrhing ha Ri Bhoi.
Ïa katei ka jaka bam bala ai kyrteng kum.
Ka Green Hills Restaurant la long trai da u Bah Kmenson Syngkli bad ka Kong Ridalin Warjri ba la wan ban plie paidbah ïaka da u Bah D.
Kharkongor, Elder jong ka Balang U Khrist Nongpoh ha ka jingdon ryngkat kiwei kiwei de ki nongialam Balang, ki bahaing hasem bad ki paralok parajor.
Ha shwa ka jingplie ïa katei ka jaka bam la pynlong ruh daka jingïaseng lyngkot bad ka jingduwai kyrpang ban kyrkhu kyrdoh bad ka jingai mynsiem ïa ki trai ba kin lah ban ai ia ka jingshakri kaba paka sha ki paidbah nongleit nongwan ha kaba ïadei bad ka bam khamtam ka jingkyrkhu jong u Blei ba u la plie lad ïaki ba kin dang lah ban pynïar ïaka jaka bam.
Katei ka Reataurant ka don haki ar bynta ka rukom bam naka bynta kiba bam doh (Non-veg) bad ki bym bam doh (veg), bad yn sdang ban plie paidbah ïaka naduh ka 23 tarik mynta u bnai.
Mawkyrwat, Risaw, 22: Ka Jingïaseng Kynthei Mawkyrwat Presbytery Higher Secondary School, Mawkyrwat (JKMPHSSM) jong ki shynrang bad ka St.
Mary’s Higher Secondary School, Rangblang jong ki kynthei ki la long ki ar tylli ki kynhun kiba la rah ïa ka nam lahduh ha ka 1st Inter School Basketball Tournament 2023 hapoh madan jong ka Nativity Higher Secondary School, Mawkyrwat.
Lah ban kdew ba ïa kane ka lympyng ïalehkai basketball la pynïaid da ka Basketball Hounds Club, Mawkyrwat (BHCM), South West Khasi Hills District da ka jingthmu ban kyntiew ïa ka kam ïalehkai basketball hapdeng ki khynnah skul kiba don hapoh jong ka Mawkyrwat C&RD Block bad kumjuh ruh ban pynrung ha ki ïa ka mynsiem jong ka jingïatylli, jingïalong kawei bad jingtrei shitom namar da kine lah ban pynpoi sha ka thong jong ka jingjop la ha kano kano ka jingïaleh.
Ha ka 21 tarik mynta u bnai ka la poi haba kut jong ka jing ialehkai ban pynhap pyrda noh ia ka Inter School Basketball Competition 2023 kaba kila pynlong ha Madan Basketball Court jong ka Nativity Higher Secondary School Mawkyrwat ha kaba u bah Malvernstone Marngar u la long kum u kongsan.
Haba phai ha ka jingïalehkai phainal ha kane ka sngi ka la long da shisha kaba itynnad na ka jingtbit ki ‘thei bad ki ‘rang ïalehkai ha baroh ki saw tylli ki skul bad kaba la pynhun shisha ïa ki nongwan peitkai.
Ha ka liang ki khynnah shynrang, ka Jingiaseng Kynthei Mawkyrwat Presbytery Higher Secondary School, Mawkyrwat ka la ïoh haduh 53 la 32 poiñ pyrshah ïa ka Nativity Higher Secondary School, Mawkyrwat.
Nangta, ha ka liang jong ki khynnah kynthei pat ka St.
Mary’s Higher Secondary School, Rangblang ka la ïoh 18 la 6 poiñ pyrshah ïa ka JNV Mawkyrwat, South West Khasi Hills District.
U kongsan uba la wan khang ïa kane ka 1st Inter School Basketball Tournament 2023 u dei u bah Malvernstone Marngar ryngkat ka jingïadonlang u President jong ka Basketball Hounds Club, Mawkyrwat (BHCM), u bah Freddy Marweiñ bad u Wanskhemlang Lyngkhoi kum u Secretary, ki Nonghikai, ki khynnah skul ha ryngkat bad kiwei de ki ‘riew rangbah jong ka thaiñ.
Khliehriat, Risaw, 22: Ka Khasi Stidents Union Narpuh Circle kan pynlong ïa ka jing pynkup burom ïa kito ki samla pule jong ka thaiñ Narpuh kiba la pass bha shakhmat ha ki kyrdan pule bapher bapher, kiba poi ha ka kyrdan 1st Division bad kane ka khusnam ka dei ka “12th Mait Shaphrang Academic Award 2023"Ïa katei ka khusnam ka seng kan ai ïa kito kiba pass ha ka 1st Division ha ka jingiakhun exam jong ki ha ka kyrdan SSLC, HSSLC, Degree, Master Degree, ICSE, CBSE bad kiba pass ia ki jingpule (line) bapher bapher mynta u snem 2023 bad ïa kane ka khusnam yn sam ha ka 31 tarik mynta u bnai risaw 2023 kaba yn pynlong ha skul Divine Word School ,Lumshnong ha ka por 12 baje mynsngi, ka seng ka pynbna ba kito kiba la dep ban aplai ïa kane ka khusnam kin sngewbha ban wan mih ha katei ka sngi ha katei ka jaka ha Lumshnong.
Shuh shuh ruh, ha katei kajuh hi ka sngi ka seng kan pynkup burom ruh da kaba ai da ki momento ïa kito ki khynnah school kiba wan ha ka kyrdan ba nyngkong, ba ar bad ba lai ha ka jingiakop thoh Slogan (Slogan Writing) ha ka jingiakop dro dur kaba ka seng ka la dep ban pynlong naduh ka ka 5 tarik u jylliew 2023 kaba dei ka sngi kyrpang ba ju tip kum ka Sngi Pynneh mariang lane ka World Environment Day.
Kumta la bthah ïa baroh ia kito ki khynnah skul kiba la ïa shim bynta ha katei ka jingiakop dro dur ba kin sngewbha ban wan mih ban shim ïa ka khusnam jong ki ha katei ka sngi ha Lumshnong, kane ka long katkum u kyrwoh ba la phah da u Education Secretary KSU Narpuh Circle, u samla Chanmi Syrti.
Nongpoh Risaw, 22: Arphew ngut ki samla donsap ha ka shad bad rwai ki la shah jied ban rung sha ka thup phainal, jong ka Ri Bhoi Superstar Season 1, ka ban sah long ha u bnai Nohprah 2023 ha Umsning, hadien ba kitei ki samla donsap kila lah ban pyni ïaka sap kyrpang jong ki haka jingïakhun Semi Final kaba la long hynnin ka sngi ha District Library Nongpoh.
Katei ka jingsha jied jong ki tei ki samla kadei, hadien ba ki nongbishar ki la bishar bñiah ha ka Semi Final ïaka sap kyrpang kaba ki don haka shad ka rwai, hynrei napdeng baroh ki nongshim bynta tang 20 ngut ki la sha jied ban rung sha ka Final, jong ka Ri Bhoi Superstar Season 1.
Ha kane ka Semi Final jong ka ka Ri Bhoi Superstar la wan ban sakhi bad ai mynsiem ïa ki nongshim bynta ha kane ka rynsan da u Bah Bajop Pyngrop MDC Rambrai Jyrngam Constituency, u Raja Brama Additional Deputy Commissioner ka Ri-Bhoi, u Bah Pyndaplang Wahlang President NPYF Ri-Bhoi, u Bah B.
Lyngdoh Rangbah Shnong Quinine, U Bah Lansius Syiemlieh Producer lem bad ki paidbah kiba la wan ban sakhi ha kane ka sngi.
Na ka liang kitei ki riew rangbah kiba la ai jingkren ha katei ka sngi kila ai mynsiem ïa kitei ki nongïashim bynta naduh ki kynthei bad shynrang kiba la shlur ban mih shakhmat ban pyni ïala ka jong ka sap ka phong kaba ki don haka rwai bad ka shad bad lyngba kum kine ki lympung kan ruh ka rynsan ïaki ban pynpaw pyrthei ïaka sap kaba ki don khamtam ban poi sha kiwei ki kyrdan ba kham shalor.
Shuh shuh kila kyntu ruh ïaki nongïashim bynta baroh ba kin pyndonkam hok ïaka sap kaba ki don bad ban dang trei shitom shuh shuh naka bynta ban rah ïaka nam jop haduh ka phainal jong katei ka lympung.
Khliehriat, Risaw, 22: Ka Khasi Students Union Wapung Unit myn ha ka 21 tarik mynta u bnai risaw ka la ioh ban pynskhem ïa ki nongkitkam ba thymmai jong ka Unit kiba na ka bynta ka samoi treikam kaba naduh u snem 2023 haduh 2026.
Kumjuh ruh ha katei ka sngi ka seng ka la pynkup burom ruh ïa ki 39 ngut ki samla pule ka thaiñ kiba la pass bha shakhmat ha ki kyrdan pule bapher bapher ba kynthup ruh lai ngut ki samla kiba la ïoh ban mihkhmat na ka jylla sha ka National Football Tournament, la pynkup burom ïa ki da ka khusnam ba la tip kum ka 4th U Woh Tep Kyndait Memoral Acadamic Award 2023 bad u General Secretary jong ka KSU Seng Kmie, u bah Donald V Thabah u la wan ban long kum u kongsan ha katei ka sngi, ïa ka prokram la pynlong ha ïing Community Hall, Wapung Shnong.
Ha katei ka sngi u kongsan u la shim ïa ka bynta ba ha khmat eh ha kaba u la pyntian smai ïa ki nongkitkam ba thymmai jong ka KSU Wapung Unit ha ka jingdon ryngkat lang u Publicity Secretary KSU Seng Kmie, u bah Pynshai Rani kum u symbud kongsan.
U samla rangbah, Donald Thabah u la kyntu bad pynshlur ïa ki khynnah samla ba ki dei ban dang ïai bteng ïa ki jing pule jong ki bad ruh ban long kiba trei shitom ha ki jing pule la ka dei ha kano kano ka bynta ne ki jait jing pule ba ki pule bad u ai ruh ïa ka kti kamon, kti kadiang da kaba ong ba lada don ki samla kiba don kam jingïarap na ka liang ka seng ka kloi ban ïarap ïa ki bad ong ruh kum ka jingsneng jingkyntu ba ki khynnah samla kim dei ban ngop khamtam ha ki rynsan social media bad lada ki dei ban pyndonkam ïa ka ruh ki dei ban pyndonkam ban wad jingtip ym ban shu pynsyrwa kai ïa ka por.
Ki nongkitkam ba thymmai kiba la pynskhem ki kynthup u President, u samla rangbah Deiniwan Lyngdoh, Vice President, u bah Shibaitlang Rymbai, General Secretary, samla Hamewanpynhun Ryngkhlem, Assiatant General Secretary, u samla Janki Ryngkhlem, Finance Secretary, u samla Smatlang Siangshai, Environment Secretary, u samla rangbah Hamieh Dkhar, Organising Secretary, u samla rangbah Nicholas Rymbai, Assiatant Organising Secretary, u samla Jomi Kyndait, Education Secretary, u samla Lucky Rymbai, Assiatant Education Secretary, u samla Samla Phulmi Dkhar, Sport Secretary, u samla Senmon Siangshai, Publicity Secretary, samla Victoria Phawa bad kiwei kiwei.
Ha katei ka sngi la ïa don ryngkat lang ruh ki nongialam ka KSU East Jaiñtia Hills District Unit ba kynthup, u President, u samla rangbah Streamly S Suchen, u Asst Finance Secretary, Cherity Suja, Finance Secretary, Shaniahskhem, u Principal jong ka K.
B Memorial Secondary School Wapung, u bah Heipor Uni Bang bad ka Head Mistress jong Wapung Shnong Seiñ Raij L.
P&U P School.
U MDC ba rim jong ka thaiñ, uba dei ruh uwei na ki nong ai buit ai bor jong ka Seiñ Raij Tuber, u bah Helping Phawa, uba la ïa don lang ha katei ka sngi, u la pynsngew ïa ka khana lyngkot shaphang u khlawai ka ri uba na ri lum Jaiñtia, u Woh Tep Kyndait.
Ha katei ka prokram sam khusnam, la ïa don ryngkat ruh ki longkmie, longkpa na ka thaiñ, ki nongkitkam shnong jong ka Wapung Shnong bad kiwei kiwei ki riew rangbah, ïa ka prokram la pyniaid da u Asst General Secretary KSU EJHDU, u samla Pynshaikupar Dkhar.
Nongstoiñ, Risaw, 22: Ka tnad pulit jong ka West Khasi Hills District ha ka 21 tarik ka sngi saitjaiñ ka la rakhe ïa ka kum ka martyr’s day, lane ka sngi kymnaw burom ïa ki pulit kiba la khlad noh ha ka jingïaleh bad ki kynhun kieng atiar ha kylleng ki jaka.
La pynlong ïa ka jingkynmaw burom kaba kyrpang ïa katei ka sngi, da kaba pynlong ïa ka jingïalang ba lyngkot ha phylla jong ka ophis u Superintendent of Police ha Nongstoiñ, ha kaba baroh ki ophisar pulit jong ka District ki la ïadon ryngkat.
Kiwei pat ki long ki khynnah skul jong ka KJP Synod Sepngi Secondary bad na ka Rev JJM Nicholsrot Secondary school.
Ha katei ka sngi ha shuwa ban pynlong ïa ka salute, la pdiang burom ïa u bah Garod LSN Dykes Deputy Commissioner ka West Khasi Hills u ba la wan ban ïashimbynta lang ha katei ka jingrakhe ïa katei ka sngi.
La pynsngew ruh ïa ki kyrteng jong ki pulit na ki jylla bapher bapher kiba la khlad ha ka jingïaleh bad ki riew kieng atiar da u bah Bikram Marak Superintendent of Police West Khasi Hills bad kum ba long ka rukom jong ka tnad pulit, la pynlong ïa ka jingsiat suloi lai sien lai wat sha suiñ.
Ha katei ka sngi la donlang ruh kiba haïing hasem jong ki ar ngut ki pulit jong ka West Khasi Hills DEF, kata u (L) bah Betly Ryntathiang Inspector u ba la khlad ha ka 27 tarik Jylliew 2003 ha ka jingïasiat bad ki kynhun kieng atiar ka ANVC bad NSCN ha ki thaiñ Borsora khappud bad ka Bangladesh bad u (L) Rel Deo Sangma constable West KHasi Hills DEF, u ba la khlad noh ha ka jingïasiat bad ki riew kieng atiar jong ka kynhun LAEF ha ka 7 tarik Nohprah 2008 ha Dymmut kaba hap ha Shallang Police Station.
Kum ka dak jong ka jingkynmaw burom ïa kitei ki pulit kiba la aiti ïa la ka jingim na ka bynta ban shakri ïa ki paitbah ka jylla, la pynlong ruh ïa ka jingbuh syntiew da kiba haïing hasem jong kitei ki pulit kiba la khlad noh.
La pynbud ruh ïa ka jingbuh syntiew da ki ophisar pulit ka district naduh u Superintendent of Police, Commandant ka 4th MLP Bn, Deputy Commissioner, Additional SP, Circle Inspector IBI, SDPO, bad ki Officer Incharge jong ka Nongstoiñ Police Station bad ki khynnah skul.
Shillong, Risaw 22: Ka Central Puja Committee (CPC) ka la pyntip ba mynta u snem baroh ki Pnadal ki jaka leh niam Durga Puja ki don 250 tylli ha ka jylla baroh kawei, ki jaka mane blei paidbah ha Khasi Hills ki don 123 tylli, ki pandal kiba la shna da ki riew shimet ki don 11 tylli bad ha Garo Hills ki don 116 tylli baroh.
Ka Central Puja Committee (CPC) ka dei ka kynhun ka dei kaba mih khmat ïa ka kynhun niam Hindu ha kane ka jylla Meghalaya bad ka ïa treilang bad ki Puja Kommittee, ki Mandir Kommittee bad ki kommittee kiba peit ïa ki sngi khraw.
Kane ka kynhun ka don ïa ki shnat trei kam jong ka sha Garo Hills, Ri Bhoi District, Bhalaganj , Balat, Jaintia Hills, West Khasi Hills, South West Khasi Hills bad ha kiwei ki jaka ha Meghalaya kiba peit ïa ki kam jong ka CPC ha kane ka jylla Meghalaya.
Kane ka jinglehniam Puja kala sdang mynta ka sngi bad ka jingpynngam ïa ka blei kan long ha ka 24/10/2024.
Ki Pandal paidbah ha kane ka nongbah Shillong ki don 64 tylli, jong ki riew shimet ki don 8 tylli.
Ha kine ki saw sngi kin don shibun ki jingïakob tem ksing.
Na ka liang jong ki lad jingïada ki la buh ïa ki CCTV ha baroh ki jaka mane blei, kila don ki nongïarap ban peit ban ïaid beit ka jingleh niam puja ha baroh ki pandal kiba la don ha ki jaka bapher bapher ba kane ka jinglehniam kaba mynta kan long kaba beit ba biang ïa baroh, kane ka long katkum ka kyrwoh kaba la phah da u JL Das General Secretary ka CPC.
Ka ktien Khasi kam lah ban kem lut ïa ki jait jingpang kiba la ñiewtang ha ka ktien phareng.
Don bun ki kyntien kiba dei ban pyndonkam khamtam ha kaba ïadei bad ka jingtip, jinghikai shaphang ka shongkha shongman (sex education) kiba ngim lah ban pyndonkam namar la kheiñ ktien sih lane ktien jakhlia ïa ki.
Dei na katei ka daw ba ki kmie ki kpa kim shlan satia ban ai jinghikai ïa ki khun samla jong ki halor ka jingmynsaw ban shu ïathiah lok noh (sexual relations) naduh ka por ba dang ïalang samla.
Kane ka jylla Meghalaya ka long ruh kawei na ki jylla kaba bun tan eh ki khynnah kynthei kiba dang tang 14-15 snem ka karta kiba lah pun khun noh bad hap pep skul noh syndon.
Ki jingeh na kum kane ka jingjia ki long kiba bun bah bad ki ktah khamtam eh ïa ka kynthei.
Uto u samla uba pynpun khun ïa ka samla lehse ïalade ruh uba dang leit skul bad u bym pat don ka kamai kajih.
Nalor kata ynda la pun khun ka samla u lap sa ka jingtieng ban ïathuh ha la ïing ïa ki kmie ki kpa.
Ha kaba kut u shu jah noh syndon khlem wan mih shuh bad kata ka khynnah samla ka shu hap kit khunrei ei.
Kane ka jinglong ha ka jaidbynriew Khasi-Pnar jongngi ka wanrah shibun ki jingeh bad ka nang pynkha roi ïa ka jingduk namar ki kmie ki kpa jing kato ka samla kaba la ïoh khunlung ki hap ban bsa bad peit ïa ita I khunlung ryngkat bad ïa ka kmie ruh.
Ki hap pyndap pynbiang ïa ka kmie khnang ba kan lah ban ai buiñ ïa la I khun.
Ki dei ruh ban pynbiang jingbam khunlung namar tang ka buiñ I khunlung im kdang satia katba nang ïaid ki bnai.
Lada ym lah ban pynbiang bam ïa ka kmie kaba dang shu kha khunlung, kata ka samla kan sa poi sa ka jingduna snam (Anemia).
Ha ka jylla Meghalaya kumba 52 na ka 100 ngut ki kynthei ki long kiba duna snam.
ïa I khunlung ruh lada ym lah ban ai ïa ka bam kaba tei in sa duna ka jingheh jingsan bad ka bor pyrkhat pyrdaiñ ruh.
Kane ka dei kawei ka daw bah ba kiba bun bah ki khynnah sha ki nongkyndong jongngi kim lah satia ban pass man la ka klas.
Namar ki sah klas bhek shi bhek ki kmie ki kpa ruh ki phah ap masi ap blang noh ïa ki.
Hynrei kane ka jingthoh mynta ka taiew kam dei satia shaphang ka kha khun khynnah hynrei shaphang kata ka jingpang kaba ym paw shabar hynrei kaba pynkhuslai, pynsngewsih bad pynduh jingkyrmen.
Ha ka ktien phareng la khot ïa ka ka jingpang mental health lane la jingpang kaba ktah ia ka jingmut jingpyrkhat bad khamtam eh ïa ka jingsngew.
Bun bun ki samla ha kane ka juk mynta ki kloi ban shim noh ïa ka jingim lajong (suicide) na ka daw ba kim lah ban satia ban ïaleh pyrshah ïa ki jingeh ha ka jingim jong ki.
Kham mynshuwa ym ju da kham ïohsngew satia ban don kiba pyniap noh dalade ïalade da kaba sdien phasi lane da kaba dih palat ïa ki dawai pynïohthiah (overdose of sleeping pills).
Hooid sha ri dkhar ki bun kiba leh ïa kum kane ka kam bah kam san ban shimnoh ïa ka jingim lajong.
Ki don ki jaka ai jinghikai ban ïoh rung ha ki skul hikai long doktor kum ka Kota ha Rajasthan ha kaba man la u snem ki don bun ngut ki khynnah pule hangta kiba pyniap ïalade namar ba ki sngewthuh ba kim lah ban pass ïa kata ka eksamin ban ïoh rung ha ki medical college.
Bunsien ki kmie ki kpa ki pynbor ïa ki khun ba kin leit pule ïa ki laiñ pule kiba lehse kim lah satia bad ki khun ha ka jingtieng ba ïoh ki pheil ki shim noh ïa la jingim lajong.
Ha ka ktien Khasi ïa kino kino ki briew kiba don ka jingpang kaba ktah ïa ka bor pyrkhat ki shu khot beit kiba bieit.
Bunsien ki bahaïing jong kum kita kiba pang ki leit buh ïa ki ha ka hospital ba pynkhiah ïa kiba pang ka bor pyrkhat (Mental Hospital) kum ka MIMHANS ha Shillong.
Don kiwei pat kiba leit buh ha SANKER kaba ha Mawlai Mawroh bad kaba la pynïaid da I Dr Sandi Syiem.
Ka jingeh ka long ba kiba bun ki samla bad ki rangbah ruh kim kwah satia ban shah sumar ïa kane ka jingpang.
Bunsien ka jingpynkhiah ïa kum kane ka jingpang ka long ym tang da ki dawai hynrei lyngba ki jingïakren bad kita ki doktor kiba la pyntbit ïa kane ka jingshitom lane ki Psychiatrist bad kiwei pat kiba don ka bynta ban ïarap ïa ki nongpang da kaba sngap ïa ki bad ïa ki jingshem shimet jong ki.
ïa kum kine la khot ki Counsellor kiba pass ïa ka eksamin Counselling Psychology.
Ka kamram jong ki Counsellor bunsien hi ka long ban pynshah shkor bha ïa kaba ki kren kita ki nongpang khnang ban lah sngewthuh haduh katno ka jingpang ka ktah ïa ki bad kaei ka lad jingsumar ba ki donkam.
Ha ka por ba wan lynsher ka khlam Kobid (Covid) ki la bun bha ki briew kiba poi sha uta u pud “depression" lane ka jingdiaw, jingsngewsih, jingduh jingkyrmen, jingsngew long marwei bad ka jingkwah ban pynmynsaw ïalade (self harm).
Wat hapdeng ki khynnah ruh lah bun mynta kiba ïaid lyngba kane ka jingeh namar ba bunsien ki kmie ki kpa kim lah ban ithuh ba ki khun ki kham pher ka leit ka wan bad ka ktien ka thylliej.
Lehse kane ka dei kawei na ki daw ba ki la bun ki samla kiba rieh tngen ha ki droks da ka jingkhmih lynti ba kin ïoh jingtngen na ki.
Hynrei kim tip pat de ba u droks u pynlong mraw ïa ki shisien ba ki la kyrni dih lane injek ïa u.
Ka lawei jong kiba bun ki longing longsem ka long kaba dum namar ba ki khun samla ki don hapdeng kane ka jingpang duh jingkyrmen, bad jingkut lad.
Ngi donkam kham bun ngut ki doctor Psychiatrist bad ki Counsellor hynrei imat ha kane ka jylla ki duna palat kum kine ki nongai jingïarap ïa kiba pang ka jingmut jingpyrkhat.
Kane ka dei kawei ka mat ka phang kaba dei ban ïatai bad ïakren hapoh ka imlang sahlang namar ka ktah khamtam eh ïa ki samla kiba dei ka lawei jong ka ri.
Ki skul, kolej bad ki skul bah (university) mynta baroh ki don la ki Counsellor tangba lehse ki khynnah pule ki lehraiñ ban leit ïashem ïa ki namar ïoh shah kynnoh ba bieit.
Bun ki kham sngew shngaiñ ban leit sha ki Counsellor kiba trei shabar ki skul/kolej bad kiba don ka jaka ai jingsumar ha kaba ki nongpang ki lah ban leit khlem da shah bishar ha kiwei pat.
Ka jingeh ha kane ka imlang sahlang jongngi ka long ba ngim ju ïatai ïa kiei kiei kiba ktah ïa ka koit ka khiah jong ka jingmut, jingpyrkhat bad ka jingsngew (mental health).
Lada ngi ïa thir halor kane ka jingeh lehse kin bun kiba lah ban ïoh jingmyntoi da kabe wad ïa ki lad ai jingsumar.
Shillong, Risaw 22 : Ka Seng Samla Katholik Holy Cross Parish Mawkynrew ha ka jingïatreilang bad ka tnad Arts and Culture, Tourism, Meghalayan Age Ltd, HFU, Finance Department NESFAS bad u MLA ka Mawkynrew Constituency, kum shi bynta ban kyntiew ïa ka kam rep soh-phlang, ka la pynlong da ka tamasa soh-phlang ha madan ka Holy Cross Higher Secondary School ha ka 21 tarik u Risaw, 2023.
Ha kane ka tamasa ki nongshong shnong lyngba ki Self Help Group ha kane ka thaiñ ki la wanrah ïa ki tiar ki tar ban die, nalor ki jingbam tynrai ba kynthup ïa u soh-phlang, u khniang phlang, ki jingdih bad kiwei pat.
Nalor kine, ki la don ruh ki jingrwai jingshad na ki samla bad nongshong shnong ka thaiñ ban pynshongshit ïa kane ka tamasa ha ka sien ba nyngkong halor une u jait jingbam tynrai.
La wan ban ïa donlang ha kane ka sngi da u Bah Banteidor Lyngdoh, MLA, u Bah Commander Shangpliang, President HFU, u Bah Pius Rani, Executive Director ka NESFAS, ki nongïalam ka Seng Samla ba kynthup ïa u Bah Pynbiang Kshiar, u Bah Carmel Lyngdoh, nongai-jingmut, ki dkhot balang nalor kiwei.
Haba kren ha ka jingïalang, u Bah Banteidor Lyngdoh u la pynpaw ka jingsngewkmen ba ryngkat kiba ïa don bynta lang baroh ki la lah ban pynlong ïa kane ka tamasa kaba jop bad bynrap ba kane ka tamasa yn pynlong noh man u snem.
Da kaba pynpaw ba ka Constituency jong u ka dei kaba la kyrkhu da ka mei mariang, u la ong ba ki jaka jngohkai kiba don ha Mawkynrew ki la kylla long ki jaka kiba ki nongwan jngohkai ki wad bha mynta ki por.
U la ong ba ki jaka kum ka Nongjrong, Laitlum, Nohron, Syntung bad kiwei pat la ïaroh da kiba bun hynrei hap shuh shuh ban pynbiang pynbit ïa ki.
“Ngi kwah ba ka kam jngohkai kan dei ka bynta ka ban ai jingkyrshan ïa ki nongshong shnong ha ka ïoh ka kot", u la ong.
Na ka liang kiba pynlong ïa kane ka tamasa ki la ong ba kane ka tamasa ka ai ka lad ïa ki nongshong shnong ban ïa long kawei bad ïasnoh kti lang ban pynshongkun ïa ka.
Kane ka tamasa ka long kum ka rynsan ïa ki khun samla ban pyni ïa ki sap ki phong kiba ki don la ka long ha ka shad ka rwai, ka put ka tem nalor kiwei.
Shillong, Risaw, 22: Ka Meghalaya Pensioner’s Association (MPA) ha ka sngi Palei jong ka taiew baladep ka la pynlong ïa ka jingpynsngewthuh paidbah halor ka shongkha khynnah bad ka jingeh kaba mih na kane.
Ki nongai jingkren ha kane ka pynshai bad pynsngewthuh kaba la long ha Balawan College, Umsning, Ribhoi District ki long u Dr.
Sandor RL Nongbri bad ka Kong Naphibanmer Laso.
Kine ki arngut ki nongkren ki la ong ba katkum ka jingtih bniah la lap ba ka jingshong kha khynnah ka jur bha ha ki jaka sor bad kumjuh ruh wat ha ki nongkyndong.
Ki la ai jingmut ïa ki kmie ki kpa ba kin long borabor kiba ïajan bad la ki jong ki khun ki kti bad ban ïasyllok bad ki khun manla ka sngi ha kaba ïadei bad ka kam shongkha shongman khlem kano kano ka jinglehraiñ khnang ba ki khun ki kti kin ym shah ïalam bakla ha ka ïaid ka ieng ha la ki jong ki paralok.
Ki kmie ki kpa ki dei ban peit thuh bha ïa ka ïaid ka ieng jong ki khun ki kti bad ban ïasyllok lang bad manla ka por.
Ki kmie ki kpa ki dei ban buh jingduwai ïa ki khun manla ka sngi ba ki khun kin ym jam sha u pud u bym dei ha ka rta kaba dang rit.
Ban ïarap ïa ki khun samla ban ïoh ïa ki jinghikai kiba thikna ha ki skul bad ki kolej bad ban pynbeit ïa ki jingïathir nia ha ki skul bad ki kolej na ka por sha ka por khnang ba ki khun samla kin dup sngewthuh ban lait na kine ki jingshah riam ha ka shrip jong ka shongkha dang ha ka rta kaba khynnah bad ban lait ruh na ka jingpynkheiñ ïa ki aiñ shongkha shongman.
Ha kane ka sngi, la ïashim bynta lang da ki samla pule shynrang bad kynthei, ki rangbah bad ki longkmie bad kynthup ruh ki dkhot jong ka Meghalaya Pensioner’s Association.
Shillong, Risaw, 22: Ki shipai jong ka 4th Battalion Meghalaya ha ka sngi Saitjaiñ ki la pynpulom ïa ka jingthmu jong ki snar khaii ban shalan tuh ïa ki muid na khappud jong ka West Jaiñtia Hills District sha ka ri Bangladesh.
Ha ka jingpynap shrip, ki shipai BSF.
ki la ïoh pyllait im 93 ki muid.
Hadien ba la ïoh ïa ka jingtip kaba bniah na ki tnat syntiat, ki shipai BSF ki la pynlong da ka jingpynap shrip ha khappud bad ïoh pyllait im ïa kine ki 93 tylli ki muid ïa kiba la buhrieh ha kawei ka lawbniap hajan khappud da ka jingthmu ban shalan tuh ïa ki sha Bangladesh.
Ïa kine ki muid la aiti noh sha ki bor Pulit ban leh ïa kaba donkam katkum ki kyndon jong ka aiñ.
Shillong, Risaw 22 : U bah Charles Marngar MLA bad MDC jong ka Mawhati konstitwensi haba ïa shim bynta ha ka jingdap shisnem ka seng ki nongshet ja ki skul bad ki nongïarap hapoh ka skhim PM-Poshan ha Ri Bhoi District u la kular ba un rah ia ki jingeh jong ki nongshet ja sha ki shkor jongka sorkar jylla.
Ha kane ka jingïalang ka jong ki kila pynpaw ïa ki jingeh kaba ki ïakynduh bad ki kwah ba ka sorkar kan pynkiew noh ïa ka bai trei jong ki na ka T.
2000/- tyngka kaba ki ïoh mynta ha ka shibnai.
Kawei pat ka jingeh kaba ki ïakynduh ka long ba ki nongshet ja ha ki skul na ka bynta ki khynnah skul ki ïoh ïa ka jingsiew kaba tang shiphew bnai ha ka shisnem, ki kwah ban ka sorkar kan siew ïa ki baroh 12 bnai.
Kiba shet ja ha ki skul ïa ki khynnah skul ka long ba ki hap ban thang da ka dieng, kumta ki dawa na ka sorkar ba ka dei ban pynbiang ïa ki tyndong lyer ban shet bad kila don ruh kiwei ki jingdonkam kaba ki nongshet ja ha ki skul ki don kam.
Na ka liang jong u bah Charles Marngar MLA bad MDC jong ka Mawhati haba kren ha kane ka jingïakynduh lang jong kane ka seng ki nongshet ja ha ki skul,u la ong ba un sa rah sha ka sorkar ïa kine ki jigneh jong ki kiba hap hapoh jong ka Ri Bhoi District.
Jerusalem, Risaw 22 : Ki shipai jong ka Israel, ka Israel Defence Forces ki la byrngem ban khyrwit kham tyngeh ïa ka ktem jong ki Hamas ha Gaza hangne shakhmat.
Kum ka dak ba ki bor shipai ki la pynkhreh na bynta ka kylla kaba ar jong ka jingïakhun ban khyrwit ïa ka Gaza, u nongai ktien ka IDF u Daniel Hagari u la ong, “Ngi hap ban jam pat sha ka bynta kaba bud jong ka jingïakhun thma ym kumba ong kiwei.
Naduh mynta ka sngi ngi la nang pynjur ka jingïakhun.
"Shuh shuh na ka liang jong u Chief of Staff ka IDF, u Herzi Halevi pat u la ong ba ki bor shipai ryngkew ki dei ban long kiba la pynkhreh ban kynduh ïa kano kano ka jingïakhun haba ki leit ban rung sha ka Gaza Strip.
“Ngin sa rung sha ka Gaza Strip, ngin sdang ïa ka jingïakhun thma ha ka rukom kaba janai bha ban pynjot thiaw ïa ka jingthmu jong ki Hamas, ïa ka jingtreikam jong ki bad ngin buh ruh hakhmat ïa kaei kaba la jia bad khyllem ha ki ar taiew mynshwa,"u la ong.
Katei ka jingkren jong u ka long halor ka jinghiar thma kynsan ki lehnoh Hamas ïa ka Israel ha ka 07tarik mynta u bnai kaba la wanrah ïa ka jingïap jong kumba 1,400 ngut ki briew.
Hadien kane ka Israel ka la sdang ban pynphai kylla bad khyrwit tyngeh ïa ki jaka riehtngen jong kitei ki lehnoh kiba la synshar ïa ka Gaza naduh u snem 2007.
U la ong ruh ba ka Gaza kadei kaba jyrwit jyrwat bha bad ki nongshun ki la pynkhreh bha ban aireng pyrshah hynrei ki shipai Israel ki la pynkhreh kham bha shuh shuh.
Dang ha kane ka taiew u Myntri ka tnad Ïada Ri ka Israel u Youv Gallant u la ong ba ka Israel ka la pynkhreh mynta ban pynkylla ïa ka jinglong jingma ha Gaza kaba kdew ba ki kwah ban pynduhbor noh ïa ka Hamas bad pynpaw ruh ba ïa katei ka kam kin ïaid ha ki lai kylla.
Na ka liang ka IDF ka don ha ka kylla kaba nyngkong ha ka por ba ki siat na suin.
Na ka liang ka Israel ka la pynkhreh bad lum thup ïa ki hajar bad hajar ngut ki shipai ban pynkhreh na bynta katei ka jinghiar thma ha ka kylla kaba bud.
La kam ruh ba ki la don kumba 1400 ngut ki briew kiba la duhei ïa ka jingim na ka jingshah hiar thma ha ki Hamas dang shen ha Israel bad kumba 210 ngut kiwei pat ki la shah rahbor.
Shuh shuh la kam ruh ba ki don pat kumba 4385 ngut ki Palestine kiba la suba ba ki ïap ha Gaza ha ka jingkhyrwit kylla ki shipai Israel.
Jowai, Risaw 22: Ki nongïalam ka Jaiñtia Student Union (JSU) Khliehriat Circle ki la ïakynduh ïa u Myntri ka Sorkar Jylla uba peit ia ka tnat Social Welfare u Bah Paul Lyngdoh ryngkat ka jingdonlang jong u MLA ka Khliehriat Constituency Bah Kyrmen Shylla uba long ruh u Myntri ka Sorkar Jylla.
Ki nongïalam ka seng ki la ïohlad ban ïa kynduh ïa u Bah Paul Lyngdoh ha ka sngi ba u leit ban plie paidbah ïa ka jingkieng ïaid kjat ha ka shnong Sahksaw bad ka seng ki la ai da ka dorkhas ha u Bah Paul da kaba ai jingmut sha ka Sorkar ban ai bhah bad bynta lem ïa ka East Jaiñtia ban ïoh shna ïa ka Rehabilitation Centre ban sumar ïa kiba kyrni ha u drok namar ka East Jaiñtia Hills District ka dei kawei na ki jaka ba kham kynrei kiba ïa u dih drok.
La pynsngew ba ka dei ruh ka East Jaiñti Hills District kaba jur ka jingrung jingmih u drok shapoh ka jylla Meghalaya.
Ka seng ka la pynsngew ba ka East Jaiñtia Hills ka dei hok ban ïoh ïa kane ka shlem jingsumar ïa kiba kyrni ha u drok khamtam ïa ki khun samla ka thaiñ ba kin lait na u jingdih pynbuaid uba ïalam bakla ha ka jingim jong ki.
Na liang jong u Myntri ka Sorkar ka tnat Social Welfare u la shimkhia ïa kane ka jingai jingmut ka seng bad u la bthah ïa ki bor peit bor khmih ban wad ïa ka jaka kaba biang paka ban ïoh buh kum kane ka shlem hapoh ka thaiñ.
New Delhi, Risaw 22 : Ka India ka la phah haduh 38 ton ki lad jingïarap na bynta ki lanot thma ha Palestine kiba kynthup naduh ki dawai, ki tiar sumar bad kiwei kiwei na bynta ki nongshong shnong kiba im ha Gaza hapdeng ka thma.
Ïa kitei ki song jingïarap ka India ka la phah lyngba ka liengsuiñ C-17 jong ka Indian Air Force kaban leit pynhap ïa kitei ki jingïarap lyngba ka El-Arish airport ha Egypt.
Kumba long mynta, bun bha ki kynhun ai jingïarap na kylleng ki ri ka pyrthei ki la phaikhmat lang sha Gaza bad ong ba ka jinglong jingman ha Gaza ruh ka long kaba i sangsot bha.
Na ka liang ki shipai Israel khlem sangeh ki la bteng ban khyrwit na suin ïa ka Gaza hadien ba katei ka ri ka la shah hiar thma kynsan ha ka 07tarik Risaw ha ki Hamas.
Na ka liang u Myntri ka tnad Kam Bari, u Arindam Bagchi u la ong ba ïa kitei ki jingïarap kin aiti sha ka Egyptian Red Crescent na ka bynta ban pynpoi pat sha Palestine.
“Ka India ka la phah ïa ki lad jingïarap sha ki paidbah ka Palestine lyngba ka liengsuiñ IAF C-17 kaba kit kumba 6.
5 ton ki tiar jingsumar bad 32 ton pat ki lad jingïarap na bynta ki paidbah ka Palestine lyngba ka kad liengsuin El-Arish ha Egypt," ong u Bagchi lyngba ka ‘X’.
Shuh shuh u la ong ba kitei ki tiar jingïarap ki kynthup naduh ki dawai ban ïada ïa ka jingim, ki tiar puid, ki dara, ki song jingthiah, ki tyrpa, ki tiar kynthei, ki tiar jiar um bad kiwei kiwei.
Hadien kane, u Myntri u la ong ruh ba u Nongkit ‘tien Syiem jong ka India ha Egypt u Ajit Gupte u la aiti ïa kitei ki song jingïarap sha ka Egyptian Red Crescent ban phah pat ïa ki sha Palestine.
Katei ka jingphah jong ka India ïa ka song jingïarap sha Palestine kadei hadien lai sngi ba u Myntri Rangbahduh ka Ri u Narendra Modi u la phah ïa ka jingsngewlem sha u President ka Palestine, u Mahmoud Abbas halor ka jingïap ki riew paidbah ha ka hospital ha Gaza bad banjur ba ka India ka ieng skhem ha ka nongrim halor katei ka ishu Israel – Palestine.
Ka World Food Programme (WFP) bad ka World Health Organization (WHO) ki dei ki katto katne ki agency kiba la jer ïa ka jingjia ha Gaza kum kata ka jaka ba la i shyrkhei bha.
Ka India ka la kyrshan ïa ka Palestine bad ki phetwir Palestine lyngba ka jingnoh jingïarap sha ka UN Relief and Works Agency (UNRWA).
Khliehriat, Risaw, 22: Ka Jaiñtia National Council (JNC) ka la ai khublei ïa ka Sorkar Meghalaya Democratic Alliance (MDA) ba la ïalam da ka National Peoples Party (NPP) kaba la kloi ban shim khia ban phah tohkit halor ka jingshah pynjot dusmon jng ka Residential School kaba don ha ka shnong Byndihati-Umtrya kaba la shu ieh iing jah da ki snem.
Ïa ka jingtohkit la leh da ka Estimate Committee jong ka Sorkar Jylla ha kaba ki la leit jurip ïa ka iing skul bad ban ai ïa ka kaiphod sha ka Sorkar.
Ha u kyrwoh ba la phah da u Publicity ka seng u samla Mebanteilang Sukhlaiñ, ka seng ka la kitbok kitrwiang ïa ka Sorkar ba kaei kaba ka kan leh bad pyndep kan long na ka bynta ka bha ka miat hi jong ki paidbah bad ruh ka ban ai ruh ka jingmyntoi ym tang ïa kane ka thaiñ hynrei ïa baroh kawei ka jylla.
Kum ban shu phaidien halor kane ka mat, ka seng ha ka 6 tarik u bnai baladep, ka la ïakynduh markhmat ïa u Symbud Myntri Rangbah ka jylla u Bah Sñiawbhalang Dhar bad aiti ruh da ka dorkhas ban buddien ïa kane ka jaka pule kaba la shu iehnoh ïingjah la bun bun snem mynta.
Na ka liang jong u Symbud Myntri Rangbah u la kular hakhmat ka seng ban shimkhia halor kane bad ban phah ruh ïa ki bor ba dei ban peit ïa kane ka kam bad ong ruh ba un sa pynlong ruh da ka jingïalang bad ki heh ophisar jong ka East Jaiñtia Hills District khnang ban ïoh leh ïa kaba donkam.
Shwa ban ujor sha u Symbud Myntri Rangbah ka Jylla, ka seng ka la hiar jurip ïa ka Residential School ha ka shnong Byndihati hadien ba la ïoh ujor na ki paidbah ba ka Residential School kaba la shu iehnoh ïingjah ka la shah pynjulor.
Da ki dur bad ki video ba ka seng ka la ring ka la phah sha ki ka Sorkar kum ka jingpynkynmaw ïa ba katno tam ka jingjulor bad ka jingshah rong tuh ki tiar ki tar na kane ka jaka pule kaba ym shym la pyntreikam mynta la bun bun snem bad kaba wanrah ruh ïa ka jingduhnong kaba khraw ïa ka thaiñ.
Hadien kane, ka Seng ka la ïakren bad ka MLA jong ka Sutnga-Saipung Constituency ka Kong Santa Mary Shylla kaba la ïadon ryngkat lang ruh ha ka Estimate Committee kaba la sakhi ïa kane ka Residential School.
Ka Kong Shylla ka la pyntip ha ka seng ba ka dawbah kaba pynslem ban plie ïa kane ka shlem pule ka long namarba dang don ki jingduna ha kaba ïadei bad ka jaka bad ki jingtei ki dang donkam shuh ban shna khnang ba kan dup ïahap katkum ki jingdonkam bad jingdawa jong ka Residential School.
Ka la kyrpad ruh ïa ka seng ban long kiba ïaishah sa katno katne por bad ban ailad ruh ïa ka Sorkar ba kan wad ïa ki lad ki lynti khnang ba ka jaka pule kan ym long kaba sepei.
Shillong, Risaw, 22: Ka Jaiñtia National Council (JNC) ha ka sngi u Blei ka la dawa ïa ki Myntri Sorkar, kiba long ruh ki MLA jong rilum Jaiñtia ban ïakren na ka bynta ban pan ïa ki song pynroi ym ban ïakren ïa ka lynti Rel“Ngi kyntu ïa ki Myntri Sorkar na rilum Jaiñtia ban pynpaw ïa kane ka mat hapoh ka jingïalang Kynhun Myntri…bad ban kren ruh shaphang ka jingbym don ki kam pynroi ha ka East Jaiñtia Hills District naduh ka jingjot rathai jong ka surok, ka jingbym treikam jong ki skul sorkar, ka jingduna ha ki hospital Sorkar, ka jingbym urlong shuh ka jingdawa ban pynïoh ïa ka College Sorkar bad kiwei kiwei ha ka jaka ban ïakren ïa ka ishu lynti Rel," la ong u President ka JNC u Bah Sambormi Lyngdoh ha u kyrwoh.
Kane ka jingdawa jong ka seng ka long hadien ar sngi ba u Myntri ka Sorkar Jylla u Bah Comingone Ymbon uba long ruh u MLA ka Shangpung Constituency u la pynpaw ba u pdiang ïa ka jingtyrwa jong ka Sorkar ban wanrah ïa ka lynti Rel ha East Jaiñtia Hills District.
Haba pynpaw ïa ka daw na ka Seng ka la pyrshah ban wanrah ïa ka lynti Rel hapoh ka thaiñ, u Bah Lyngdoh u la ong ba ka Jaiñtia Hills District Autonomous Council haduh mynta ka la phiel ban thaw ïa ki aiñ ki ban khanglad ïa ki briew kiba nabar ka jylla kiba leh ïa ki kam khaii pateng hapoh ka thaiñ bad ban pynkupbor ïa ki Dorbar Shnong khnang ban tehlakam ïa ka jingrung kyrthep jong ki mynder ha ki shnong.
U la ong, ha kaba ïadei bad kane, lada ailad ban wanrah ïa ka lynti Rel, khlem artatien ka jingkharoi jong ki briew kiba nabar kiba wan sha rilum Jaiñtia kan nang kiew.
Namarkata, ki ritpaid ki don ka hok ban pyrshah ïa kum kata ka projek.
“Ngi ngeit skhem da ka jingwan jong kine ki projek lynti Rel kan ktah ruh wat ïa ki shnong ki thaw ha ki nongkyndong, ïa ki khlaw ki btap, ïa ki lum ki wah ba ki paidbah ki ju shahniah kum ka jingim ba manla ka sngi.
Ka East Jaiñtia Hills District ka dei kawei na ki District kaba don bun tylli ki karkhana bad da ka jingwan jong ka lynti Rel kan pynmyntoi ïa kine ki karkhana bad ka jingkylli ka long hato ki nongkhaii trai jylla kin ïoh jingmyntoi neem na kane," u la ong.
Da kaba pynpaw ba ka Rel kan pynmyntoi tang ïa kiba nabar, u President ka JNC u la ong, “ki nongwan shong thap be-aiñ kin nang jyllei, ka jingïashongkha khleh kan nang jur khamtam sha ki jaka nongkyndong kaba la nang kiew.
Ngi ngeit skhem ba kan pynkha ïa ki jingeh bad ngi dang kwah ban pynneh pynsah ïa la ka riti ka dustur bad ïa ka thymmei.
Kaei ka ban jia ïa ki pateng ki ban sa wan.
"Haba pynpaw ba ka district ka donkam eh nyngkong ïa ki kam pynroi ym ïa ka lynti Rel, u Bah Lyngdoh u la ong, “ka JNC ka kwah ban buh jingkylli lada ka Sorkar ka don pisa da ki klur ban wanrah ïa ka lynti Rel hynrei balei pat ka Sorkar kam lah ban wanrah ïa ka College? Ar tylli ki Residential School hapoh ka district la shu ieh lyngkrang hato phi pyrkhat kumno.
"U la maham ruh ba ka JNC ka la pynkhreh ban shim da ka sienjam ba tyngeh lada ka Sorkar Jylla kam sangeh noh ban phohsniew ïa ka lynti Rel ban pynpoi sha East Jaiñtia Hills.
Shillong, Risaw 22 : U President jongka Congress bad u MP jongka Shillong Parliamentary Constituency u Ma Vincent H Pala u la ther tyngeh ïa ka National People’s Party (NPP) bad ïa ka Bharatiya Janata Party (BJP) ba ki heh tang ka ktien khlem ka kam halor ka jingpynrung ïa ka ktien Khasi bad Garo ha ka Khyrnit ba Phra jongka Riti Synshar ka ri India.
“ Kane ka sorkar ka shu kular tang ka ktien ban ïakhun ban pynrung ïa ka ktien Khasi ha ka Khyrnit ba Phra ha ka jingshisha lada ki shim khia ki lah eh namar ka NPP ka ïatrei lang bad ka BJP naduh sorkar jylla haduh sorkar pdeng.
Da kaba suk ka NPP ka lah ban pynbor ïa ka BJP ban ithuh noh ïa ka ktien Khasi" ong u ma Pala.
“Nalor kata wat ka BJP ruh ki la buh ïa kane ka mat ban pynrung ïa ka ktien Khasi bad Garo ha ka Khyrnit ba Phra kum kawei na ki mat ha ka Manifesto Election jongka" ong biang u ma Pala.
U la ong kane ka sorkar MDA ka la shu kular tang ka ktien katba ka kam pat ka khlem leh ka la shu thok shu shukor ïa ki paidbah.
U la ong ba ka Ktien Khasi lei lei ka dei kawei na ki 38 tylli ki jait ktien kiba don ha ka list ban ïoh ka jingithuh.
“ Lada ka BJP ka shim khia shisha ban ithuh ïa ka ktien Khasi ka lah ban leh da kaba suk namar na ka liang ka Sorkar, ka Khasi Authors Society bad kumjuh na ka liang jong ngi ruh ki ïai tynruh ban ithuh noh ïa ka ktien Khasi hynrei ym tip pat balei ba ka sorkar kam ïai shim khia ban pynbor ïa ka BJP ban pynurlong ïa kane ka jingthrang jong ki paidbah" pynkut u ma Pala.
Nongstoiñ, Risaw 24 : Kum shibynta ban ai jingkyshan lem ïa kiba duna dkhot met ka seng HNYF Mawthawñiaw Diskiang Unit, ka la pynlong da ka jingïalehkai football na ka bynta ban pynmih pisa bad ban synñiang lem sha ki, kaba long ruh kum ka dak jong ka jingai mynsiem ïa kiba donkam hok ïa ka jingïarap.
Ïa katei ka jingïalehkai la ïoh ban khang pyrda noh da u samla Skhemdingwell Mawlieh working president ka Nongstoiñ Assembly Youth Congress ha ka jingïadonlang u bah B.
Marbaniang President HNYF West Khasi Hills District, bah Crefitstone Syiemlieh President HNYF Mawthawñiaw Diskiang Unit, u bah Nabarlin Wanñiang Secretary ka shnong Diskiang bad kiwei kiwei ki dkhot ka seng HNYF.
Ha ka sngi final ka Jyrwa FT Mawthawñiaw ka la ïoh ban rah ïa ka nam jop, hadien ba ka la ïoh ban pynbam haduh 2 la nod pyrshah ïa ka M.
Junior Football Team Mawkhmahwir Pyndengrei.
Kaba kham sngew tynnad ban tip ka long ba ka Jyrwa FT hadien ba ka la ïoh ïa ka khusnam ka shim noh tang ïa ka trophy, katba ïa ka song pisa ka la pynphai noh pat sha ki nongpynïaid ba kin pynsam lem sha kiba duna dkhot met.
Ïa kane la pynbna da u bah Bony Jyrwa u ba lamkhmat ïa katei ka kynhun bad kane ka jingleh jong katei ka kynhun, ka la pynkyndit ïa ki paidbah khamtam ki nongpynïaid, namar kum kane kam pat ju jia mynno mynno ruh bad ka la long ka sien kaba nyngkong ha ka thaiñ.
Shillong, Risaw 24 : Ka lympung ïalehkai Fourth Division ba nyngkong eh jong ka Shillong Sports Association U-20 ka la poi mynta sha ka quarter final ha kaba ka jingïakhun ba nyngkong kan long ha kane ka sngi Balang ha madan First Ground Polo.
Ka jingïakhun ha kane ka sngi kan long hapdeng ka Kharang SC bad ka Pommura SC ha ka por 2:00 baje mynsngi.
Lah ban kdew hangne ba ka Kharang ka la ïoh ban bat ïa ka kyrdan kaba ha khliehduh jong ka miej ïa kheiñ point na ka Group B katba ka Pommura pat kadei ka kynhun kaba wan ba ar na ka Group D.
Lah ban kdew hangne ba ka jingïakhun ha ka Group -stage ha ka Fourth Division ka la kut noh ha ka 30tarik Nailur bad dei hadien katto katne ba la sakhi biang ïa ka jingïakhun ha katei ka Division.
Ka jingïakhun kaba bud pat kan long hapdeng ka Mawpdang pyrshah ïa ka Iatyllilang ha ka sngi Palei ha kajuh ka por bad ka jaka.
Man la ki sorkar jylla ba wan shimti ïa ka jingsynshar ki la buh beit ïa la ki thong treikam jongki ban kyntiew ïa ka jylla hynrei hato kane ka long kumba ki buh thong ne sah tang ha ki kot ki sla ne tang ha ki rai namar haduh mynta ka Meghalaya kam pat long satïa kata ka Jylla kaba kiew irat hynrei kaba dang sahdien nadong shadong kat shaba phai.
Isammut bad ilehraiñ hi khait ban shu ïohi tang ha ki kot khubor ïa ki jingkren ‘byrthen kum u laren’ jong ka Sorkar Jylla kaba la shu lapmiet tang ka “Buhthong" ha ki kam pynroi bapher bapher ba kin pyntrei ne pynphyrnai ïa ka Jylla ha baroh ki lïang.
Ka jingbuhthong (Target) ïa ki skhim pynroi bapher bapher ne ïa ka jingtreikam ka Sorkar Jylla, ka dei ka mat kaba kongsan tam ha ka synshar khadar bad ka dei ka lynti kaba pynjanai ïa ka jing treikam ki shakri sorkar (Work Culture), kiba ju treikam jaipdeh bad shong kyllaiñ myngngor ha ki Ophis ne ki shuki treikam ne kiba shu ïalapmiet ha ki khana lorni.
Ka Meghalaya haduh mynta ka dei ka Jylla kaba shu heh tang ka ‘ktien’ bad ka bym ju kynjoh satïa ïa ki thong ba ka buh.
Ki nïa ka Sorkar ki long thik khlem ïapher shuh na u briew uba shu ‘Tharai’ bad ‘Buhteng’.
Ka jingsahdien jong ka Jylla ynhap ban kynnoh beit ïa ki Khlieh Nongsynshar kiba bat ïa u shabuk bad kiba tyngkai ban sympat ïa ki shakri lehroh ne lehmon bad dei kane ka jinglong jingman ki shakri sorkar hangne kiba long ka dawbah ba ka Jylla kan ïai sahdien haduh kine ki sngi.
Ka Sorkar Kmie ka don kyrhai ki skhim, ki flagship programme, ki mission ba ka la wanrah ban pynroi ïa ki Jylla la ka long ha ka koit ka khïah, ka pule ka puthi, ki surok ne ki lynti syngkieñ ne kiwei bad ka ju buh ruh da ka ‘Thong’ ha ka jingpyntreikam ïa ki hynrei aiu ki jïa? Hato kine ki thong ki ju kynjoh mo sha ka thong ba la buh? Ka Meghalaya ka dei kawei ka Jylla kaba la pyndkoh ïa ka jingthmu jong ka Sorkar Kmie bad ïa kane ka jingshisha la sakhi na kiba bun ki flagship programme, ki mission bad ki project bapher bapher kiba la shu buh tang u mawbynna.
Lada phai sha ka surok bad ki lynti syngkieñ, ka Sorkar Kmie ka la pyntreikam ïa ka skhim PMGSY ban pynpoi surok sha baroh ki shnong bym pat ïohi surok ha ka Ri baroh kawei.
Kane ka skhim ka la treikam ha kine ki hajar snem ba thymmai bad kat kum ki kaidphod ka Sorkar Kmie la sakhi ba ka Meghalaya ka la sahdien tam na baroh ki Jylla ka Ri.
Kiba bun ki Jylla ki la ïaid shakhmat hynrei ka Jylla Meghalaya ka dang sahdien bha ym tip hangno kala sahkut bad hangno kala poi namar haba peit ïa kiba bun ki skhim PMGSY la shu ïohi ba sah lyngkrang bad ki bym poi shano shano ruh.
Ïano yn kynnoh bad dei ruh ban buh jingkylli ba kaei sha ba pynlong ïa ka Meghalaya ban sah shatrai na ka thup pyntreikam ïa ki kam pynroi?Ha ka koid ka khïah, ka Meghalaya ka dang sahdien ha baroh ki lïang naduh ka jingdon ki doktor ne haduh ki jaka sumar.
Baroh ki don ha ka jingdkoh suda kat shaba phai.
Ka jingwan ka skhim National Rural Health Mission (NRHM) ka la ai shi bun ki jingkyrmen namar wat ïa ka jingduna Doktor, kane ka skhim ka la ailad ban shu ïasoi contract bad ki doktor kam pher ki dei nangno nangno ruh ne wat haduh ban pynbha bad pynjanai ïa ki jaka sumar naduh ki Hospital haduh ki Dispensary.
Hynrei hangne ha Meghalaya kane ka skhim ka la trei shaid shaid tang ha ki kot ki sla ne ki jingthoh katba lada peit pat sha ki jaka sumar, kim ïapher satïa bad ki por shuwa ban wan kane ka skhim.
Ki la mih shibun ki jingpyndonkam bakla ïa kane ka skhim ïa kaba ka sorkar ka dei ban khmih bnïah bad ban leh eiei noh shuwa ba kan thohbrïa sa ha kane ka skhim kumba long ka PMGSY.
Ka sorkar ka la buh thong ban kyntiew ïa ka pule ka dangle bad ka koit ka khïah hapoh ka Jylla hadien ka la kyndit bynriew da ka jingsakhi ba bun ki Samla ka Jylla bad ki longiing longsem, kim banse ban mih napoh ka Jylla ban leit wad jingstad bad ruh ban leit sumar sukher sha ki Hospital bapawnam ha kylleng ka Ri.
Kane ka jingmih ki samla ban wad jingstad bad ki longiing ki ban leit wad jingsumar kam dei shuh ka kam kaba thymmai hynrei kaba la jïa naduh ba ioh ïa ka Jylla la ka jong.
Ki Sorkar Jylla kiba la leit noh ruh, ki la ïohi bad sakhi ïa kane bad ki la pynpaw ïa ki juh ki jingbabe bad jingsngew ba dei ban kyntiew noh ïa ki hapoh ka Jylla.
Hato ki poi sha ki nala ne sha khap? Ha ka pule puthi, ka Meghalaya ka dei ka Jylla kaba sha trai ha ka jingdon jong ki paid nongshong shnong ba la nang la stad katkum ka khana samari jong ka Sorkar Kmie.
Kane ka jinghïar ka dei namar ka jingbun palat ki jingpep skul shiteng por bad ki jingbym lah kyrshan na iing na sem ban pynwad jingstad ïa ki Khun.
Ka Sorkar Meghalaya ka ïohi mo ïa ki daw tynrai, hynrei “EM" kan dei ka jubab, namar kam pat ju pynshongnïa ne leh ïa kaba donkam.
Ka Jylla ka long kumne kumba ka long mynta ha ka pule ka dangle ka dei baroh ka daw ba ki Skul ne jaka pule ki la long tang ki pajwa khaii (Bussiness) ban kamai spah ym shuh ki shlem ka jingnang jingstad.
Ka jingrem ki bai skul, ka jingleh bussiness ha ki kot ki sla, ki Uniform skul naduh i muja kjat haduh ha ki ribon sniuh ka dei ka daw bala buh ïabun ki longiing ban ïatyngkhuh jingeh ban kyrshan ïa ki khun ki kti bad wanrah ïa ka jingpep skul shiteng por.
Ka Sorkar ka la dei ban kyndit bynriew mynta bad kumba la ong ba kam dei shuh ban shu tyngkai ïa u shabuk ban sympat ne pynsajïa ïa ki shakri sorkar kiba lehmon ne shu im sngi ha ki Khana Lorni ha ki Ophis treikam jong ki.
Ka ladei ka por ban wanrah noh ïa ka Work Culture kaba pyrrkhing bha haduh katta lada ka thmu shisha ban kynjoh ïa ka thong ba ka la buh.
Ka Sorkar ka don ka hok ban sympat shabuk ïa la ki shakri namar ka khlem lehbeiñ satïa ïa ki namar ka la siew da ka dor kaba pahuh pahai kumba ki la dawa khlem da bam-ei wat shi naïa ruh.
Mawkyrwat, Risaw 24: Kum shibynta ban ïoh ban jied ïa ki nongñiah cycle kiba tbit, na ka liang ka Meghalaya Cycling Association (MCA) ryngkat ka jingïatreilang bad ka Mawkyrwat District Cycling Association (MDCA) mynta ka sngi ki la pynlong ïa ka Meghalaya State Cycling Selection Trials (MSCST) 2023 ha Mawkyrwat, South West Khasi Hills District.
Ka jingthmu jong kane ka lympung ñiah cycle ka long ban ïoh ban jied ïa ki khynnah bad ki samla shynrang bad kynthei kiba tbit ba kin mihkhmat ym tang ïa ka hapoh ka Jylla Meghalaya ne ïa ka Ri India wat haduh ka lympung ïalehkai jong ka Olympic ruh bad ka long ruh ha kajuh ka por kum shibynta ban jied ïa ki, ba kin ïoh ïashimbynta ha ka National 28th Mountain Bike (MTB) Championship ka ban sa long shen.
Ha kane ka sngi la pynlong ïa ki jingïalehkai kiba kynthup ïa ka XCO Youth, XCO Junior bad XCO Elite bad XCO Women Open Category bad Down Hills Open ha kaba ki nongïashimbynta ki don baroh 61 ngut na kylleng jong ka Meghalaya.
Ki nongjop ha kane ka sngi ki long ha ka XCO Junior ba wan nyngkong u Lambormi Phawa, ba ar u Laraikut Sana bad ba lai u Dalenmi Sana kine ki dei na ka West Jaiñtia Hills Adventures Cycling Association (WJACA).
Ha ka XCO Women ka Phyrnai Kyndait na ka West Jaiñtia Hills Adventures Cycling Association (WJACA) ba wan nyngkong, ba ar ka Lawankotdor Swer na East Khasi Hills District bad ba lai ka Hakarupaia Dkhar na ka West Jaiñtia Hills Adventures Cycling Association (WJACA).
Nangta, ha ka XCO Youth ki long u Kevin Lyngdoh na ka Mawkyrwat District Cycling Association (MDCA) ba wan nyngkong, u Fabian Khyllait na Eastern West Khasi Hills District ba wan ba ar bad u Jingshaibor Thongni na ka Mawkyrwat District Cycling Association (MDCA)u wan ba lai, ha ka XCO Elite Men ki long u Middlestar N.
Marak ha ka kyrdan ba nyngkong, u Alvindarison Wanniang ha kaba ar kine ki dei na ka Mawkyrwat District Cycling Association (MDCA) bad u Iallamjingshai Mylliem na ka East Khasi Hills District ha ka kyrdan ba lai.
Ki nongjop ha ka Downhill Open Category, ki long ïa ka nam jop la rah da u Aaronson Oniel Kharpuri, ba ar u Pynshngaiñborlang Lyngkhoi kiba dei na East Khasi Hills District bad ba lai u Willbornson Wahlang na ka Mawkyrwat District Cycling Association (MDCA).
Kiba ïadonlang ha kane ka sngi ki long u bah Lening Bareh, President ka Meghalaya Cycling Association, u bah Ian Kupar Diengdoh u dkhot jong ka MCA, u bah Ambrose Thongni, President ka Mawkyrwat Cycling Association lem bad kiwei de kynthep ïa ki nongwan peit kai, ki nongïashim bynta naduh ki hep rit, ki samla shynrang bad kynthei ryngkat ki nongkitkam jong ka Meghalaya Cycling Association (MCA) bad ka Mawkyrwat District Cycling Association (MDCA).
Nongpoh, Risaw 24: Kumba ki paid riewngeit Hindu ha Ri Bhoi District bad khamtam ha Nongpoh kaba dei ka Head Quarter jong ka District ha Ri Bhoi mynta u snem ki la rakhe shitrhem ïa ka jingleh ñiam Puja bad mynta ka sngi pat hadien ka lehñiam ka leh rukom katkum ka jingngeit Hindu ki la pynkut noh ïa kane ka lehñiam Puja da kaba ki la leit ban pynngam noh ïa ki blei ha ka wah Umtrew kaba don ha Byrnihat.
Shwa ban leit pyngnam ïa ki blei ha ka wah ha Byrnihat, ki paid riewngeit Hindu ki la pyndep shuwa ruh ïa la ñiam ka rukom bad ki la pynlong ruh ïa ka jingïaid paidbah da kaba pyni ïa ki dur jong ki blei ba ki la shna kyrpang ha ka surok bah jong ka National Highway-6 ha Ri Bhoi ban leit bret pat ïa ki Blei ha ka wah ha Byrnihat.
Ki paid riewngeit jong ki Hindu ba kynthup na ka Nongpoh Ram Mandir bad ka Maa Kali Mandir ki la shim bynta shitrhem ban pynkut noh ïa kane ka lehñiam Puja kum ka jingainguh ïa kita ki blei bad ban pan ruh kata ka jingkyrkhu kyrduh na kita ki blei ba ki bha kin miat bad ba ki dang roi dang par ha baroh ki liang.
Na ka liang kine ki ar tylli ki Mandir lyngba ka Puja Committee Celebration ki la shim bynta ban leit bret ne pynngmam ïa kita ki blei ha wah Byrnihat kaba dei ka sngi kaba ki la pynkut noh ïa kane ka lehñiam puja kaba dei kawei na ka jinglehñiam ba paw jong ka ñiam Hindu.
Haba kren halor kane jingleh ñiam Puja, ki nongïalam kitei ki Puja Committee ki la ai khublei kyrpang sha baroh ki paid Hindu kiba la wan ban shim bynta ha kane ka lehñiam puja bad ban pynlong ruh ïa kata ka lehniam puja kaba jop na ka bynta ban ai kata ka nguh ka dem ïa kita ki Blei ban ioh ïa kata ka jingkyrkhu.
Ki la ong ruh ba kane ka jingleh niam puja ka dei shi bynta ban pan kata ka jingkyrkhu na ki blei ba kita ki Blei kin ai ka jingkyrkhu ban wan kata ka shongsuk shongsaiñ bad ruh ba kin dang kiew irat ha baroh ki liang jong ka jingim.
Shuh shuh, ka la ai khublei kyrpang ruh ïa baroh ki paidbah ka Ri-Bhoi khlem da jer kyrteng bad khamtam ki bor synshar District kiba la ai ka jingkyrshan ban ïa trei lang.
Khliehriat, Risaw 24: Ka jingïalehkai Semi Final jong ka kyrdan 1st Division bala pynïaid da ka East Jaiñtia Hills District Football Association (EJHDFA) kaba la long mynta ka sngi ha madan Deinchynrum, Khliehriat.
Haba phai sha ka jingïakhun Semi final ba ar ka kynhun ïalehkai jong ka Ladrymbai B.
SC kala jop lyngba ka jingïashut Penalty da 4-3 ïa ka Tpepswer SSWO.
Ka jingïalehkai hapdeng kine ki ar kynhun kala long kaba ïakhait bha naduh ka jingïakhun jong ka kylla step tad haduh jong ka kylla miet, na ka liang kine ki kynhun kim shem la ïoh ban thep kol na baroh ar, kumta la hap ban pynïakhun da ka jingïashut Extra Time, hynrei ha kane ka por Extra Time kim ym shem la don kiba thep kol.
Kumta la hap ban rai jop noh da ka jingïashut Tie Breaker.
Lyngba kane ka jingjop jong ka Ladrymbai B.
SC kala ïoh ban rung sha ka jingïakhun phainal jong kane ka lympung pyrshah ïa ka Chiehruphi SYWSC, ha ka juh ka por kala ïoh ban rung sha ka Super Division ha kane ka aiom ïalehkai ban wan (next season).
Nongpoh, Risaw 24: Hapdeng ka jingiphuh iphieng, ka Karbi Cultural Society, Meghalaya Zone mynta ka sngi kala pynkut noh ïaka tamasa ki samla Karbi bala tip kum ka 31st Zonal Karbi Youth Festival kaba la sdang naduh hynnin ka sngi ha Auditorium Hall jong ka AMKA kaba don ha Umwang, hadien ba ki paid Karbi na kylleng ka jylla bad wat naka thaiñ Shatei Lam Mihngi kila wan ban shim bynta ha katei ka tamasa.
Ïa katei ka tamasa la wan ban pynhap pyrda noh ïaka mynta ka sngi da u Bah Balajied Ranee MDC ka Nongpoh Constituency kum u kongsan, ryngkat u Sunil Tokbi Organising Secretary KCS Central Body I/c Meghalaya kum u symbud kongsan haka jingdonlang u Bah Albinus Timung President ka Karbi Cultural Society Meghalaya Zone, RR Ronghang President ka AMKA, Bah Arnold Syngkli President ka RBYDSO, Bah Sylvanus Malai President ka NKU, ki longsan mansan, ki bongthai, naki raid bapher bapher bad kiwei kiwei ki riew rangbah.
Ka jingthmu jong katei ka tamasa ka long ban wanrah ka jingïatylli kawei hapdeng ki jaitbynriew Karbi kiba don ha kylleng ki jaka khamtam ban dang pynim bad pynneh pynsah ïaki riti dustur bad ki kolshor tynrai jong ki jaitbynriew karbi ba kim dei ban klet lane ba kin duh kin dam noh hynrei ban pynneh pateng la pateng bad kane ka dei ka sien kaba ar bala pynlong kum katei ka tamasa ki samla haka jylla Meghalaya.
Haba kren ha katei ka sngi naka liang u Bah Balajied Ranee MDC ka Nongpoh u la ai ka jingïaroh ïaka Karbi Cultural Society Meghalaya Zone kala shim ïa katei ka sienjam ban pynlong ïa kum ka jingïakynduh lang ki samla haka sien kaba ar bad kane ka pyni ïaka jingïatylli jong ki jaitbynriew Karbi haka jylla bad wat shabar jylla bad lyngba kum katei ka lympung lah ruh ban sakhi ïaka jingriew spah ka kolshor, ka riti ka dustur jong ki jaitbynriew Karbi kiba dang lah ban pynim bad pynneh pynsah haduh mynta mynne.
U la ong ruh ba bun naki riti ki dustur bad ki kolshor tynrai ki duh ki dam noh namar ka jingbud tynneng ïa ka jong kiwei ha kaba u la pynpaw ruh ba ha ri India ki don kumba 700 tylli ki jaitbynriew bala ithuh da ka sorkar India katkum ka article 342 jong ka riti synshar ka ri India, bad tang ha ka jylla Meghalaya kim duna ïaki 52 tylli ki tribe hynrei napdeng jong kine kila don ruh kiba la jah noh bad ka daw ka long ba lehse ka dei ka jingbud tynneng ïaka jong kiwei namar teng teng bun naki khun samla ki lehraiñ ban kren ïaka ktien lajong, ban burom ïaka riti ka dustur bad sngewtynnad pat ban bud ïa ka jong kiwei bad kane ka dei kaba ma haduh katta katta lada ngi kwah ba ka jaitbynriew kan im.
U la kyntu ruh ïaki paid Karbi ba ki dei ban ïatylli ban ïeid bad burom mar kylliang, khamtam ban pynim bad pynneh pynsah ïaki riti ki dustur bala buh naduh u mynbarim khnang ba kin nym duh noh na kane ka sla pyrthei, u la bynrap.
Ha katei ka sngi naka liang u Bah Balajied Ranee u la ioh ruh ban aiti kumba 300 tylli ki shuki sha ka All Meghalaya Karbi Association ba kin ioh ban pyndonkam haki jingïalang bapher bapher.
Nongpoh, Risaw 24: Shi bynta ban ai mynsiem ïaki samla pule ba kin dang kiew shaphrang haki jingpule jong ki ba kham shalor kaba long ruh ka nuksa ïa kiwei pat ki samla pule ba kin minot thop haki jingpule, ka RBYF Pahamlapong bad Pahamsohthri Unit hynnin ka sngi kala pynkup burom ïaki samla pule jong ka shnong kiba wan shakhmat haka eksamin bapher bapher naduh SSLC, HSSLC, Graduate bad Post Graduate haka jingïalang kaba la long ha ïing Dorbar ha Pahamlapong.
Ha katei ka jingpynkup burom naka liang ka seng samla kala aiti ruh da ki momentous sha ki samla pule ha kaba u Bah Liander Nongshli Asst.
Secretary ka RBYF sengkmie kum u kongsan, aka jingdonlang, Bawan Marwein Sport Secretary, Denis Syngkli Organising Secretary, Neversad Makdoh, Shining Thangkhiew Vice President Umsning Circle, Tonyroy Lyngdoh President Umsong Circle, ki nongïalam shnong seng kynthei, seng samla bad kiwei kiweiHaba kren ha katei ka sngi naka liang u Bah Liander Nongshli u la ai ka jingïaroh ïaka RBYF Pahamlapong Pahamsohthri Unit kaba la shim ïaka sienjam ban pynlong kum katei ka jait prokram ban pynkup burom ïaki samla pule da ka jingangnud ban pynshlur bad ban ai mynsiem ïaki khun samla jong ka shnong ba kin dang kiew shaphrang bad ba kin dang bteng ban leh bha haki jingpule ba kham shalor.
U la ong ruh ba ka jingnang jingstad ka long kaba kongsan ha kane ka juk kaba mynta ba kum ki khun samla kim dei ban pynsepei kai ïaka por haki kam ba khlem don kano kano ka jingmyntoi hynrei ban long ki khynnah kiba minot thop haki jingpule bad kumjuh ruh haka sap kaba ki don, namar khlem ka jingnang jingstad ka long kaba khlem nongrim ïaki samla ha kane ka juk kaba mynta.
Naka liang u Bah Liander Nongshli u la kyntu ruh ïaki khun samla ba kin dang trei shitom haki jingpule jong ki ba kham shalor la ki leit ban bteng ha kano kano ka jaka ryngkat ka akor ka burom ban long ki samla kiba tipsngi bad tip briew tip blei khnang ba kin long ki khlur ba tyngshaiñ haka jingim jong ki bad poi shaka thong kumba ki angnud.
Shillong, Risaw 24: Ha kine ki sngi kiba bun ki paidbah ki la ïashim bynta ban ïatai ha kaba ïadei bad ka jingpynlong ïa ka Cherry Blossom Festival ha ka Sngi U Blei.
Don kiba la pyrshah bad don ruh kiba la kyrshan ïa kane ka jingpynlong ha ka Sngi U Blei.
Kiba pyrshah ki la ai daw ba ka Sngi U Blei kadei ka sngi kaba kyrpang bad ka sngi ba kyntang jong ki Khristan.
Kumta kam sngewdei ban pynlong ïa ki Tamasa ha kaba kum kane ka sngi.
Kiba pyrshah pat ki la pynpaw ba ka Meghalaya kam dei ka jylla ba don tang ki Khristan, hynrei kadei ka jylla kaba kiwei pat ki jait niam ruh ki don.
Kiba bun kiba la ïashim bynta ha ki ‘Social Media’ ki la shu ïaktaid tang ha kane ka jingleit bad ka jingbym leit jingïaseng.
Hynrei kaei kaba ngi dei ban sngewthuh ba ka Sngi U Blei kadei kaba la buh kyrpang lypa na ka bynta baroh, ym dei eh tang na ka bynta upaid Khristan.
Dei namar kane ka daw ba ha ri India hi baroh kawei, ka Sngi U Blei kadei ka sngi ba kiba bun ki ophis sorkar ki khang, nangta ki skul ruh ki khang bad wat ki dukan ruh bun ki khang ha ka Sngi U Blei.
Kumta ka Sngi U Blei kadei shisha ka sngi kaba kyrpang.
Na ka bynta ki Khristan ka Sngi U Blei kam kut tang ha ka jingleit sha ki ïingmane ban shakri bad mane ïa U Blei.
Hynrei kadei ka sngi jong ka jinghikai,ka jingsneng jingkraw naduh kiba dang khynnah, ki samla haduh kiba la heh ka san ruh.
Lait noh na ka Sngi U Blei, kan long kaba eh ba ki hep khynnah, ki samla bad ki rangbah ruh kin ïoh ïa ki jinghikai kiba kordor, la ka long ha ka jinglong ba kynja mynsiem, ha ka akor ka burom, ka tip briew tip Blei, ka jingïeit ïa burom markylliang bad kiwei kiwei.
Nga ngeit skhem ba lada ki kmie ki kpa ki don arngut ki khun, khlem pep kin phah ïa ki khun jong ki sha ïingmane ban ïa kaba phah sha ki tamasa, namar kaba leit sha ïingmane ka kham kordor shibun ban ïa kaba leit sha ki tamasa.
Ka imlang sahlang mynta ka shah lynshop ha ka jingsniew kiba bun jait, khamtam eh ha ki jingdih kiba sniew kum u drok bad kiwei kiwei.
Ka jingïoh lad ki hep khynnah,ki samla bad kiba la san sha ki jingmane, kan dei ka lad ïa ki ba kin ïoh jinghikai kiba kordor na ki jingsniew na ki jingdih kiba kum kine.
Ngam ngeit ba ki awareness programme ki kham khlaiñ ka jinghikai halor ki jingdih ba sniew ban ïa ki jinghikai kiba ïoh na ki skul pynpaw.
Ka Sngi U Blei ka pynkynmaw ruh ym tang ïa ki Khristan, hynrei ïa baroh u paid shi tyllup ba kam dei ka sngi ba ki briew kin ïaleh sngewbha ban ïashad ïakmen ryngkat bad ki tamasa jong ka pyrthei, hynrei kadei ka sngi ba u khun bynriew un mane ïa la U Nongthaw.
La ju ïohi ba wat ka Seng Khasi ruh ka kheiñ kyntang ïa ka Sngi U Blei, ha kaba la ju ïakynduh ïa ki Khynnah, ki Samla, ki Longkmie, ki Rangbah kiba ju leit sha ki ïing Seng ban pynlong ka jingïaphylliew jingmut, ban sngap ïa ka sneng ka kraw bad kiwei kiwei de ki jinghikai kiba ïadei bad ka jingim tip briew tip Blei.
Namarkata ka daw ban knieh noh ne ban pynkheiñ noh ïa kane ka sngi kaba kyrpang bad kaba kyntang da ki tamasa ka long ka bym sngew ïahap satia, namar ym tharai ba ki Tamasa kin ai ïa ki jinghikai ne ki jingsneng jingkraw, hynrei kadei beit tang ka jingïaleh sngewbha ne ka jingpynbyrnia ne ka entertaintment.
Nongstoiñ, Risaw 24: Ki Sengbhalang na West Khasi Hills, ba kynthup ïa ka HANM, WKSU, UHM,WYF bad MYF ki la pynpaw ïa ka jingbym sngew ïahap ban pynkut ïa ka tamasa phuh syntiew u dieng lane ka Cherry Blossom Festival ha ka sngi u Blei.
Haba kren sha ki lad pathai khubor ha ka sngi hat majai, ki nongïalam jong kine ki seng ki la pynrem ruh ïa ka jingkren u Myntri sorkar u bah Paul Lyngdoh, u ba la kren ha ki lad pathai khubor da kaba ong ba baroh ki sngi ki long kiba khuid.
Ki la ong ba yn nym lah ban ïa nujor ïa ka jingkhuid ka sngi u Blei bad kiwei pat ki sngi, kata da kaba ki la pynshong nongrim na ka jingthoh ha ka kot bakhuid ne ka ktien ka jong u Blei.
U bah Wilstone Sohshang President ka HANM u la ong, “Kum ki khristan ngi kheiñ ba ka sngi u Blei ka long kaba khuid da kaba pynshong nongrim ruh na ka ktien ka jong u Blei.
Ha kane ka sngi baroh ki ophis sorkar kim ju pynlong ophis ne treikam ha ka sngi u Blei.
Ngi tikna ba wat ka secretariat ruh ka khang ha ka sngi u Blei namar ka dei ka sngi ka khuid ba kyrpang".
“Hato ym long mo ban pynkut ïa kata ka tamasa ha kiwei kiwei ki sngi bad ngi don haduh 6 sngi, balei hap ban jied ïa ka sngi u Blei.
Ka dei tang ka tamasa kaba lah ban pynkynrïah ym kum kiwei de ki kam kiba lehse ym lah kiar", ong u bah SohshangKum ki kynhun Seng na West Khasi Hills, ngi dawa na ka sorkar ba ka dei ban pynkynriah ïa ka jingpynkut ïa katei ka tamasa sha sha kawei pat.
Ngi kyrshan ruh ïa kiwei ki kynhun bapher bapher kiba la mih shakhmat ban pyrshah ïa katei ka jingpynkut ïa katei ka tamasa ha ka sngi u Blei" u la ong.
Shillong, Risaw, 24: U hehduh jong ka RSS u Mohan Bhagwat u la kynnoh ba dei ki bor kiba nabar kiba donkti ban wanrah ïa ka jingïakynad ha ka jylla Manipur.
“Ki Meiteis and Kukis ki im ki shong ki sah lang ryngkat ki snem.
Ka dei ka jylla khappud.
Mano ba ïohnong na kane ka jingïakynad? Ki bor kiba nabar kiba ïohnong.
Hato ym dei ki briew kiba nabar kiba donkti ïa kaei kaba la jia hangtei," la buh jingkylli u Bhagwat.
Une u heh ka RSS u la ong, “u Myntri ka tnat Kam Pohing u Amit Shah u la leit jngoh ïa ka Jylla Manipur lai sngi kynthih.
Mano ba donkti ban ai ding ïa ka jingïakynad? Kam shym la jia, bad ym shym la thmu khnang ba kan jia.
"“Hato ym dei ki bor kiba nabar ki shim kabu ïa ka jingïakynad bad ka jingbym skhem ka synshar ka khadar ha Manipur.
Hato ka sainpyrthei ha ka south east Asia also ka don bynta ha kine ki jingjia," ong u Bhagwat haba kren ha ka jingïaid rally ka RSS ha Nagpur.
“Haba ka don ka jingpyrshang ban wanrah ïa ka shongsuk shongsaiñ, ki mih pynban ki jingjia.
Ka pynïajngai ïa ka jingïajan hapdeng ki jaidbynriew.
Mano kiba donkti ban leh kum ïa kine ki kam? Mano ba donkti ban kynshoit ïa ka jingïaumsnam? u la buh jingkylli.
U heh ka RSS u la ong ba u sngew sarong ba ki nongtrei jong ka Sangh ki la pyrshang ban wanrah biang ïa ka shongsuk shongsaiñ ha Manipur.
Shillong, Naiwieng 02 : U Dippu Ch Sangma un ïalam ïa ka Meghalaya ha ka Vijay Hazare Trophy kum u kapten, pynbna ka Meghalaya Cricket Association ha ka sngi Balang.
Ka Meghalaya kan sdang ban mih madan nyngkong ha katei ka lympung ïalehkai one day tournament jong ki senior kan sdang ha ka 12 tarik Naiwieng pyrshah ïa ka Karnataka, bad baroh hynñiew sien ki jingïalehkai kan long ha Kolkata.
U Dippu u dei u rangïalehkai ba ju mih madan bunsien ïa ka Meghalaya ha kine ki samoi ba lah dep ha kaba u Wanlambok Nongkhlaw un long kum u symbud kapten.
Ka Meghalaya kan don ruh ki lai ngut ki guest-professional, ba kynthup u Punit Singh Bisht, Chirag Khurana bad Rajesh Bishnoi.
Ka Meghalaya ka don ha ka group kaba khlaiñ kum ka Karnataka, Delhi, Assam, Vidarbha, Jharkhand bad Rajasthan.
Ka Sikkim ruh kadei kawei ka kynhun na ka thaiñ shatei lam mihngi ka ri India ban ïashim bynta ha katei ka lympung.
Ki rangïalehkai jong ka Meghalaya ba kynthup ïa u Manish Kumar Rai, Sylvester Mylliempdah, Pringsang Sangma, Dippu Ch Sangma (C), Wanlambok Nongkhlaw (V-C), Lerry G Sangma, Sanvert B Kurkalang, Riboklang Hynniewta, Abhishek Kumar, Chengkam Sangma, Lakhan Singh, Yogesh Tiwari, Punit Singh Bisht, Chirag Khurana, Rajesh BishnoiKi support staff ki long u Dheeraj Jadhav (head coach), Moisten Ch Marak (assistant coach), Himmat Singh (strength and conditioning coach), Surojit Biswas (physio), OL Warjri (manager).
Shillong, Naiwieng 02 : Ka sorkar Meghalaya ka la buh ka thong ban pynmih ïa ki nongïalehkai kiban mihkhmat ïa ka jylla sha ka Olympic Games 2032 bad ka la sdang da kawei pat ka sienjam ban pynurlong shisha ïa katei ka jingangnud.
Kane kadei ruh shi bynta ka khubor ba la kren da u Myntri Rangbah ka jylla u Conrad K Sangma lyngba ka video uba la ai jingkren halor ka 2nd North East Olympic Games 2022, ba ka Meghalaya kan pdiang ban pynlong mynta hi u bnai Naiwieng.
“Kane kadei ka jingïalehkai kaba heh tam ba ka Meghalaya kan ïoh ban pynong bad ka jingpynlong ïa katei ka lympung kan dei ruh shi bynta ka jingrakhe dap 50 snem jong ka jingïoh ïa la ka jong ka jylla ba pura," ong u Conrad K Sangma da kaba pdiang sngewbha ïa ki 2,000 ngut ki nongïalehkai kiban sa mih na la ki jong ki jylla ban wan hangne ha Meghalaya.
U Myntri Rangbah uba dei ruh u Chief Patron na bynta katei ka jingïalehkai u la pynpaw ruh ba ka jylla ka la ai ka jingïarap na bynta ki nongïalehkai kiba ïoh ka jingjop, da kaba pynkup burom ban nang pynshlur ïa ki ba kin nang ïoh shuh shuh ki khusnam nam jop, ha kaba kiba khur ïa ka takma ksiar kin ïoh da ki phew phew hajar ha ki jingïalehkai hapoh ka jylla bad 75 lak ïa kiba khur takma ha ka Olympic.
“Ha kine ki saw snem ba lah dep, ka sorkar Meghalaya ka la pynkylla ka rukom treikam na bynta ki kam ïalehkai ha ka rukom kaba janai, kata da kaba ngi ithuh ïa ki nongïalehkai kiba don sap, da kaba kyntiew ïa ka mang tyngka na bynta ban shna ïa ki jaka ïalehkai, ka jingïarap kyrshan pisa na bynta ki synjuk pynïaid ïalehkai ba kin ïoh ban pynlong ïa kiba bun ki tournament bad phah ïa ki nongïalehkai ban mihkhmat ïa ka jylla sha ki jingïalehkai kiba dei shabar," u la ong.
Watla ka Meghalaya ka angnud ban pynmih nongïalehkai ban ïashim bynta ha ka Olympic, na ka liang u Myntri Rangbah u la bynrap, “Ka long kaba donkam ba baroh kiba don bynta ha ka sport kidei ban trei shitom bad ka sorkar Meghalaya ka don ka bynta ban pynkup burom ïa baroh ki nongïalehkai ban ai mynsiem bad ban ithuh ïa ka jingtrei shitom jong ki ban poi sha ka thong jong ka jingjop.
"Ka jingpynkhreh ban pdiang pynlong ïa ka 2nd North East Olympic Games 2022, ka dang ïaid shaphrang ha kaba kin don 18 tylli ki jait jingïalehkai ha katei ka lympung kaban sa sdang naduh ka 10 tarik Naiwieng.
Ha ka sngi Balang, u Dr Vijay Kumar D IAS, uba dei u Co-Chairman ka NEOG 2022 bad Commissioner bad Secretary jong ka sorkar jylla, u la hiar ban jurip ïa ki jaka ïalehkai ha ryngkat ka jingsynran lang u Secretary jong ka sorkar jylla u Bah Cyril VD Diengdoh IAS, u Director of Sports and Youth Affairs, u Shivansh Awasthi IAS, nalor kiwei kiwei ki ophisar.
Katto katne ki madan ïalehkai la shna pynheh shuh shuh kum ka madan MFA Turf, Third Ground, ha kaba ïa ki floodlight bad ki stand la rah sha katei ka jaka ban kaban sa pynlong ïa ka jingïalehkai phutbol.
Kum shi bynta ruh ban pynïaid beit pynïaid ryntih ïa katei ka lympung ïalehkai, na ka liang ka tnad pynïaid ïalehkai ka la thung da ki spah ngut ki volunteer.
Shillong, Naiwieng 02 : Ka lympung ïalehkai phutbol ha ka 2nd North East Olympic Games 2022 kaban sa long shen hapoh ka jylla kan sdang ha ka 7 tarik Naiwieng ha kaba yn sa sakhi ïa nongïalehkai kynsai ba kynthup ïa ki shynrang bad kynthei jong ka thaiñ North East.
Watla ka North East Games 2022 yn sa plie pyrda ha ka 10 tarik Naiwieng, hynrei ka jingïalehkai phutbol kan sdang ha ka 7 tarik Naiwieng, pynbna ka Kong Philarima Hynñiewta kaba dei ka manager.
Mynta ka kynti la pynkylla ïa ki jaka pynïalehkai, ha madan MFA Turf, Third Ground, Polo.
Ki hynriew tylli ki floodlight jong ka SSA Stadium jong ka First Ground la pynkynriah sha MFA Turf, ha kaba yn sa pynlong bun ki jingïalehkai na ka daw ka jing dum kloi jong ka Tlang.
Na bynta ka jingmyntoi ki player, ïa ki kamra khreh la dep ban pynbit pynbiang lyngba ka jingïarap ka sorkar jylla, kaba thrang ban pynlong ïa katei ka lympung kaba ïaid beit ïaid ryntih bad kaba jop.
Ha ka phutbol jong ka NEOG 2022, ka kynthup ïa ka kyrdan U-21 ki shynrang bad U-17 ki kynthei.
Ha ka liang ki shynrang, ka Manipur, Mizoram, Tripura bad Assam ki don ha ka Group 1 bad ka Meghalaya, Nagaland, Arunachal Pradesh bad Sikkim ki don ha ka Group 2.
Ka Meghalaya ka don ruh ha ka Group 2 ha ka liang ki kynthei, ha ryngkat ka Mizoram, Arunachal Pradesh bad Sikkim.
Ha ka Group 1 ka kynthup ïa ka Manipur, Assam, Tripura bad Nagaland.
Na ka liang u Bah Khlaiñ Pyrkhat Syiemlieh coach jong ka kynhun ki shynrang, u la khmih lynti ba baroh ki kynhun ki long kiba khlaiñ khmtam ki nongïalehkai ka Mizoram bad Manipur.
“Ïa ka Nagaland ruh ym lah ban kheiñ sting namar kadei ka kynhun U-17 (boys) kaba la jop nam lahduh ïa ka Subroto Cup (ha u Risaw) bad napdeng kitei ki player kin don ha ka kynhun U-21," ong u Bah Khlaiñ Pyrkhat.
Ka kynhun ïalehkai jong ka jylla Meghalaya baroh ar tylli ki kynhun ki la kilan met bha ha madan MFA ban pynkhreh na bynta katei ka lympung, bad ki da khmih lynti ba kin ïoh ki jingkyrshan ba pura na ki paidbah ka jylla khnang ba kin lah ban ïalehkai kham bha shuh shuh ban ïa ka jingïalehkai kaba nyngkong ha ka NEOG kaba la long ha Manipur ha u 2018.
Saw snem mynshwa ka Meghalaya ka la jop takma rnong ha ka liang ki shynrang bad ka la duh khur takma noh ha ka liang ki kynthei kaba la wan ha ka kyrdan ba saw“Ka Meghalaya da shisha ka ka ïoh ka kabu kaba biang bha mynta ka kynti hynrei ki don napdeng ki katto katne ki player kiba don hapdeng ka jingmynsaw, bad ngin hap ban peit shwa halor kane.
Kyrmen skhem ba kin ïoh noh ki met ba koit ba khiah," la ong u Bah Khlaiñ Pyrkhat Syiemlieh.
K a jylla katba nang mih ki sngi bad ki snem ka la sdang ban paw ha ki kam ïalehkai la ka long ha ka football, athletic, cricket, boxing, swimming, judo bad kiwei kiwei.
Ym lah ban leh ba ka jingkiew ka kam ïalehkai hapoh ka jylla kadei lyngba ka jingtrei shitom ki state asscociation, ki skul, ki college, ki shnong, ki kynhun seng bhalang haduh ki riew shimet kiba la shim khia ban pynlong ïa ki jingïalehkai lyngba ki state level, inter-district, inter-school, inter-dong, knock-out bad kiwei kiwei kaba ïarap na bynta ki samla ba kin pynpaw pyrthei ïa la ki sap ïalehkai.
Watla ki samla ki don ka sap ka phong ïalehkai hynrei kiba bun ki kut hajuh tang ha la ka jong ka jylla namar kim don lad don lynti ban jam sha kiwei pat ki kyrdan na ka daw ba ka mei sorkar kam ithuh ban ïarap kyntiew lem na bynta jong ki ban poi sha kiwei pat ki rynsan ïalehkai kiba kham heh kum ha ka national bad wat ha ki international ruh kumjuh.
Ka sorkar jylla ka la ïaid lynti mynta ha ki sanphew tylli ki snem ka jingïoh la ka jong ka jylla ba pura hynrei haduh mynta mynne kam pat don ki lad ki lynti ban ïarap na bynta ki samla ïalehkai khamtam kito kiba don shisha ka sap bad kiba wan na ki longïing baduk ban kyrshan lem ha ka pule puthi, ha ki kam ba ki trei man ka sngi.
Ki don shibun ki samla la ka long ki shynrang bad kynthei kiba don ka sap ïalehkai hynrei namar bym don ka jingïarap ki hap ban kynran dien noh ba ban ka jingduk ha kaba ki hap ban pynlut ka por ha ki jingbylla ban pyndap ïa ka ïing ka sem, ïa ki jingdonkam shimet.
La ju sakhi ba ka sorkar lyngba ka tnad ki kam ïalehkai ka ju kren na ka por sha ka por ba ka buh ka thong ban kyntiew ïa ka jingïalehkai hapoh ka jylla da kaba kular ban tei ïa ki stadium, ki jaka ïalehkai naduh na nongkyndong, ban pynbiang ïa ki tiar ïalehkai, hynrei kine ki shu kut tang ha suiñ.
Ha u snem 2019 ka sorkar jylla ka la wanrah bad pruid dak halor ka Sports Policy da ka thong ban ïarap ïa ki samla ïalehkai ka jylla, hynrei haduh mynta mynne ka dang sahkut ha suiñ kut tang ha kaban eksamin.
Ha kane ka rukom shaei ka lawei jong ki samla ïalehkai ka jylla kiba don ka mynsiem bad kiba thrang shisha ban kiew ha ki kam ïalehkai.
Dang shen u Myntri ka tnad ïalehkai u la kyntu ïa ki skul bad ki college ba kin dang pyntreikam noh ïa ka sports polisi ha ki jaka pule jong ki bad ba ka sorkar kan sa ïarap ïa kiba ki skul bad college kim lah ban pyntreikam.
Kane kan long ka jingïarap na ka bynta kito ki samla kiba wanrah nam bad burom kiba khur takma ïa ka jylla na ki jingïalehkai bapher bapher shabar jong ka jylla ba kin ïoh ban ithuh ha ki skul bad ki college ha ki kyrdan pule jong ki.
Hynrei wat ka sorkar dalade kam pat lah ban pyntreikam kumno tharai ki skul bad ki college kin pyntreikam, hato ka sorkar ka thmu tang ban pynlut kai ïa ka por, ka bor jong ki nongpynïaid jong ki skul bad college ne ka shu long tang ka jingkren lait jynhaw jong u myntri.
Bad lada kane ka urlong shisha kan long ka jingkyrkhu ïa ki samla ïalehkai bad ka burom ruh ïa ka sorkar jylla.
Lada ka sorkar ka don shisha ka thong bad lada ka kwah ba ki samla kin kiew ha ka kam ïalehkai bad ba ki samla kin ym kut noh tang shiteng lynti kadei ban pyndep ïa kiei kiei kiba ka la dep ban pruid dak.
Ban ap tang na ki state association, ki skul, ki college, ki kynhun seng bhalang, ki riew shimet haduh katno eh kin lah ban ïarap ïa ki samla ban kiew ha ki kam ïalehkai, ynnai ïakren ïa ka ïoh kam ïoh jam, hynrei ka shong eh ha ka sorkar ba kan pynstet ban pynbit pynbiang noh ïa kiei kiei kiba la pruid dak ban ïoh pyntreikam noh ïa ka sports polisi.
Lada ka Sorkar kam pynurlong noh mardor ïa ka Sports Policy, ka jingjied ïa ki 200 ngut ki samla shynrang bad kynthei kiba don sap ha ki kam ïalehkai sports bapher da ka Meghalaya State Olympic Association (MSOA) bad ka tnat Ïalehkai Sports kin shu bijai ei namarba ka jingwan iuhkjat jong u Ian Campbell ha kane ka jylla ban jied ïa ki khynnah ïalehkai kan shu sep ei tang ha ki shi khyllipmat.
Nongstoiñ, Naiwieng, 2: Ka Ïingkashari Special Judge (POSCO) West Khasi Hills, ka la hukum ban set phatok haduh 9 snem 4 bnai ïa uwei u runar u ba leh beijot ïa kawei ka khynnah rit ha ka shnong Mawthungmarwei Rambrai, West Khasi Hills District.
Une u runar u dei u ba la tip kyrteng u Santius Lyngkhoi bad kane ka Ïingkashari ka la pynmih ïa kane ka hukum ha ka 21 tarik u Risaw katkum ka Nongstoiñ PS Case No 11 (03) 2018 ba la register hapoh ka kyndon 366/341/342/506 IPC pule lang bad ka 3 (a) 4 jong ka POCSO Act.
Ka Ïingkashari haba bishar ïa kane ka case, ka la hukum ban set phatok haduh 8 snem ïa une u runar katkum ka kyndon 4 jongka POCSO Act lem bad ka kuna ba T.
