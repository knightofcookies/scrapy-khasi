U nongkyrshan jong u, u la kular ban ai jingkyrshan ïa u na ka bynta shi snem da kaba ai jingkyrshan manla u bnai 1 kilo u dai, shi sleit ka pylleng bad u Nutrela.
U Father Ambukumar Anthony na St.
Joseph Church, Selsella u dei u Nikshay Mitra jong u Bah Greenwell.
U Bah Greenwell u la pynpaw ka jingkyrmen ba kin nang ïai mih shuh shuh ki briew kum u Father Anthony ki ban ïarap ban pynkut noh ïa kane ka jingpang.
“Nga sngew ïoh jingmyntoi bad nga sngew ïoh jingkyrkhu ba nga la lah ban kyrshan ïa ki nongpang TB kiba donkam ïa ki jingïarap watla ka long tang na ka bynta khatar bnai.
Nga sngewsarong ban don bynta ha ka jingïakhun pyrshah ïa ka jingpang bad ban dup lah ban wanrah ïa ka jingkylla," ong u Father Ambukumar Anthony.
U Father Anthony u la ai jingkyrshan ia ki hynñiew ngut ki nongpang TB na ka District TB Hospital, Tura da ki jingbam teimet.
Kino kino kiba don ka mon ban ai jingkyrshan ïa ki nongpang TB kiba la mynjur ki lah ban peit ïa ka NIKSHAY web portal (www.
nikshay.
in) bad ban pynrung kyrteng ïalade kum ki Mitra, lane ki lah ban wad jingtip na ki PHC/CHC kiba hajan eh lane na ki District Tuberculosis Officer khnang ban ïoh pynrung kyrteng.
Ki Nikshay Mitra kiba kwah ban ym pynmih kyrteng ki lah ban ai jingïarap ha ki Bank Account kaba la plie beit thik tang na ka bynta kane ka jingthmu hapoh ka kyrteng jong ki Nikshay Mitra/ PMTBMBA ha ki distrik bapher bapher.
Ban long ki nongkyrshan/mitra khlem da pynmih ïa ka kyrteng, ki lah ban phah da ka email sha ki District Tuberculosis Officer ban ïoh ïa ki Bank Account ha ki email ba la ai hangne: East and West Jaiñtia Hills – dtomgjnh@rntcp.
org, East Khasi Hills -dtomgekh@rntcp.
org, West Khasi Hills – dtomgwkh@rntcp.
org, East Garo Hills -dtomgegh@rntcp.
org, West Garo Hills- dtomgwgh@rntcp.
org, Ri Bhoi – dtomgrbh@rntcp.
org, South Garo Hills- dtomgsgh@rntcp.
org.
“Ki jingkyrshan na ki paidbah jong ka imlang ka sahlang halor ka jingsngew briew kan ïada ïa ka jingim jong ki nongpang TB bad kan ïarap ban kynjoh sha ka thong jong ka ri ban pynkut noh ïa ka jingpang TB ha u snem 2025," la bynrap u Dr.
Mawrie, State TB Officer.
La pynmih da ka ophis jong ka State TB Officer, National Tuberculosis Elimination Programme, National Health Mission Shillong, Meghalaya.
Shillong, Rymphang, 28: Ki khynnah skul kiba la pynkhreh bha ïalade kin sa leit ban thoh ïa ka eksamin Secondary School Leaving Certificate (SSLC) bad ka Higher Secondary School Leaving Certificate (HSSLC) ba la pynlong da ka Meghalaya Board of School Education (MBoSE).
Katkum ka jingai jingkheiñ jong u Joint Director ka Meghalaya Board of School Education (MBoSE) u Bah M.
Marbaniang, ki khynnah kiba dang pule ïa ka Class-X kiba hap ban ïakhun ïa ka eksamin SSLC mynta u snem 2023 ki don 52,700 ngut, ha kaba 22,495 ngut ki dei ki shynrang bad 30,205 ngut ki dei ki kynthei.
Kiba ïakhun Regular-I ki don 22,334 ngut ha kaba 9361 ngut ki dei ki shynrang bad 12,973 ngut ki dei ki kynthei katba kiba ïakhun Regular-II ki don 12, 943 ngut ha kaba 5232 ngut ki shynrang bad 7711 ngut ki kynthei.
Kiba ïakhun Private ki don 2032 ngut bad na kine ki long 1038 ngut ki shynrang bad 944 ngut ki kynthei.
Ki Non-Regular ki don 10,147 ngut ha kaba 4676 ngut ki dei ki shynrang bad 5471 ngut ki dei ki kynthei.
Kiba ïakhun Improvement ki don 12 ngut, kata, 8 ngut ki dei ki shynrang bda 4 ngut ki dei ki kynthei.
Kiba ïakhun Compartmental ki don 5232 ngut, kata, 2180 ngut ki dei ki shynrang bad 3052 ngut ki dei ki kynthei.
Ki Centre thoh eksamin SSLC ha Shillong Region ki don 89 tylli bad 68 tylli ha Tura Region.
Ha ka eksamin HSSLC ki don 25,900 ngut kiba dei na ka Arts Stream, 3684 ngut na ka Science Stream, 2405 ngut na ka Commerce Stream bad 17 ngut na ka Vocational Stream.
Haba kheiñ lang ïa ki khynnah pule Class-XII kiba ïakhun ïa kane ka eksamin ki don baroh 32006 ngut.
Ha ka Arts Stream, ki khynnah shynrang ki don 10,456 ngut, ki kynthei 15,444 ngut.
Ha ka Science Stream, ki shynrang ki don 1501 ngut baad ki shynrang ki don 2183 ngut.
Ha ka Commerce Stream, ki shynrang ki don 1302 ngut bad 1103 ngut ki dei ki kynthei.
Ha ka Vocational Stream, ki shynrang ki don 8 ngut bad 9 ngut ki kynthei.
Katba ki Centre thoh eksamin HSSLC ki don 66 tylli ha Shillong Region bad 40 tylli ha Tura region.
U Joint Director u la ïathuh ruh na ka daw ka jingïatakhuh bad ka elekshon jong ka Iingdorbar Thawaiñ jong ka jylla kaba la long ha ka 27 tarik u Rymphang, 2023, ïa ka eksamin SSLC la hap pynkynriah noh sha ka 3 tarik, Lber, 2023 kaba ïahap lang ha kajuh ka sngi bad ka eksamin HSSLC.
U la ïathuh ruh ba ha ka eksamin SSLC ha une u snem 2023 ki khynnah kiba ïakhun ki duna haduh 5925 ngut na kaba long ha u snem 2022 na ka daw ka jingshah pynthud ha ka khlam jingpang Covid-19 kaba la pyndkoh haduh katta katta ïa ka pule ka puthi jong ki khynnah skul ha baroh kawei ka jylla.
Katba ha ka eksamin HSSLC ka la kiew da 3832 ngut haba ïanujor bad ka jingkheiñ na u snem 2022 kaba long tang 28,174 ngut.
Shillong, Rymphang 28: Hadien ka jingïathep vote kaba la long hynnin ka sngi bad katkum ki Exit Poll ne ka jingtwad jingmut da ki ‘National News Channel’ ka pynpaw ba ka Meghalaya kan ïoh ïa ka sorkar synrop ha kane ka samoi kaba mynta, kiba bun ki paidbah ki la ïatai kaba kumno ka sorkar synrop lang kan wan?.
Haba twad jingmut na ki paidbah lyngba ki Youtube Channel, kiba bun hi ki pynpaw ba lada ki Seng Riewlum ki lah ban ïapoi hi sha ka thong tang para ma ki, dei ban ïatreilang tang Para Seng Riewlum.
Hynrei lada kim poi pat para ma ki, ka Party kaba ki kham noh mynsiem ban ïatreilang kadei ka Seng Congress.
Katkum ka Exit Poll kaba la leh da ki National Channel ryngkat bad ki Company bapher bapher la pynpaw ba ka NPP kan dei ka Party kaban ïoh bun eh ki Seat.
Nangta ka bud sa ka TMC, UDP bad Congress.
Kiwei kiwei pat ki Party ki ïa ïoh hapdeng iwei haduh hynriew tylli.
Ym tip pat kaei ka jingmut jong ki Party haba ki ïohi ba ki Exit Poll ki pynpaw kumne.
Haba pyrshang ban kylli na ki, ki shu ong beit ba kin ap tad haduh ka 2 tarik kaba dei ka sngi ñiew vote ba kan shai bha ïa ki.
Nalorkata kiba bun hi ki pynpaw ba ka rai hi kan shong ha ki Party ryngkat ka jingïadon lang ki MLA ba dang shah jied thymmai ha ka 2 tarik.
Hynrei ki khubor ba la ïoh ka pynpaw ba mynta ka snem ruh imat ka Assam kan don bynta hakhmat bha ban thaw sorkar ha Meghalaya kumba ka la long ha u snem 2018, ha kaba u Himanta Biswa Sarma, Myntri Rangbah ka Assam u la poi nyngkong eh napdeng ki nongïalam ban leit khroh ïa ka UDP ban ïatreilang ha ka sorkar ban ïalam da ka NPP.
Ki tyllong khubor ki ïathuh ba u Himanta u la sdang ban phone ïa ki katto katne tylli kiSeng Saiñpyrthei ha Meghalaya ban phah wan sha Guwahati ban ïakren ïa kane ka kam thaw sorkar ha Meghalaya ha u snem 2023.
Shuh shuh la ïohi ba ha kane ka elekshon 2023 namar ba kam shym la don ka jingïateh lok lypa laned ka alliance ha shuwa ban leit sha ka elekshon, ki Party kiba don lang ha ka sorkar MDA haduh mynta, ki la ïakhyrwit kawei ïa kawei.
Ka BJPka la ther ïa ka NPP, kaUDP ruh ka lather ïa ka NPP bad ka NPP ruh kumjuh ka la ther ïa ka BJP bad ïa ka UDP.
Kiwei ki Seng rit ruh ki la khyrwit lang ïa ki Seng heh kiba don lang ha ka sorkar.
Hynrei kumba ju long hi ha kane ka jylla namar ba ki Party kim ju peit than ïa ki nongrim ne ka ideology tang shu la dep ka elekshon kine kijuh kiba ïather ha ka elekshon ki lah ban ïawan ban ïatreilang ban thaw ïa ka sorkar.
Ki Seng Riewlum kum ka UDP, ka la leit sha ki paidbah da kaba pyrta ïa ka jingdonkam ban ïoh noh da u Myntri Rangbah na ki lum Khasi Jaiñtia da kaba buh ba ka UDP kan ïalam ïa ka jingsynshar ha kaba ka UDP kan sei ïa u Myntri Rangbah.
Ka Congress ka don ïa u Bah Vincent H.
Pala, MP ka Lok Sabha uba khlem pep lada ka Congress ka ïalam ïa ka jingsynshar u Bah Pala un don hakhmat ban long kum u Myntri Rangbah.
Ka TMC ka don ïa u Dr.
Mukul Sangma, Myntri Rangbah barim bad u Bah Charles Pyngrope, uba la long teng u Speaker ka Meghalaya Legislative Assembly.
Ka VPP ka don ïa u Bah Ardent Basaïawmoit uba long u nongseng jong ka Party.
Ka HSPDP bad PDF kim pynpaw mano ba lah ban long Myntri Rangbah.
Ka BJP kum ka Party kam, shym la pynpaw eiei, lait noh na ka jingkam u Bah AL Hek hadien ba u la dep thep kyrteng ha kaba u la kam ïalade ba un long u Myntri Rangbah ka jylla.
Hynrei ïa kane ka jingkam u Bah Hek, la kyntait noh da uweu pat u MLA jong ka BJP, u Bah Sanbor Shullai.
Hynrei kumba ong hi kiba bun ba ka rai kaba khatduh kadei ha ka 2 tarik u Lber 2023 bad na ka rresult la ithuh mano ban ïasynrop lang bad mano ban long Myntri Rangbah jong ka jylla.
Shillong, Rymphang 28: Ka jingwanpoi ki nongthep Vote haka election MLA 2023 ha Meghalaya ka la kot shaka 85.
25% ha ki 59 tylli ki konstitwensi.
Lah ban kdew ba haka 5 baje janmiet jong ka 27 tarik Rymphang naka liang u Chief Electoral Officer (CEO) u bah F.
R Kharkongor ula pyntip ba ka jingwan poi ki nongthep Vote ka la poi sha ka 75 % watla ki dang don katto katne ki constituency kiba dang bteng ka jingthep wat haduh ka 10 baje mynmiet ruh.
U bah Kharkongor ula pyntip ba hadien bala lum jingkheiñ mynta ka sngi kata haba la poi lut ki EVM na baroh ki Polling Station, la ïoh jingtip ba ka jingpoi ki nongthep Vote ha ki 59 tylli ki constituency ka la kiew haduh 85.
25% naka 75 % kaba la lum tang haduh ka por 5 baje janmiet jong ka 27 tarik Rymphang.
Ula bynrap ba ïa ka jingkheiñ ba la kot haduh 85.
25% la lum khlem da kynthup lang ïa ki Postal Ballots bad kane ka jingwanpoi ki nongthep Vote kan dang kiew lada ym shah pynsangeh ka jingthep Vote ha Sohiong Constituency.
“Lada ka jingthep Vote ha Sohiong constituency ka ïaid beit, ka jingwan poi ki nongthep Vote ha baroh 60 tylli ki constituency ruh ka lah ban tam 86% namar baroh ki tip ba ka Sohiong kadei ka constituency kaba khring bha ïa ki paidbah shaka jingthep Vote" la ong u bah Kharkongor.
Lah ban kdew ba ha election MLA 2018, ka jingpoi ki nongthep Vote ha baroh 60 tyll ki constituency jong ka jylla Meghalaya ka poi haduh 86.
9%.
Shillong, Rympahng 28: Shisngi hadien ka jingthep vote ban jied ïa ki MLA kiba thymmai sha ka Ïing Dorbar Thaw Aiñ ka jylla ka la kut bad ba ki Exit Poll ki la ïathuh lupa ïa ka jingjop jong ki party ha ka jylla ba yn ym don kawei ruh ka party ban jop haudh ban da ïoh thaw sorkar marwei, u President ka NPP u ba dei ruh u Myntri Rangbah ka jylla u Conrad K Sangma u la hiar bran bran sha Guwahati ban ïakynduh sopsop bad u Convenor ka North East Democratic Alliance (NEDA) uba dei ruh u Myntri Rangbah ka jylla Assam Himanta Biswa Sarma ban ïakren lupa ma bynta ka jingiathaw sorkar ha ka jylla hapdeng ka NPP bad BJP, ong ki tyllong khubor.
Kat kum ki tyllong khubor la ong ba kane ka jingïakren jong u Himanta u nongïalam ka BJP bad u Conrad u nongïalam ka NPP ka neh kumba shiteng kynta eiei.
Lah ban kdew hangne ba katkum ki exit polls la kdew ba kawei ruh ka party kan ym lah ban jop palat ïa ka 31 seat ban lah ban thaw sorkar marwei hynrei la kdew ba ka NPP kan dei ka party kaban jop bun ngut eh ki MLA katba ka BJP la ïathuh ba kan leh kham bha ban ïa u 2018 bad ba kan lah ban jop hhapdeng ka 6 haduh 10 seat.
Shuh shuh kat kum ki tyllong khubor la ïathuh ba na ka liang u Convenor ka NEDA u Himanta Biswa Sarma u la kren shai ba baroh ki party kiba don hapoh ka shatri ka NEDA bad National Democratic Allïance (NDA) kin ym leit ïasnoh satia bad kiwei pat ki party ban thaw sorkar kata bad ka Congress ne ka Trinamool Congress hynrei ba dei beit ba long katba long jia katba jia ka sorkar ha Meghalaya dei ban dei beit hapdeng ki party ba don bad ka NEDA ne NDA ka kynhun ba la ïalam da ka BJP.
Ka tyllong khubor ka kdew ruh ba ka BJP kam pat treh ban kren shai mano ban long u Myntri Rangbah ha Meghalaya hynrei ka pynap shuwa ban shimrai ban peit haduh katno seat ka BJP kan jop ha ka jylla ba kin sa shim ïa ka rai halor kane.
Lah ban kdew ba kumba long mynta dei tang ka NPP bad ka BJP napdeng ki party kiba don ha ka jylla kiba dei ki kynhun kiba don ha ka NEDA hadien ba ka UDP ka la weng noh ïalade na kane ka kynhun ha u 2019.
Shillong, Rymphang, 28: U Bah Bindo M.
Lanong uba ïakhun kum u kyrtong shimet na Nongkrem Constituency ha ka elekshon ba dang shu dep long ha ka Lah Sngi u Blei mynta ka taiew, u dei uba nyngkong eh ban pynpaw ba un nym lah ban jop da kaba kynnoh ba ka pisa ka la trei borbah ha kane ka kynti ha Nongkrem Constituency.
Ha Nongkrem Constituency ki don 38, 285 ngut ki nongthep vote, kata, 18, 076 ngut ki dei ki shynrang bad 20,209 ngut ki dei ki kynthep.
Ki paidbah kiba la poi thep vote ki long 32,045, kata 14,662 ngut ki shynrang bad 17, 383 ngut ki kynthei.
Ka percentage ka long 83.
70%.
Ki kyrtong kiba la aireng na Nongkrem Constituency ha kane ka kynti, ki long u Bah Lambor Malngiang na ka UDP, u Bah Dasakhiatbha Lamare na ka NPP, u Bah Ardent M.
Basaïamoit na ka VPP, u Bah Joannes Lamare na ka AITC, u Bah Bindo M.
Lanong kum u kyrtong Shimet, u Bah David T.
Kharkongor na ka BJP, u Bah Sardonik Nongkhlaw na ka INC bad u Bah Egenstar Kurkalang na ka PDF.
U Bah Bindo Lanong ha ka jingïakren bad u nongthoh khubor u la ong, “nga la ïaid ha Nongkrem la shi snem tam, nga la ïakynduh ïa ki Rangbah Shnong, ki riewpaidbah shynrang bad kynthei, ïa ki samla nga la lum jingïalang bad nga ïohi kumba nga la jop beit.
Nga la shim ïa ka ishu jong ka rep ka riang.
Nga la ong ba ngan kyntiew ïa ka rep ka riang, ka ïoh ka kot, ngan kyntiew lut ïa ki bynta kiba ïadei bad ka kam ka jam jong ki.
Mynta ki paidbah ha Nongkrem ki rep tang u kubi, u muli bad u phan bad nga la ai jingmut ba kin rep noh da u soh.
Nga la ïalam ruh ïa ki Coach ban kin ai hikai sa ïa ka jingïalehkai phutbol ban ai jinghikai ha madan rngi Shyllong, ka jaka kaba itynnat bha.
"“Hynrei hynnin, haba la don ka jingthep vote ka rukom pyrkhat jong nga ka la kylla kynsan kynsan bad mynta nga la artatien ba ngan jop namarba kiba bun ki ap ïa ka pisa ban ïoh shi spah, ar spah ne lai spah.
Ki la pynmlien eh kine ki heh spah.
Na kata ka daw, ki don ki bym leit thep vote bad ki bym ieng laiñ wat ynda la jan dap ka por 4:00 baje ruh," la kynnoh u Bah Bindo.
“Nga ïohi ba lada ki ïoh ïa ki kyrtong kiba ai pisa ngin ïoh ïa ka Sorkar kaba kumno? Ngin ym ïoh ïa ka Sorkar kaba khuid.
Katto nga la leh baroh shi snem nga ïohi ba ngan ym jop," la kren diaw u Bah Bindo uba long ruh Chief Adviser jong ka United Democratic Party uba la shah pynduh tiket ha la ka jong ka party kaba la ai tiket sha u Sitting MLA u Bah Lambor Malngiang uba la jop kum u kyrtong shimet ha ka elekshon 2018.
“Lada wan da kiwei pat ki Nongmihkhmat ki bym ïarap ïa ki paidbah haduh mynta ki la nang duk.
Napdeng ka kynhun ki riewstad bad ki riewshemphang ba ki shu ïa sngap kan ym long.
Ka jingkylla ka dei ban wan bad ki paidbah ki dei ban sngewthuh ïa ka bynta jong ki kumno ban wanrah ïa ka Sorkar kaba khuid kaba suba bad kim dei ban ap ïa ka pisa.
Lada ki ap ïa ka pisa kane ka pyrthei ka la kut.
Ka jaidbyreiw tipbriew tip blei ha ine i shi spah bad ar spah kan pynpulom lut ïa ki jingthmu babha," la ong u Bah Bindo.
Haba kylli, u la ong, “nga kyndit shibun ban ïohi ïa ka jinglong briew bym itynnat.
Don katto katne na ki nongsynshar shnong kum ki Rangbah Shnong ki bym ngop ha ka bor jong ka pisa hynrei don pat ki katto katne ngut ki Rangbah shnong bad ki Rangbah Dong kiba ju don bad nga haduh u bnai Kyllalyngkot, hynrei tang shu mih u bnai Rymphang ma ki ruh ki kylla," bad bynrap, “nga la i shyrkhei bad nga la shaiong.
"“Nga la ïohi da la ki khmat bad ki briew jong nga ruh ki ïohi ïa kita ki jingjia," la kynnoh u Bah Bindo ba ka don ka jingsam pisa sha ki nongthep vote.
“Kiba bha bad ki riewsngewthuh ruh ki dang bun.
Hynrei ka kynhun ki paidbah la bun kiba ngop ha ka pisa.
Ki don katto katne ngut ruh ki Rangbah Balang kiba la ngat kumjuh ha kane ka bih khmihlynti ha ka pisa.
Ki don kiba la nga la ai jingïarap ïa ki bad mar ïa ïoh jingïarap na nga, ngam ïohi shuh ïa ka dur ka dar jong ki," la kynnoh shuh shuh u Bah Bindo.
“Kiba bun ki klob ïalehkai phutbol kiba nga la ïarap na ki shnong bapher bapher ban ai bol, ai jersey bad ai pisa kum ka khusnam ban ai sha ki lympung ïalehkai, wat kawei ka klob ruh kam wan mih.
Shano shuh phin shahniah.
Nga la shahïong bad nga la lynngoh hi ngaiñ," la kynnoh shuh shuh u Bah Bindo.
Shillong, Lber 01 : Ka kynhun ki rangïalehkai phutbol jong ka Meghalaya ki la bteng ban ïalehkai bha ha ka Santosh Trophy da kaba khur jingjop bad ïoh rung ruh sha ka phainal hadien ba ka la lah ban pynliem da 2-1 kol pyrshah ïa ka Punjab ha ka jingïakhun semifinal ha ka sngi Balang ha King Fahd International Stadium, Riyadh, Saudi Arabia.
Ha katei ka jingïalehkai semifinal kaba nyngkong jong katei ka lympung ka Meghalaya ka ïoh ruh ban thaw history ban rung sha ka phainal.
Haba phai sha ka jingïalehkai, baroh ar ki kynhun ki long kiba mar ïabiang bor bha naduh ka rukom pynshat bad pynlait bol, hynrei dei ka Punjab kaba la ïoh ban plie pyrda nyngkong ha ka minit ïalehkai ba 16 lyngba u Paramjit Singh.
Watla ka la shah thep shi kol, pynban ka Meghalaya kam shym la duh mynsiem bad ïakhun tyngeh beit triang ban pynphai kol.
Ka Punjab ka la mih madan khlem ki rangïalehkai kiba hakhmat eh jong ka kynhun kum u Harpreet Singh uba dei u rangap kol, u Rohit Sheikh bad u Biplub Kala kiba dei ki nar thep kol.
Ka Punjab ka la ñion shakhmat naduh kaba sdang jong ka jingïalehkai hynrei ka bol ba la khyrwit da u Gurtej Singh kam shym la rung shapoh kol.
la ïoh ban kyrda noh.
Ka Meghalaya ruh ka la ïoh ka kabu hynrei ka bol ba la shut da u Ronalkyson Lyngdoh kam shym la rung.
Ka Punjab ka la ïoh ban thep ïa ka shi kol ha ka minit ba 16 hadien ba u Paramjit Singh u la khyrwit tyngeh najngai ïa ka bol kaba la rung shapoh ka jar.
Pynban ka Meghalaya kaba khlem duh mynsiem ka la lah ban pynphai kylla ha ka minit ïalehkai ba 37 lyngba u Figo Syndai.
U Figo Syndai u la ïoh biang sa kawei ka kabu hadien ba u la ïoh rah ïa ka bol shapoh box hynrei ka bol ba u la shut ka la tam noh ïa u dieng kol.
Ka Meghalaya kam lah ban pynurlong sa kawei ka kabu ha kaba ka jingïalehkai ha ka kylla step ka la kut da kaba thep mar 1-1 kol.
Haba wanphai sha ka jingïalehkai jong ka kylla miet, ka Meghalaya ka la bteng ban pynneh ïa ka rukom ïalehkai da kaba ñion sha ka kut jong ka Punjab.
Ka Punjab ruh khlem da sangeh ka la bteng ban ïakhun tyngeh hynrei na ka liang ki nongïalehkai shakhmat kim lah ban pyndep ha ka liang ka thep kol.
Ha ka jingïalehkai kaba la jan poi sha ka extra time, u Donlad Diengdoh u la ïoh ban thep ïa ka kol kaba ar kaba la thaw history syndon ïa ka Meghalaya.
U Donlad Diengdoh u la ïoh ban khyrwit na jngai ha kaba u rangap kol ka Punjab u Shamsheh Singh Mahala u khlem lah ban leh eiei watla u la pyrshang ban kem ïa ka bol kaba la rung suk shapoh ka jar.
Kumta haduh kaba kut ka Meghalaya ka la rung sha ka phainal jong katei ka lympung da kaba pynliem da 2-1 kol.
Shillong, Rymphang 28 : Ka ïing bishar High Court jongka jylla ka la hukum ïa ka sorkar jylla ban pynbeit noh ïa ka kynrum kynram ha kaba ïadei bad ka jingthmu pynkynriah noh ïaki jaidbynriew Harijan na Them ïew Mawlong hadien ka Election ha ka jylla.
“Ka sorkar kadei ban shim khia mardor hadien ka election ban pynbeit ïaki kynrum kynram namar, ka sorkar ka la dep ithuh ïa ka jaka naka bynta ban pynkynriah ïa ki ba sah ha Them ïew Mawlong" la ong ka hukum bala pynmih da u Chief Justice Sanjib Banerjee haka 16 tarik Rymphang.
Ka ïing bishar ka la pynpaw ba ïa kane ka kam la pynsangeh ban shong bishar la katto katne por halor ka jingkyrpad jong baroh arliang mamla ban ïa pynbeit noh da ka jingïasngewthuh jingmut lang ïa kane ka kam.
Ka ïing bishar kan shong bishar biang halor kane ka kam ha ka 17 tarik Lber.
Lah ban pynkynmaw ba ha 21 tarik u Risaw 2022, ka ïing bishar High Court kala pynmih ïa ka hukum bad la bthah ïa ka Harijan Panchayat Committee (HPC) ban jubab ïa ka jingtyrwa ka sorkar jylla ban ai jaka na ka bynta ban pynkynriah ïa ki 342 ngut ki long ïing na Them ïew Mawlong lada ki shah pynkynriah bad la aipor ruh ïa ka HPC ban jubab hapoh saw taiew.
Ha ka 29 tarik Nailur 2022 ka sorkar ka la ai ïa ka blueprint sha ka HPC ha ka jingïakynduh ha Secretariat bad ha katei ka blueprint la pyni kumno ka sorkar ka pynkhreh ban tei ïa ki ïing na ka bynta kitei ki 342 ngut ki long ïing ha ka jaka ba don ka ophis jongka Shillong Municipal Board.
ïa kane ka blueprint la ai hadien ba ka sorkar ka la kyntait mardor ïa ka jingtyrwa jong ka HPC ban ai jaka mar 200 square meter ïa kine ki 342 tylli ki long ïing bad kata ka jaka ka dei ruh ban long hapoh ka European Ward.
Ha katei ka jingïalang ka sorkar ka la kyntait mardor ïa ki 8 tylli ki mat jingdawa ba la ai da u secretary ka HPC u Gurjit Singh kaba kynthup ruh ba ka sorkar ka dei ban pyntei ma ka ïa kitei ki ïing.
Hadien ba ka sorkar ka la ai ïa ka blueprint u Gurjit Singh u la ong “ Ka sorkar ka la ai ïa kane ka blueprint bad kumta ngin bishar bniah shwa ïa ka bad hadien kata ngin rah hakhmat ki 342 ki long ïing shwa ban ai jubab sha ka sorkar".
Kaba lyngngoh ka long ba haduh mynta ka HPC kam pat ai jubab bad dei na kane ka daw ba ka ïing bishar ka sa shim khia ban bud dien ïa kane ka mukotduma.
Shillong, Lber 01 : Ka Nongdawah CC bad ka Hurdles CC ki la bteng khur jingjop ha ha lympyng ïalehkai kriket 2nd District League T20 Cricket Tournament 2023 ba pynïaid da ka East Khasi Hills Cricket Association (EKHCA) ha ki jingïalehkai ha ka sngi Balang.
Ka Nongdawah CC ka la khur jingjop da kaba pynliem da 6 wicket pyrshah ïa ka Marbisu CC katba ka Hurdles CC ka la pynliem da 50 ron pyrshah ïa ka Pomshutia CC.
Haba phai sha ka jingïalehkai kaba nyngkong hapdeng ka Marbisu CC bad Nongdawah CC, ka Marbisu CC kaba la jop ïa ka jingkynting pisa ka la kam trai ban tied nyngkong hynrei ka khlem lah ban kamai ron ha kaba ka la khyllem noh 10 wicket ha baroh ki 20 over bad kamai tang 90 ron.
U Mansuk M Kurbah u rangtied ba kamai bun ron na ka bynta ka Marbisu da 26 ron na ki 28 bol katba u Nangshai Nongpluh marwei u khur 4 wicket ai kamai tang 13 ron ha ki 4 over na ka bynta ka Nongdawah CC.
Haba wan beh ïa katei ka thong, ka Nongdawah CC ka la lah ban pyndep ïa ka thong tang ha ki 9.
2 over da kaba kamai 91 ron duh noh 4 wicket ha kaba u Nangshai Nongpluh uba la ïoh ïa ka khusnam Player of the Match u ïoh ban kamai 35 ron na ki 22 bol katba u Andy Alwin Dkhar u ïoh 1 wicket ai kamai 13 ron ha ki 2.
2 over.
Ha ka jingïalehkai kaba ar, ka Hurdles CC kaba la jop ïa ka jingkynting pisa ka la kam trai ban tied nyngkong bad da katei ka rai ka la ïoh ban kamai 170 ron duh noh 8 wicket ha baroh ki 20 over.
U Pynshaitbor Girodh u kamai bun ron da 40 ron na ki 32 bol bad u Shembhalang Pyngrope u khur 3 wicket ai kamai 17 ron ha ki 3 over na ka bynta ka Pomshutia CC.
Ka Pomshutia haba wan beh ïa katei ka thong ba ka Hurdles CC ka la buh kam shym la lah ban pyndep bad tied pynkut tang ha ki 16.
3 over da kaba kynjoh tang sha ki 120 ron duh noh 7 wicket.
Dei tang u Shembhalang Pyngrope uba kamai bun ron da 59 ron na ki 53 bol, u Shrimonto Hajong u khur 3 wicket ai kamai 2 ron ha ki 2 over bad u Pynshaitbor Girodh u khur 3 wicket ai kamai 10 ron ha ka 1.
3 over.
Kumta ka Hurdles CC ka la lah ban pynliem da ki 50 ron bad ïa ka nam Player of the Match la ïoh da u Pynshaitbor Girodh jong ka Hurdles CC uba kamai 40 ron.
Nongstoiñ, Lber 1: Ka KSU Mawshynrut Circle hapoh ka jingïalam jong u Samla Armstrong Sohshang President KSU Mawshynrut Circle, ha rynkat ka jingsynran lang jong u Samla Mevin Puweiñ President KSU Banglapluh Unit lem bad kiwei ki dkhot jong ka seng, ki la leit kitbok kit rwiang ïa u Samla John Ronald Sangriang ha ïing sah jong u kaba don ha Banglapluh, hashwa ba un leit ïa shim bynta sha ka WFC Fight Night 3, ka ban long ha ka 5 tarik Lber 2023 ha Polofield TDSA ground Tezpur, Assam pyrshah ïa u rang ïakhun katei ka jylla u Prakamya.
U Samla John Ronald Sangriang 22 snem ka karta, u dei u khun ba duk khun swet bym don kmie don kpa shuh u ba shong ba sah tang ryngkat bad la ki para.
Kumta u dang donkam shibun ki jingïarap na ka bynta ka jingleit ïalehkai jong u, namar um shem pat ïoh kano kano ka jingïarap na ka sorkar haduh mynta.
Kum ban shu pynkynmaw u Samla John Ronald Sangriang u la sdang ban ïalehkai MMA naduh u snem 2019.
U la ïalehkai ha shibun ki tournament kiba kynthup ha ki jylla Hyderabad, Agartala bad Assam haduh 17 sien bad rem noh tang 3 sien.
U shait ïalehkai Kick Boxing, Mauythai bad Mix Martial Art.
Ha u bnai Naitung jong u snem ba la dep, u la leit ïa shim bynta sha ka Mass State Sports Talent Identification Program 2022 hapoh ka STAR Program Phase-1, ba la pynlong da ka Meghalaya State Olympic Association, ha ryngkat ka jingïatreilang jong ka Directorate of Sports and Youth Affair Meghalaya Shillong bad u la shah jied na ka bynta ban ïoh training shi snem ha ki kam ïalehkai.
Na ka liang jong ka KSU Mawshynrut Circle, ka phah ïa ki jingkyrkhu kyrdoh bad kitbok kit rwiang ïa u samla John Ronald Sangriang.
Ka kyntu ruh ïa u ba un nang trei shitom ha ki sap kyrpang kiba u don, khnang ba un poi sha ka thong jong ka jingjop bad ban wanrah ïa ka nam bad ka burom nyngkong ïa ka ïing ka sem, ka dong ka thaiñ bad ïa ka jylla baroh kawei.
Ki paidbah jong ka jylla Meghalaya lem bad kiwei pat ki jylla kum ka jylla Nagaland bad ka jylla Tripura ki ladep ban ai ïa ka rai jong ki ïa la ki jong ki Nongmihkhmat jong ki ha la ki jong ki jong ki Constitwennsi bapher bapher.
Don ki Constituency ba ki paidbah ki la pynthymmai ïa la ki jong ki nongmihkhmat bad don ruh kiba dang shah jied biang ha ki paidbah ha ki Constituency jong ki.
Ka thymmei jingïathuh lypa (exixt poll) na Delhi, ka ong ba ka BJP kan ïoh thaw Sorkar biang ha Tripura, ka NDPP ruh kan ïoh thaw Sorkar biang ha Nagaland hynrei ha Meghalaya pat kan wan biang ka Sorkar synrop (Coalition Government) namarba ym don satia ki party ki ban jop bun paid ha kane ka kynti.
Ka Exit Poll ka la ai jingkheiñ malu mala ba ka NPP kan ïoh haduh 18-24 seat, ka Congress 6-12 seat, ka BJP 4-8, ka UDP 8-12 seat, ka TMC 5-8 seat bad kiwei ki party pat mar iwei ne ar ki Constituency.
Lada kane ka thymmei jingïathuh lypa ka dei shisha, ka Sorkar khleh khaw lang kan long hi kajuh, kata,ka MDA-II kumba ka la jia ïa ka Sorkar MUA I & II ba ïalam da u Dr.
Mukul Sangma ha ki snem 2011-2013 bad 2013-2018.
Mano pat ban long Chief Minister, ym pat lah satia ban batai namar kan don hi ka jingïaknieh ïa kane ka shuki ksiar jong ka Sorkar.
Lada katei ka jingïathuh lypa ka dei, ki paidbah ki shu ïa vote kat ïa ki party ba ïoh Sorkar.
Ym donkam ban ïakren bamsap bampong, ym donkam jingïakhih ïa ki mat bapher bapher namar sisien ba la jop, ïa uta hi ujuh ne ka juh ka/u nongmihkhmat kin ïai jied shi ïai jied hi ki paidbah.
Ha Meghalaya, kumba la paw ha ki san snem ba la leit noh ki paidbah ki la pdiang sngewbha ban synshar ka thok ka shukor, ka sarong ka kyreit, ka kren kop ka kren sop, bad ki paidbah kim salia shuh katba jia ba long bad ki kheiñ syiem bad mane ia ki Lei san snem ïa kat kiba jop ne long nongsynshar.
Ka kynhun ki riewpaidbah Ka Sur u Paidbah Hynñiewtrep ka la pynpaw ba ka angnud ba ha kane ka kynti u Chief Minister u dei ban long na ka jaidbynriew Khasi namar baroh shikatta ki snem ïa ka kam Chief Minister la bat da ki jaidbynriew Garo.
Ym tang katta kane ka kynhun ka la kyntu ruh ïa ki seng riewlum ban ïatreilang hapoh kawei ka shatri khnang ban ïalam hi ïa ka Sorkar jong ki seng riewlum.
Haba sngap ïa ka jingpyntieng kohtympan jong ka BJP kaba ong yn ym don kano kano ka seng saiñpyrthei kaba lah ban thaw Sorkar khlem ka jingkyrshan jong ka BJP ka long kaba sngew thamula haduh katta katta bad ka jingkam jong ki nongïalam ka BJP ba ki Sorkar khlem ka jingkyrshan jong ka BJP kim lah ban ïoh ïa ki song pynroi, kane ka dei tang ka jingkren pyntieng khamtam ïa ki Jylla kiba rit ha kane ka thaiñ Shatei Lammihngi namarba ka Riti Synshar jong ka ri India ka sam lang ïa ka hok bad ka bhah jong ki nongshong shnong hapoh ka ri India baroh kawei.
Ha ka por ba u Dr.
Mukul Sangma u dang long u Myntri Rangbah ha Meghalaya ha ka por ba ka BJP ka dang ïoh bat ïa u lakam synshar hapoh ka jingïalam jong u Narendra Modi, ki song pynroi sha Meghalaya ki la wan beit kumba ka dei ban long bad ki projek kiba heh ki la urlong ha kane ka jylla.
Kane ka elekshon ha kane ka kynti ka kham pher bha haba ïanujor bad ki snem kiba la leit noh namarba ki paidbah lehse ki la kham sian bad kham stad na ka jingtrei borbah jong ka Social Media hynrei wat katta ym pat lah satia ban pynshisha ïa kata hynrei ngin dang hap ban ap ïa ka result ka ban sa pynbna ha ka 2 tarik Lber ban tip shai haduh katno ka Social Media ka la ai jinghikai ïa ki paidbah ban ai jingsneng ïa ki MLA barim ki bym larkam bad ban sei bujli da kiwei pat kiba thymmai kiba kham proh jabieng bad kiba shlan ban kren ïa ki dawbah jong ka jaidbynriew.
U paidbah u la pyndep ïa la ka jong ka kamram ïano ban pynphong pansngiat ha une u snem 2023.
Nongstoiñ, Lber 1: U District Magistrate ka West Khasi Hills District U Bah Garod L.
S.
N Dykes IAS, u la pyntip paitbah ba la khang pyrshah ïa ka jingïaid procession lane rally, hadien ba la pynbna ïa ka result jong ka MLA Election 2023 ha baroh kawei ka District tad haduh ka 4 baje janmiet jong ka 4 tarik u Lber 2023.
Kane ka jingmana jong ki bor synshar district ka long ban khanglad na kino kino ki jingjia ba sngewsih kiba lah ban mih na ka jingialum paidbah bad kumjuh ruh ban weng ia ka jingdheng kali ha ki surok.
Mawkyrwat, Lber, 01: U District Magistrate jong ka South West Khasi Hills District u la ai ïa kane ka jingpynbna paidbah ba la pynjari ïa ka kyndon aiñ 144 CrPC ha baroh kawei ka South West Khasi Hills District ha kaba la khang na kaba ïaid Rally ne Procession naduh ka 02 tarik u Lber, 2023 kaba dei ka sngi ñiew vote haduh ka 4 baje janmiet jong ka 4 tarik u Lber, 2023.
La pynjari ïa kane ka hukum khnang ba kan don ka jingïaid-beit ïaid-ryntih bad ka shongsuk shongshngaiñ ha ka distrik namar hadien ba la dep ka jingñiew vote ha ka 02 tarik u Lber, 2023 ka lah ban don ka jingïalum paidbah ha ka ban ïaleh kmen halor ka jingjop jong uno uno u kyrtong kaba lah ban wanrah ïa ka jingthut ha ka shongsuk shongshngaiñ ha ka distrik.
Kane ka hukum kan treikam mardor naduh mynta ka sngi ka 01 tarik u Lber, 2023.
Nongstoiñ, Lber 1: Ka Balang Presbyterian Nongkhlaw, Nongkhlaw Presbytery Nongstoiñ West Khasi Hills ka la pynkhreh shait shait ban pynkhreh ïa ka jingïaseng Samla KJP Synod Sepngi ka ban long ha ka 3 tarik haduh 5 tarik Lber 2023 hapoh ka Balang.
Ha u kyrwoh khubor, u Pastor GML Mawlot u ba peit ïa ka Balang Presbyterian Nongkhlaw, u la ong, “Na ka liang ka Balang ngi ai jingtip sha kiba wan jingïaseng naduh ki Pastor, ki dkhot, delegates bad ki paitbah, ba kiba mih ne wan na Shillong kan poi kumba 85 kilometer ei ei haduh Nongkhlaw.
Kiba mih na Shillong kin ïaid na Shillong ter ter sha Mairang, Nongkasen sha lad kadiang (Surok Laitkseh) bad sha kamon na lad Laitkseh sha Mawkaton, Mawshong-khyndew, Mawsnarih sha Mynni mawbri, Jaidoh Mawthungkper (kynroh) NongKynjang haduh Nongkhlaw".
“Kiba na Mawkyrwat kiba ïaid na Mawkyrwat lynti Nongstoiñ sha Rangblang sha Nonglwai sha Nongkhlaw kumba 40 kilometer.
Kiba ïaid na Nongstoiñ kin ïaid na Nongstoiñ (kiew lynti Mawkyrwat) sha Nongjyllieh, Mawthung-kper (kynroh) sha Nongkynjang, shaduh Nongkhlaw kumba 13 kilometer".
“Ha ka sngi U Trai ka 5 tarik Lber 2023, ha ka jingïaseng Paitbah na ka Balang ngi kyrpad ban nym shong palat pud, namar ka surok ka rit bad khnang ban lait na kino kino ki jingjia ba sngewsih".
“Ka jaka pynlong jingïaseng paitbah ha ka sngi U Blei ka kham long lum, kumta ngi kyrpad ban wanrah kot ne jaiñ siang shong, ki kynthei lada phong juti jrong khong dong te ka kham shitom ngi ïathuh lypa ban lait naka jingur.
Nangta ka jaka ka kham khrïat kumta donkam ki jaiñ ba kham syaid".
“Kito kiba kwah jingtip bniah ïa ka shnong, phi lah ban wad na Google Nongkhlaw 793119, khnang ban suk namar kane ka shnong Nongklaw kam dei Nongkhlaw jan Mairang ka dei Nongkhlaw sha Nongstoiñ", ong u Pastor.
Nongstoiñ, Lber 1: Ka jingshah thombor jong ki paidbah ba shong ha shilynter u pud bad ka jylla Assam, ka dei ka mat kaba hakhmat eh ba ka sorkar jylla kaba thymmai jong u ne u snem 2023, ka dei ban shimkhia bha bad ban leh ei ei mardor.
Haba phai sha katei ka jingeh ba ki paidbah nongshong shnong ki mad, kam dei tang na kawei ka jaka ne tang na kawei ka District, hynrei ka long na baroh sawdong na shatei, na mihngi bad sepngi la shah thom bor ha ka sorkar Assam bad na shathie pat da ki briew na ka ri Bangladesh.
Watla ka jingshah thombor na ka phang shathie kam da ktah eh ïa ka sorkar jylla, namar ka dei ka mat ba ka sorkar pdeng ka hap ban shimti.
Kaba lyngngoh pat ka long ba ha ki bynta jong ka jylla naduh sepngi, shatei haduh mihngi ba kynthup naduh Garo Hills,West Khasi Hills, Ribhoi, Block I & II kiba dei ki jaka kiba ka sorkar Meghalaya ka hap ban shimkhia.
Haduh mynta hi ka jingshah thombor jong ki paidbah ha kitei ki jaka khappud, ka la kylla long tang ka mat kaba ki politician jong baroh ki seng saiñ pyrthei ki la iehnoh bad buh tyngkai kyrpang tang na ka bynta ban pynlong ishu ha ki por election.
Namarkata donkam shisha ba kita ki nongmihkhmat ban shimkhia noh mynta ka kynti.
Lah ban pynpaw ba ka jingthom bor jong ka Assam ïa ki paidbah ha ki shnong khappud, ka la ktah ym tang ïa ki kam pynroi kiba la mang pisa na ka sorkar jylla bad na ka sorkar pdeng, hynrei ka la ktah ruh ïa ka kamai kajih, ka ïoh ka kot bad wat ïa ka hok longbriew man briew.
Ka jingjia shah beh krad jong ki paidbah na ka thaiñ langpih ha u snem 1979, ka jingsiat ïap jong ki pulit Assam ïa saw ngut ki rangbah Khasi ha Langpih ha ka 14 tarik Jymmang 2010.
Ka jingsiat ïap da ki pulit Assam ïa ki san ngut ki trai muluk ha Mukroh dang shen, ka jingbeh krad ïa ki paidbah nongshong shnong ha Sabuda, Block I & II ha ki snem ba la leit, ka jingshah beh krad jong ki 575 ngut ki paidbah nongshong shnong ka Huhapara ha ka miet 8 tarik Nailur u snem 2018, ka jingthmu ban tei dam ha wah Khri harum Kyrshai, kaba lah ban pynkylla phetwir ïa ki paidbah jong 16 tylli ki shnong namar ka jingtap ka um.
Halor kitei ki jingeh ba ki paidbah ka jylla ki ïakynduh na ka por sha ka por, ka sorkar Meghalaya ka la dei ban pyni kam noh bad ban ym shu shah pyndem tdong ha ka sorkar Assam.
Namar ba ka sorkar BJP na Delhi ka ai lad bha ïa ka sorkar Assam ba kan leh katba mon, namar ha Assam ka BJP ka ïoh ban synshar marwei.
Mawkyrwat, Lber, 01: Ki dieng ki siej ne ki khlaw ki btap kiba jyrngam ki long ki nongmuna ba khraw haduh katta katta ïa baroh ki jingthaw kiba don jingim namar ki ai ïa ka lyer kaba khuid ne oxygen ban ring mynsiem bad ban tan pat ïa ka lyer jaboh ne carbon dioxide ban pynkhuid ïa ka mei mariang, ka jingïoh ïa u slap ba janai bad long ki tlong um ban sam um bam um dih bad sha ki lyngkha rep, ka jingpyntngen ïa ka mariang nalor shibun kiwei kiwei ki jingmyntoi kiba bun.
Hapdeng ki jingdonkam ba kongsan jong ki dieng ki siej, sngewsih ban ïohi ïa ka jingpynjot pathar ïa ki bad ïa ki khlaw ki btap da ka jingthang dusmon ïa ki ha kine ki aïom rang tyrkhong da ki briew ki bym don jingkitkhlieh satia ïa ka lawei u khun bynriew.
La ju sakhi ïa ka jingpluh ki khlaw ki btap, ki lum ki wah ha kine ki sngi ha kylleng sawdong ka Bri u Hynñiewtrep jong ngi kaba la pynlong ka jing-i-pangnud haduh katta katta kaba pynsniew dur ïa ka mariang bad ym tang kata ka wanrah ruh ka jingduh ïa bun ki jait jingthung kiba long ka jingmyntoi ïa ki briew bad ym tang kata ka jingïap jong ki khñiang ki ksah ruh ka shyrkhei bha.
Hato ngi la ju pyrkhat haduh katno ka jingsohsat ki mrad ne ki jingthaw kiba par ha khyndew lada jia kum kine ki jingthang dusmon ïa ki lum ki wah?? Kane ka long ka jingkylli kaba ngi kum ki briew ngi dei ban pyrkhat jylliew bha ba lada ka jia ïa u briew ha kane ka dur ki sngewkumno?Ka jingdon ki katto katne ki briew kiba lyngkot jingmut jingpyrkhat ban thang dusmon ïa ki lum ki wah ka pyndiaw mynsiem ïa kito kiba ju shimkhia ban pynneh pynsah ïa ka mariang kiba ai jinghikai ïa ki paidbah nongshong shnong kylleng sawdong ban thung dieng bad pynneh pynsah ïa ka jingjyrngam ka mei mariang.
Namarkata, ka long kaba donkam ba ki bor shnong, bor hima bad bor sorkar kin shimkhia ban ai jinghikai ïa ki paidbah nongshong shnong ba ki dei ban don ka jingsngewthuh bad jingkut jingmut ban ïada ïa ki khlaw ki btap bad ban long phikir ha ka jingthang bun (jhum cultivation) ïa ki lyngkha rep ba ki pynkhreh ban rep ban lait na ka jingpluh ki lum ki wah ne ki khlaw ym ban shu bun ki kyndon aiñ tang ha ki jingthoh hynrei dei ban pyntreikam ïa ki ha ka rukom kaba dei.
Ha kajuh ka por ban thwet jur ïa ki nongthang dusmon kiba pynpluh ïa ki khlaw ki btap ne ki lum ki wah bad pynshitom ïa ki katkum ki kyndon pynjot mariang khnang ba yn lah ban teh lakam ïa katei ka jinglong kaba bakla bad ba sniew bad ruh ban long kum ka jingai jingsneng ïa ki ‘riew tamti tamjat na bynta ka jingmyntoi lang baroh jong u khun bynriew bad baroh ki jingthaw kiba don jingim ha kane ka pateng kaba mynta bad ka pateng ban wan ruh.
Namarkata, ki bor sorkar ruh ki dei ban shimkhia ban pynshitom da kaba pynhap katkum ki kyndon pynjot mariang ïa kito kiba pynkheiñ ïa ki aiñ ïada mariang kum ka Indian Forest Act, 1927, Environment Protection Act, 1986, Wildlife (Protection) Act, 1972, The Water (Prevention and Control of Pollution) Act, 1974, The Air (Prevention and Control of Pollution) Act, 1981, The Factories (Pollution and Pesticides) Act, 1948 bad kiwei kiwei ki kyndon.
Nongpoh, Lber 01: U District Magistrate ba dei ruh u District Election Officer ka Ri-Bhoi District mynta ka sngi u la pynmih syndon da ka hukum ban mana ban lehkmen paidbah lane ban pynlong kino kino ki rally lehkmen hadien bala pyndep ïaka jingñiew vote bad pynbna ïaka result jong ka jingjied ïaki nongmihkhmat sha ka ïing Dorbar thawaiñ ka jylla haduh ka por 4 baje janmiet jong ka 4 tarik Lber 2023.
Shillong, Lber, 01: Ka jingïalang jong ki nongïaleh Hill State na West Khasi Hills District kaba la long ha ka 14 tarik, mynta u bnai hapoh ka jingïalam jong u Bah Thingdar Lyngdoh bad u Bah Extanly Lyngkhoi ki la pynpaw ïa ka jingsngewkhia bad ka jingsah nud ba kum ki nongïaleh ban pynïoh ïa ka Jylla ba pura kim shymn la ïohlad ban rakhe lang ïa ka jingdap 50 snem jong ka jylla Meghalaya.
Ka Sorkar MDA ha ka jingïalam jong ka NPP ruh kam shym la kynmaw hynrei ka la leh klet ban khot lang ïa ki na ka jingaidaw bad khanglad ka khlam Covid -19.
“Kumta ngi kyrpad ïa baroh ki nongïaleh Hills State (Volunteer) napoh rilum Khasi bad Jaiñtia ban ai lem ïa ki kyrteng da kaba shu telephone ne text ha WhatsApp ha kine ki number – 8259892815 lane 8787412552.
Kane ka jingkwah ka dei tang ïa kiba dang im bad ki nongïaleh ba la shah set phatok ha u snem 1970.
Kam pher la ki don ha kino kino ki Political Party hynrei ngi kwah tang ban tip bad ïa ithuh lada ka lad ka plie ban leh kumta," ong u Bah Thingdar bad u Bah Extanly.
“Ha ka jingïalang la jied bad pynmih ruh ïa ka thup kyrteng hynrei ngim thikna la ki dangim ne lah ban don kiba la khladnoh.
Kumta na bynta jong ki ruh ngi kwah ban ïoh jingtipshaphang jong ki.
Kane ka long katkum ka jingai jingtip na u Bah Ospear Lyngdoh, uwei na ki nongïaleh Hills State ha kito ki snem.
Mobile No- 8787412552," ki la ong.
Ki nong ïaleh Hill State (Volunteers) kiba la shah set patok ha u 1970 bad kiba dang im haduh mynta.
La pyni ruh ïa ka jaka shong ha katei ka snem.
Ki la shah set patok 6 bnai ha u 1970 na ka shnong Mawthyllinag ki long u Bah Darlingstone Lyngdoh, Bah Betstar Lyngdoh, Bah Klandro Lyngdoh bad u Bah Kingdarson Rani na Nongdiwah.
Kiba shah set patok 2 bnai 57 sngi ki long u Prof.
Aristarkhost Basaïamoit (Leader) na Mawlai, Bah Thingdar Lyngdoh na Porsohsan, Bah Extanly Lyngkhoi na Siejlieh, Bah Ospear Lyngdoh na Mawthylliang, Bah Diliiosping Lyngdoh, Bah Khrowel Lyngdoh, Bah Srolliroi Lyngdo, Bah Skoring shangpliang, Bah Sowel Kharmaw, Bah Worindro Puweiñ na Nongkrong, Bah Skington Lyngdoh na Siejlieh, Bah Dlespar Lyngdoh, Bah Krespar Lyngdoh, Bah Tlidington Wanniang, Bah Sringly Marweiñ na Pyndengrei, Bah Prospar Thongni na Nongpyndeng, Bah Hobel Syiem na Nongstoiñ, Bah Spindonal Nonglang na Nongklung, Bah Panling Nonglang Bah Spenling Nonglang, Bah Kandhi Khasyntiew na Jaidod, Bah Trining Nongrem, Bah Niktrolin Lyngdoh na Mawrusyiar, Bah Hesding Nongrem, Bah Netmanroi Malngiang na Nongpoh, Bah Phip Marweiñ, Bah Phlingsta Sohshang, Bah Dibliew Nonglang, Bah Bingwel Diengdoh na Mawkawah, Bah Prowel Lyngdoh na Lawse, Bah Aliius Nongsiej, Bah Kliah Syiemlieh na Kriangrin, Bah Korin Shangdiar na Mawlan, Bah Tokin Thongni, Bah Mesking Mawlieh na Tiehbah, Bah Skim Syiemïong na Mawliehdeiñ, Bah Dralshon Wahlang na Khlieh Mawlieh, Bah Nordin Wanniang na Byrki, Bah Telis Wanniang na Mawkadiang, Bah Robin Marweiñ, Bah Indro Kharbani na Urkyllong, Bah Esmel Kharbani, Bah Rodrik Nongsiej na Mawkynbat, Bah Sporin Kharbani, Bah Mobingwel Kharbani, Bah Bren Kharsyntiew, Bah Brestone Wanniang na Umyiap Nongdom, Bah Dres Khadewsaw na Ksheh kohlong, Bah Jespar Marngar na Nongrangoi, Bah Kwiri Kharbani, Bah Hobel Kharbani, Bah Reston Lyngdoh, Bah Kingdarson Rani na Nongdiwah, Bah Klik Shangoi na Mawsngap, Bah Treslan Dkhar na Mawrok, Bah Knesdarlin Syiemlieh na Umtab, Bah Diorlin Lyngdoh na Umtab, Bah Shanbor Wahlang na Phudumbah, Bah Dwikstar Lyngkhoi na Umsaw, Bah Jringlan Shangoi, Bah Spikar Shangoi, Bah Kyrhitwel Nongbak na Pyndengkirit, Bah Jeskiar Mawsor na Shallang, Bah Wording Marweiñ na Pariong, Bah Stowel Marngar, Bah Barnal Marshiangbai, Bah Swenly Iawphniaw, Bah Philing Sohshang, Bah Niandar Lyngdoh, Bah Klantis Lyngdoh, Bah Wolding Lyngdoh, Bah Mestandar Lyngdoh, Bah Spingly Hujon, Bah Tendarson Marthong, Bah Shrengly Kharsyntiew na Tyllang, Bah Friman Rangton na Ri bhoi, Bah Phingwel Rangtong, Bah Elking Makdoh, Bah Torles shadap, Bah Iris Shadap, Bah Kner Nongrung, Bah Krin Nongspung, Bah Thur Nongspung, Bah Thro Rangtonly, Bah Dio Rangtong, Bah Wisely Sylliang, Bah Mosdolan Rympei, Bah Muster Makdoh, Bah Hermon Lapang, Bah Gwi Lapang na Ri Bhoi, Bah Jeslan Muksha, Bah Romes Nongkseh, Bah Plansis Mukhsha, Bah Crosland Wahlang, Bah Sornik Kharmawlong, Bah Orbing Kharmawlong, Bah Shai Warjri, Bah Kalming Rympei, Bah Hiewmanjon Rympei, Bah Babel Matlang, Bah Phondar Pariong, Bah Roslin Khyllait Mawlong, Bah Dolit Blah, Bah Mathaios, Bah Maldwin Makdoh, Bah Moris, Bah Roy Taro na Ri Bhoi Tyrsat, Bah Chikhraw Timung bad Jam Hujon na Nonglang.
Jowai, Lber 01: U DC ka West Jaiñtia Hills District bah B.
S.
Sohliya IAS mynta ka sngi u la pynmih ïa ka hukum kaba ïadei bad ki nongshong die jingdie harud ki lynti ïaidkjat (Footpath) ne ki rud surok kiba don ha kylleng ki bynta ka Iawmusiang, Jowai.
Na ka liang u DC ula pyntip naduh lashai ka sngi 2 tarik u Lber, 2023 kaba dei ka sngi ñiew vote MLA 2023, la bthah ïa baroh kito kiba ju mlien ban die jingdie ha ki lynti ïaid kjat ba kim bit shuh ban shong die jingdie naduh bala pynbna ïa kane ka hukum.
Kane ka jingïoh lad ki jingshong die jong ki ha ki lynti ïaid kjat kala buh jingeh haduh katta katta ïa ka ïaid ka ïeng jong ki paidbah bad kumjuh ïa ki kali ki mator.
Halor kane lada lap ïa kino kino kiba leh pyrshah yn pynshitom ïa ki katkum ki kyndon.
Nongpoh, Lber 01: Shibynta ban rakhe ïaka sngi ki longkmie bala tip kum ka International Women’s Day, ka ophis u District Sports Officer kala rai ban pynlong da ka jingïakop tan tyllai (Tug of war) bad ka Basketball tang naka bynta ki kynthei ha Ri-Bhoi District.
Ïaka jingïalehkai tan tyllai yn pynlong haka 13 tarik Lber naduh ka por 9 baje mynstep bad ka jingïalehkai Basketball yn pynlong naduh ka 15-17 tarik Lber bad kan don ruh ka khusnam bala pynkhreh kyrpang naka bynta ka jingïalehkai tan tyllai ki nongjop kin ioh khur ïaka song pisa kaba T.
5,000/- bad kiba wan ba ar kin ioh khur ïaka song pisa kaba T.
3,000/- katba haka jingïalehkai Basketball ki nongjop kin ioh khur ïaka song pisa kaba T.
10,000/- bad kiba wan ba ar kin ioh khur ïaka song pisa kaba T.
7,000/-.
La pyntip ruh ba baroh ki nongïashim bynta ki dei ban long kiba shait ba khlaiñ bad ka tarik ba khatduh ban pynrung kyrteng kan long ha lane shuwa ka 9 tarik Lber 2023 ha ophis u District Sports Officer, Nongpoh.
Kumta la kyrpad ïa kito kiba kwah ban shim bynta ha katei ka jingïakop ba kin lei tai kyrteng bad ban shim bynta shitrhem ha katei ka lympung khnang ba katei ka jingrakhe ïaka sngi ki longkmie kan long kaba jop.
Jowai, Lber 01: Mynta ka sngi ha ka por kumba 3 duna ei ei janmiet ka ding kaba klang kala ïoh ban bam ïa ki bynta jong ka ïawpynsiñ kaba dei ka ïew jong ka shnong Wahiajer kaba don mar syndah bad ka shnong Ummulong bad ha kane ka jingpluh ding kumba 80 tylli ki dukan kila julor khait.
Mar sien jia kane ka jingpluh ding tang hadien shiteng kynta eiei ki pulit pyllip ding kila wan poi na Jowai ban tem ïa katei ka ding kaba dang klang, bad khang lad ba kan nym ïoh ban pur sha kiwei de ki dukan (trep) ba marjan.
Katkum ka khubor ba la ïoh lum la ïathuh ki trep ïew kiba shah bam lut ha ka ding ki kynthup ïa ki dukan die wait, Mohkhiew, dukan die dohsyiar, dukan Supari nalor kiwei de.
Dang ha u snem ba la dep kane ka ïawpynsin kala mad ïa ka jingpluh ding bad ka la don ka jingduh nong kaba khraw, hynrei mynta ka sngi kane ka juh hi ïew heh kala pluh biang sa shisien bad ïa ka daw jong ka jingpluh ding ym pat lah ban tip haduh ba thoh ïa ka khubor.
Kumban shu pynkynmaw ïa kane ka ïew la pynïaid ïa ka hapoh ka jingpeit jong ka Market Committee jong ka Dorbar Shnong Wahiajer West Jaiñtia Hills District.
Nongpoh, Lber 01: Satang kumba katto katne kynta ba yn sdang noh ïaka jingñiew vote ban pynbna ïaka result jong ki nongjop kiban shah jied ban leit mihkhmat naki constituency bapher bapher sha ka ïing Dorbar thawaiñ ka jylla, lah ban ong ba bun naki kyrtong kiba ïakhun ha kane ka elekshon khamtam kiba sngewthuh ba ki don hapdeng ka jingïakhun ba jur bad don ka jingkyrmen ban jop kim nang thiah nang dem shuh ban poi noh kata ka sngi ñiew vote ban tip ïaka result ba ki paidbah kila dep ban jied haka 27 tarik Rymphang.
Bun naki paidbah kila pynphriang ruh ïaka jing kyndeh bad khih dohnud jong ki kyrtong haki rynsan social media halor ka jingkwah jong ki ban poi noh kata ka sngi ñiew vote, ban tip ïaka rai ba khatduh jong ki paidbah, bad wat ki nongkyrshan ba radbah kim nang thiah nang dem shuh ban poi kata ka sngi ban tip shai ba ki kyrtong ba ki kyrshan kin poi sha u thong ka jingjop.
Kum ban shu pynpaw ki kyrtong kiba mih ban ïa khun ha kane ka election na ka 08-Mawhati Constituency ki kynthup ïa u Bah Charles Marngar, Congress, (INC), u Bah Baïahunlang Makdoh, na ka UDP party, u Bah Shemphang Lyngdoh na ka party NPP, u Dr.
Evarist Myrsing na ka BJP, ka Kong Evalyni Kharbani na ka HSPDP, ka Dr.
Saralin Dorphang na ka TMC party, u Bah Roswell Shadap na ka PDF party bad u Bah Osbert B Rynjah kum u kyrtong shimet.
Ki kyrtong kiba ïa khun pat na ka 09-Nongpoh Constituency ki kynthup ïa u Bah Mayral born Syiem, na ka party UDP, ka Kong Macdalyne Sawkmie Mawlong na ka party NPP, ka Kong Rona Khymdeit na ka party Congress, (INC), ka Kong Marian Maring na ka party BJP, u Bah Long Singh Bey na ka party TMC bad u Bah Bismo Ingtih kum u kyrtong shimet.
Na ka 10- Jirang Constiteuncy ki kyrtong ki kynthup ïa u Bah Sosthenes Sohtun na ka party NPP, u Bah Bathok Nongmalieh na ka party UDP, u Bah Adrian Chyne na ka party Congress, (INC), ka Riya Sangma na ka party BJP, u Sunmoon D.
Marak na ka party TMC, ka Serimina D.
Marak na ka party Republican Party of India (RPI), u Forcaster Nongrang kum u kyrtong shimet bad u Bah Lee Bareh kum u kyrtong shimet.
Na ka 11- Umsning Constituency ki kyrtong ki kynthup ïa u Bah Jason Sawkmie Mawlong na ka party NPP, u Bah.
Sunshine Makri na ka party UDP, u Dr.
Celestine Lyngdoh na ka party Congress, (INC), u Bah Donlang Sohkhlet na ka party PDF, u Bah Ricky AJ Syngkon na ka party VPP, u Bah Gilbert Nongrum na ka party TMC, u Bah Duruth Majaw na ka party BJP bad u Bah Primson Makdoh na ka party HSPDP.
Ki kyrtong pat kiba ïakhun na ka 12-Umroi Constiteuncy ki kynthup ïa u Bah George Lyngdoh na ka party TMC, u Bah Damanbait Lamare na ka party NPP, u Bah Stanlywiss Rymbai na ka party Congress (INC), u Bah Baïateilang Lapang na ka party PDF bad u Bah Shanbor Ramde na ka party BJP.
Haba khein kyllum ki kyrtong na ki san tylli ki Constituency kiba don ha Ri Bhoi ki la kot sha ka 35 ngut bad lashai kan dei ka rai ba khatduh jong ki paidbah ban pynbna syndon mano ban leit mihkhmat naki 5 tylli ki Constituency ka Ri-Bhoi.
Jowai, Lber 01: Kum shi bynta ban wanrah ïa ka jingïaidbeit ïaid ryntih ka jingñiew vote lashai ka sngi (2/3/2023) ka ban sa pynlong ha ophis jong u Deputy Commissioner ka West Jaiñtia Hills District, bad khnang ban lait na kano kano ka kynrum kynram ka ïaid ka ieng, na ka liang jong u Superintendent of Police ka West Jaiñtia Hills ula pynmih ïa ka rukom pyniaid kali (Traffic arrangement) ha nongbah Jowai na ka bynta lashai ka sngi.
Ki pulit Traffic ka nongbah Jowai kin buh ïa ka No Entry ha lad Thomas Jones ban poi sha D.
C.
Office.
Yn buh No Entry ha Tpep-Pale ban poi sha Iawmusiang.
Yn buh No Entry na Mission Compound sha Iawmusiang haduh D.
C Office.
Yn buh No Entry ha lai lad H.
K.
Singh shaduh D.
C Office.
Yn buh No Entry ruh ha jaka pynieng kali Dawki ban poi sha D.
C Office.
Baroh ki kali kiba poi na ki thaiñ Riatsiatsim ki dei ban ïaid sha ka liang Mynthong ne sha District Library.
Ki kali kiba wan na ki thaiñ Khimmusniang bad Jrisalein ki dei ban ïaid lyngba na ka surok Chutwakhu.
Ki kali kiba poi na ki thaiñ New Hill bad Shillong kin hap phai sha ki thaiñ Kynruh Saphlang bad Thomas Jones.
Ym pat shah ban pynlong proseshon ne rally ia ki kyrtong bajop haduh ka 4 tarikHa ka jingïadei bad ka sngi ñiew vote ka ban long lashai ka sngi, na ka liang u District Election Officer, West Jaintia Hills ula pynmih katto katne ki kyndon kiba donkam ban bud ryntih da ki kyrtong ne ki seng saiñ hima sima.
Ha kane ka hukum ba la pynmih mynta ka sngi ka la khang ban pynlong ïa ki jingïaid paidbah ne ki rali jong uno uno u kyrtong hadien ba la dep pynbna jop ïa u, bad kane ka hukum kan treikam haduh ka por 4:00 janmiet jong ka 4 tarik mynta u bnai.
La khang ruh ïa ka jingïalum paidbah habar jong ka jaka ñiew vote, katba dang ïaid ka jingñiew ïa ki vote.
Yn ym shah ïa ki paidbah ban ïa kynhoi ne pyrta ha ka jaka ba pynlong ïa ka jingñiew vote, kat bym pat dep ka jingñiew bad ka jingpynbna ïa ka result.
Yn ym shah ïa kino kino ki kyrtong ne ki seng saiñ hima ban pyndonkam ïa ki kor pynsawa, ne lehkmen hajan ka jaka ba pynlong ïa ka jingñiew vote.
Na ka bynta ban ïoh rung shapoh ki jaka ñiew vote, u DEO ula pyntip ba yn shah tang ïa kito kiba don ïa ki ID card.
Na ka bynta ki kali pat ban ïoh rung sha ki jaka ba pynlong ïa ka jingñiew vote ki dei ban don ïa ki Car pass bala pynïoh da ka ophis u DEO ka West Jaiñtia Hills.
Ym shah ban rah ïa ki Mobile phone bad ki camera shapoh ki jaka ñiew vote.
La bthah ruh ba baroh ki counting centre kin dei ki No Smoking Zone.
Khliehriat : Ka tnat pulit jong ka East Jaiñtia Hills District, ka buh ka jingpynbna sha baroh ki paidbah, ha kaba ïadei bad ka rukum ïaid ki kali bad ki jaka ban pynieng ïa ki kali ha Khliehriat bad ha ki jaka ba mar jan, na ka bynta ka 2 tarik u lber kaba dei ka sngi ba ñiew ïa ki vote, na ka bynta kane ka Legeslative Assembly Election 2023, ha kaba ïa ka jingñiew vote yn pynlong ha ka ophis u Deputy Commissioner ha Khliehriat.
Katkum ka jingpynbeit na ka tnat pulit, la ong ba ki don san tylli ki bynta jong ka surok ba yn ym shah ban rung ki kali (No Entry Points), yn ym shah ban rung ki kali sha ka surok national highway-6 ba hajan ka ophis u Deputy Commissioner ha Khliehriat, yn ym shah ban rung ki kali na ka surok Khliehriat Presbyterian Higher Secondary School kaba leit sha San Mala, yn shah ban rung kali na ka surok ba don ka ophis ba rim u Deputy Commissioner ka ban poi sha sor bah Khliehriat, ym shah ban rung kali na Khliehriat Community Hall sha surok bah National Highway-6, ym shah ban rung ki kali na ka surok hajan ka SBI ne Lad Block ban poi sha surok bah National Highway.
Ha kaba ïadei bad ki jaka ban pynïeng ïa ki kali, (Parking No 1), la bthah ba baroh ki kali kiba wan na ka liang Rymbai, ki dei ban ïeng ha shi lynter ka surok kaba na Rymbai ter ter shaduh ka ophis ba rim jong u Deputy Commissioner, kito ki kali kiba wan na ka laing Deiñchynrum, ki dei ban phai noh na kwei ka lad na Khliehriat East bad pynieng ïa ki kali ha madan ba don ha Khliehriat East (Parking No2).
Na ka bynta kito ki kali kiba wan na neng, na ka liang Moowakhu, ki dei ban phai noh na Lad Sutnga bad ynda poi ha shi kilo, ki dei ban phai biang bad pynieng ïa ki kali ha kawei ka jaka kaba heh kaba don ha shi kilo (Parking No 3) bad lah ruh ban pynieng ïa ki kali ha madan football Khliehriat West, kaba dei ka Parking No 4.
Ki kali kiba wan na ka liang Sutnga, ki dei ban phai sha Shi Kilo bad buh ïa ki kali ha ka parking No 3 ha shi kilo bad ki lah ruh ban pynieng ïa ki kali ha madan football Khliehriat West, kaba dei ka Parking No 4.
La bthah ruh ba yn ym shah ban pynïeng ïa ki kali ha shilynter ka surok national highway kaba naduh Lad Sutnga haduh Deiñ chynrum.
Ka tamasa jied-lamkhmat ka la wai, la sdang pat sa ka hamsaïa thaw sorkar.
Katno ba la lyng-a bad syier mynsiem ki seng saiñpyrthei bad ki kyrtong ha kylleng satlak ka jylla, katba ki paidbah ki dang ap kyrmen ïa kiei kiei ki ba bha na ka bynta ïalade shimet, ïa la ka longiing longsem, ïa la ka kur ka jait, ïa la shnong ka thaw, ka imlang sahlang bad kumta ter ter.
Katto ki jingmih ba la khmihlynti na ki seng bad kyrtong ka long ban ïohbor synshar ha jylla.
Ha ba kdew ïa ka phangma ka ba lah ban urlong ha ka lawei ynda la dep thaw sorkar ka long kaei kaei ka ba baroh baroh ki thrang bad angnud ban tip noh kloi katba lah.
Kata ka lah ban jia tang lada buh ka kheiñ ka diah na ka maïa ne na ka maïan jong ka sngar janor briew; lehse kumba ïathuh lypa ïa kaei ka ba lah ban jia.
Baroh ki seng ki la bat lakam ïa la ki kyrtong ban tehsong ha la ka kynhun khlem da ailad ban makia mano mano ruh, lait noh tang lada ki kyrtong shimet ki ïoh ïa ka namjop ba ki lah ban phrung ïa lade kat ha ba ki sngewthuh ban myntoi bad ïoh kabu katba lah.
Ka antad ïa ka namjop jongno jongno ka long ka ba ym lah ban ïathuh lypa.
Hynrei ka antad ïa ka jingmih na kito ki seng ki ba ap kmang ban khajoh sha ka thong jingjop ka long ka ba lah ban pynshongnia katkum ka jinglong jingman ha ka saiñpyrthei ha jylla lyngba ki ryta.
Lada jia ryngkhat ba wan phai biang ka seng NPP ha ka bor synshar te la thikna ba yn shah khynra bad khyllied khongpong ka jylla na ka bynta ban pynkhlaiñ shuh shuh ïa ka seng kum ka sengbah ha satlak ka Ri India.
Kata ka mut ba yn sa slied lyngkhuit ïa ki lad myntoi na la ka jylla na ka bynta ban pynkiew rasong ïa la ka seng lajong ha shityllup ka Ri India.
Kiwei kiwei ki lad pynroi ha jylla kin shu long tang ban syrpai na shynrong bad pynkoh jiei ïa ki para dkhot ha ka seng bad pynthame ïa ki paidbah.
Lada jia ryngkhat ba wan ka seng TMC ha ka bor synshar baroh la tip ba uta u ba shah khap thlen shwa ban kyndiah na ka seng Congress, un sa byllud jyndat ïa la ki para dkhot ki bym kohnguh katkum ka rukom korbar kam jong u; bad un khi lainuid syndon ïa ki sengbhalang bad pyntieng pynsmiej ïa ki paidbah haduh ban da suwan.
Ki jingkular ki lah ban urlong tang ha kito ki ba ap kmang ban long ñiangkohnguh bad pynsyrtok ïa kito ki ba ud ba nam ïa la ka hok ba shisha, katkum ki kular.
Ka lute lei lei ka dei ka ba ym lah shuh ban batai da ka ktien briew, namar ba la long thlen lypa naduh shwa ban ïakhun ha lympung synshar.
Lada wan mano mano na kine ki ar seng ka shem lanot ka la ap lypa ïa ka jaitbynriew, lait noh tang lada ka seng UDP kam ap khmih ban pynhiar raibi ha ki paidbynriew salonsar.
Lada jia ryngkhat ba wan ka UDP ha ka bor synshar, lehse ka shai phyrnai ba kyrmen na pongshai ka lah ban thaba, hynrei ka ba ïaknieh dohkyndang ban lamkhmat ka lah ban pynpra phum ïa ka seng ban leit dem biang ha kita ki ba la ju mlien ban long kynrad.
Ha ka ba ïaknieh ban ïalam na phrang, ynda phaidien kin shem ba ym don pat ki ba bud namar baroh baroh lah ïa kiew ryngkeh ban phngian ha khet ban thung syiem pat da u ba na bar jong ka seng.
Kiwei kiwei ki seng riewlum, khlem da jer kyrteng te lehse kim pat lah ban khajoh ban ïoh phngian lang ha ka khet namar ba kin hun hi tang ban shu ïoh dohkyndang da ka ba sap shyieng ruh la biang ban snoh rdin bad pynieng ryndang malu mala.
lada jia ryngkhat ba khie wahleng ka seng Congress kumno re kumno ban ïoh thaw sorkar, la sngewthuh lypa ba donkam ban synrop bad kiwei pat ki seng.
Ha ka saiñpyrthei ym lah thikna lada ka lah ban jied ïa ka seng NPP ne seng UDP ban ïa synrop ha ka synshar, namar ba la ïa ingtyrkhong lypa bad ka TMC ne BJP.
La kumno kumno ym lah ruh ban antad ba lehse ka banse kan thom ïa ka sang da ka ba lah ban syllok bad ka TMC lada ym don lad da kumwei pat lane lada biang ka thew ka woh, ka kheiñ ka diah ha ka seng ka dang na kyrpong barieh, hynrei bad ka BJP te horkit hordang kam lah ban jia da lei lei ruh.
Lada eit ka sim bad kup ka kupar jong ka seng VPP ban ïoh ka bor synshar, katta ruh yn jynjar ka jied shiah subani da kano ka seng ka ba lah ban syllok lang ha ka synshar khadar, namar ba naduh sdang ki la long lypa ki ba phikir ban kyndiah na kino kino ki kyrtong ne ki seng ki ba la budnam lypa, khamtam ha ka liang ka bamsap bampong.
Kaei ka ba lah ban khihwin thlim ha ka synshar khadar ka long lada ka seng BJP ka lah ban khajoh namjop palat ïa ka arngut ki kyrtong kumba long ha ka sien ba la leit.
Lada tang ar ngut ki dkhot ruh ka BJP ka lah ban kyrkait huleng la kum ban pait sa ki ksing shkor, tang na ka daw ba ka don ka iktiar synshar khadar ha ka sorkar kmie; kumta lada ïoh namjop palat na kata te la thikna ban phaloh ka jylli synshar haduh ban da lko hi pom bad tdem hi thui ka lyngwiar paidbah ha ka imlang sahlang.
La kumno kumno ruh ki seng riewlum kum ka UDP ki ba la mlien ban sdien lehse kin dang marmlien hi kumta bad kiwei kiwei ki seng riewlum kin shu snoh rdin kat na ba bit thit, lait noh tang ka VPP ka ba la pynpaw thikna ban saitkhuid ïa ka jyrsieh bamsap ka ba la rben la bthi.
Kumta lada ym lah ban khajoh ha ka namjop ba pura, kan long pat ka kyllang ka ban kynther langthari na liang pyrshah ha iing dorbar thawaiñ haduh ban da kyiuh kap kap bad khynñiuh rih kito ki ba la kynton lypa ka budnam ha ka saiñpyrthei naduh mynshwa.
Kyntang ïawai, lada ka thong ka long ban ïoh da u ne ka khliehdur nongsynshar ha jylla da ki rangbah Khasi, lehse don tang katto katne kiei kiei ki ba dei ban puson.
Man la ka khep ba pyrshang tehsong ïa ki seng riewlum katta nang pra bad dang mih shuh shuh da kiwei pat ki ba ym lah ban khajoh shano shano ruh.
Wat lada u nongïalam ha khliehduh ka VPP u la dei teng u dkhot ba kongsan ha ka seng UDP bad HSPDP, hynrei u la mih jyndat ha la ka nongrim bad la sah ingtyrkhong bad ki nongïalam ba mynta jong kita ki seng.
Kumta ka jingshisha ka long ba horkit hordang ki seng riewlum kin ym ïa tylli bad kin hun hi ban shu kyrkait narud na kiar lane ban snoh rdin kat ki ba thaw sorkar tang ban ïoh dohkyndang tang shi saphit ruh, khlem nud ban saham lane ka kynhun ba kham khlaiñ kum ka UDP kin shu byrngem kum ki ksew kuhiw ha tyngkong dwar synshar.
Ha ka imlang shalang Khasi, ka sur kyrhuh u Bah Ardent, sur kyrkait ka Kong Angela, sur khñium u Bah K P Paniang, ne sur pasiaw u Bah Gavin ne sur set-op ka KHNAM lane sur kyang shla ki sengbhalang ka kren kob ‘Ma ngi’ paw na shyllang katba ‘Ma nga’ rieh na lyngkdong ban pyrta ba dei tang ma ki ba biang tam, kiwei kim biang.
Ka sur paidbah ba shisha ka pyrta jam ‘Ko Khynriam, Ko Pnar, Ko Bhoi, Ko War, Ko Lyngam, Ko Haharam’ lada kita ki nongïalam ki shahshkor ïa kata ka sur ka ba ong ‘Ynnai byrngem ha rud dpei kum ka miaw, namar ym don rympei ban ksan bad ban rem ha dorbar dang pajih, namar ba tang ha tyngkong dorbar ruh ym ïoh lad pura ba ïa phngian lut baroh baroh; kumta to tehsong shitylli bad jied tang uwei u rangbah ban ïalam ha khlieh duh’.
Na kata ka daw ka sur paidbah ba shisha ka pyrta ba baroh kita ki ba la jer ki dei ban tyngkan la ka malade ha la shimet bad jynsur mynsiem ba ïakdup lang shitylli ban tehsong ha kawei ka kynhun, wat lada dei ban kynthup ïa kano kano ka seng saiñpyrthei ba dang don ka snap Khasi ba shynna.
Shillong, Lber 01 : U Nongïalam ka UDP uba long long ruh u Chief Executive Member (CEM) ka KHADC Bah Titostarwell Chyne, ha ka sngi Balang u la pynpaw ba kum ka party ka don ka jingsngewskhem ba kan lah ban jop jingsngewskhem ba ka UDP kan lah ban jop 15-20 ngut ki MLA ha kane ka elekshon kaba ka jingniew vote kan long mynta ka sngi.
Haba kren sha ki la pathai khubor u Bah Titos u la ong ba namar ka jingthrang ki paidbah ban ïohi ïa ka jingkylla ki da khmih lynti ba ka party kan jop bun ngut ki MLA ha kane ka kynti kaba mynta.
“Ngi la sngewskhem ba ka UDP kan ïoh bun ngut ki MLA ha kane ka kynti.
Ngi khmih lynti ban ïoh hapdeng 15-20 ngut ne palat wat ïa kata ruh" u la ong.
U la ong ba kum ka party ki la ïa shong ïa ka jingïalang ha ka sngi Ba-ar bad baroh na ki kyrtong ba ïakhun kynthup ïa ki kyrtong na Ri-lum Garo ki la pynpaw ïa ka jingsngewskhem ban jop na ki constituency ba ki mih aireng.
Haba kylli la ka UDP ha kane ka kynti kaba mynta kan long ka nongthung syiem ne kan long ka syiem ha ka sorkar ban wan, u Bah Titos u la ong ba ka ka jinglong jingman kaban mih na ka jingñiew vote kan sa batai la ka party kan dei tang ka nongkyntiew khet ne ka nongshong khet syiem.
“Baroh kan shong ha ka jinglong jingman bad ka jingïoh nombor" u la ong haba bynrap ba u kwah ban kiar na ka jingkam pynheh ban ïa ka jingshisha.
U la ong “Hadien ba ngi ïoh ïa u nombor, ngin sa sngewthuh ïa kaei kaba donkam ban leh".
U Bah Titos ula kyntait ba ka UDP ka don ïa ka jingsngewthuh jingmut bad kino kino ki seng saiñ pyrthei ha kaban thaw ïa ka Sorkar ba thymmai.
Shuh shuh u la ong ba la ong ba ha u hi shimet, u sngew ba ka party ka donkam ban ïatreilang bad kiwei ki seng saiñ pyrthei kiba lah ban ai ïa ka sorkar kaba skhem bad ba lah ban wanrah ïa ki jingkylla hapoh ka Jylla.
Haba kren halor ka jingkynnoh bamsap pyrshah ïa ka sorkar MDA, u Bah Titos ula ong ba u don ka jingsngew ba ka sorkar thymmai ka dei ban tohkit ïa kum kine ki jingkynnoh bad ban wad ïa ka jingshisha, “Ym dei ban map ïano ïano ruh lada lap ba ki donkti ha ki kam bamsap" u la ong.
Shillong, Lber, 01: U nongïalam ka BJP u Bah Alexander L.
Hek uba la long u MLA haduh san sien kynthih na Pynthorumkhrah Constituency u la ong ba yn ym don kano kano ruh ka party ka ban jop palat 15 seat ha kane ka elekshon ba dang shu dep long shen.
U Bah Hek u la ong ruh ba yn ym don kano kano ruh ka party kaba lah ban thaw sorkar tang marwei bad pynpaw ruh ba ka jingpyrkhat jong ki paidbah ka kham pher.
“Ki la don bun tylli ki jingïathuh lypa (exit polls),ngam shahniah hi ruh ïa ki," ong u Bah Hek.
Katkum ka jingïathuh lypa jong u, yn ym don kano kano ka party ka ban jop palat 16 seat ha kane ka elekshon.
U la ïaiban ruh ba kane ka dei tang ka jingsngew jong u, lehse ka lah ruh ban ym long kumta.
Haba kylli halor ka jingïakynduh jong u National President ka NPP u Conrad K Sangma bad u Convenor jong ka North East Democratic Alliance (NEDA) u Himanta Biswa Sarma ha ka 28 tarik, Rymphang ha Guwahati, u Bah Hek u la ong ba kam don kano kano ka jingeh ban ïakren bad kano kano ka seng saiñpyrthei lane ïa ki nongïalam ban thaw ïa ka Sorkar, hynrei ka party hi kan sa shim ïa ka rai badno yn thaw ïa ka Sorkar.
“Ka party kan sa thaw ïa ka Sorkar bad ki party kiba don kajuh ka jingmut kiba lait na ki jingshah kynnoh bamsap.
"Haba kylli, hato ka BJP ka long neem kaba kloi ban ïatreilang bad ka TMC lane ka Congress ban thaw ïa ka Sorkar, u Bah Hek u la ong, ba ka jingkhang jong ka BJP ka plie borabor bad kan ïatreilang bad kano kano ka party kaba kwah ban trei bad ka BJP ban pynlong ïa ka Meghalaya kaba phyrnai bad kaba kiew shaphrang.
Shillong, Lber 01 : Haduh 49 ngut ki briew ki la iap ha along jong ki Pulit hapoh ka Jylla naduh u snem 2012.
Ka ïing Bishar High Court jong ka jylla ka la shong bishar ïa ka mukotduma PIL halor kane ka kam mynta ka sngi Balang.
Ka ïing Bishar ha ka hukum kala ong ba ka Jylla bad u Dr N Mozika, Amicus Curiae, ki la mynjur ba ka jingdon jong ki briew ba iap ha along ki Pulit naduh u snem 2012 hapoh ka Jylla, kala kot 49 ngut.
Katba ka Jylla ka la pynpaw ba katto katne lada ym dei baroh na kiba iap, ka dei namar ka jingiap pang hynrei ka post mortem bad kiwei ki kaiphod, kat kum u Dr Mozika ka pynpaw da kumwei pat lait tang katto katne ki case.
Ka Jylla ka la pynpaw ruh ba dei ban batai shai hapdeng ka jingiap kaba lah ban dei na kiwei pat ki daw khlem ka daw ba dkhat jubor ïa la ka jingim bad kito kiba dkhat ïa la ka jingim bad ka kaiphod post mortem ka pynpaw ïa kum kine.
“Kam don daw ruh ban batai ba kumno ka jingiap ka wan jia na kiwei ki daw katba u briew u dang don ha ka jingtohkit.
Ka lah ban dei kajuh ka daw kaba pynlong ïa u briew ban dkhat ïa la ka jingim" ong ka Iing Bishar.
Ka ïing Bishar kala buh ban shong bishar biang ha ka 22 tarik u Lber.
Nongstoiñ, Ïaiong 12: Katkum ka khubor na ki heh Pulit ka West Khasi Hills, la pyntip ba uwei u Samla ba kyrteng u Cooperson Lyngdoh Nonglait ba 19 snem ka rta, u la jah rngai ha lynti na Nongstoiñ sha Shillong naduh ka 10 tarik Ïaiong mynta u bnai.
Ki Pulit ki pyntip ba hynne ka janmiet sngi Balang, kiba haïing une u samla ki la wan pyntip ïa kane ka jingjia bad ïathuh ruh ba ïa u ne u samla, la ïohi khatduh ha ka dukan jong ki hi ha Nonbah, Nongstoiñ kaba don marjan ka St Savior Secondary School.
Ki Pulit ki ong ba une u samla u la ïathuh ba un wan sha Shillong bad ban sah bad la u jong u hynmen u Albinus Lyngdoh Nonglait ha Rynjah, Shilong.
Kumta hi ki la phone ïa une u hynmen ban leit ap ïa u ha ka jaka ieng bos ha Khieh iew ha ka por 6 baje janmiet.
Hynrei, u Albinus u la pyntip kylla hadien ba u para u khlem wan poi satia sha Shillong.
Kiba haïing ki la pyrshang ban wad kylleng ki jaka ïa une u samla, hynrei tad haduh mynta kim shym la lap dien satia.
Ki Pulit ki la register case halor kane ka jingjïa bad ka jingtohkit mynta ka la ïaid shakhmat.
Nongstoiñ, Ïaïong, 12: Ka ophis jong ka Krishi Vigyan Kendra (KVK), West Khasi Hills District ka la pynlong ïa ka “One day training and awareness programme on techniques and hygienic practices" in slaughtering and handling of meat in meat handlers ha ka 11 tarik Ïaiong, 2023 ha ka ophis treikam jong ka of Krishi Vigyan Kendra, West Khasi Hills, Nongshillong.
Ïa kane ka prokram la buh beit da ka Division of Animal & Fisheries Sciences, ICAR Research Complex for NEH, Umïam bad la bei tyngka da ka ST Component (mynshwa TSP), ICAR RC NEH Umïam ryngkat ka jingïatreilang jong ka Krishi Vigyan Kendra, Ri-Bhoi bad West Khasi Hills.
Ha kane ka prokram la shim bynta da 30 ngut ki participants ba kynthup ïa ki nongotdoh bad kito kiba trei ba ktah ha kane ka kam.
Ka expert team ba kynthup ïa u Dr.
Samir Das, Senior Scientist, Dr.
A.
A.
Prince Milton, Scientist, ICAR RC NEH bad u Shri.
Bankit K.
Mukhim SMS (Fisheries), Krishi Vigyan Kendra, Ri-Bhoi ki la don ha kane ka prokram ha kaba ki la sam lang ïa ki symboh jingmut lyngba ka jingnang jingtip bad jingshemphang jong ki halor ka rukom ba khuid bad suba ha ka kam ot doh bad kiba trei ba ktah ha kane ka jaitkam.
Ka Kong Lakyntiew Warjri, Senior Scientist & Head of KVK, West Khasi Hills ka lah ai ka jingkren lyngkot bad jingpdiang sngewbha ïa ki nongkren kiba dei na ka Animal Health Division, ICAR RC NEH, Umïam bad ka jingnoh synniang jong ki da kaba ai jingpynshai halor ki lad bad ki rukom ba khuid bad suba, ka ba lam sha ka jingïada ïa ka koit ka khiah jong ki nongot doh, ki dkhot jong ki longing jong ki bad kumjuh ïa ki nongthied.
U Dr.
Samir Das u la ai ïa ka jingkren lyngkot halor ka prokram ha kaba la sam ruh ïa ka meat handlers kit.
Ha kane ka kit la kynthup lang ïa ki tiar ki tar bad ki jingdonkam na ka bynta kito kiba trei ba ktah ha kane ka kam kaka shongdor kumba 10,000 tyngka.
Ka la don ruh ka Technical session ha kaba la ai jingkren da u Dr.
A.
A.
P.
Milton.
U la ong ba ki nongot doh bad kito kiba trei kine ki jait kam ki long nongtrei kiba kor ha ka bynta ban pynïoh bam ïa ki paidbah.
Ka jingtrei ba man la ka sngi pat ha kane ka kam hateng hateng ka lah pat ban wanrah ïa ki jingpang kiba pur na ki mrad sha u briew.
Kumta, ka donkam ban bud ïa ki lad ki rukom ba suba ban lait na kum kita ki khep.
Ha ka jingpyni lyngba ka presentation u la batai ïa ki rukom ba khuid bad suba ba ju bud ha ki karkhana ot doh kiba ïadei bad ka juk thymmai.
Ha kaba pynkut ïa ka jingpyni jong u, u la batai khyndiat shaphang ki tiar kiba don hapoh ka kit bad ka jingpyndonkam ïa ki.
U la bynrap ïa ki nongshim bynta ban pyndonkam hok ïa kane ka kit ba la sam sha ki, khnang ban pynmih ïa ka doh ba suba bad ba bha, ban kham lah pynïaid iew ha ka dor ba kham heh bad kin long ka nuksa babha ïa kiwei pat ki para nong ot-doh.
Nongstoiñ, Ïaiong 12: Kumba phra phew na ka shispah ki nongshong shnong ha West Khasi Hills, ki dei kiba dang im ha ka rep ka riang bad kim pat don da kiwei pat ki lad kamai ban kyrshan ïa ka ïing ka sem bad ka jingim ba man la ka sngi jong ki lait na ka kam rep.
Haba phai ha ka jinglong jingman jong ka West Khasi Hills baroh kawei, la lap ba ka dei ka District kaba ka rep ka riang ka long kaba biang bha bad la donkam haduh katta katta ba ki samla kiba la nang la stad, ban pynleit jingmut kumno ban kyntiew ïa ka rep ka riang khnang ba ka ïoh ka kot ka kamai ka jih kan kiew.
Ha kajuh ka por, ka lad ban kyntiew ïa ka ïoh ka kot hapoh ka District bad ban pyllait ïa ki samla na ka jingkyrduh kam, ka long da kaba pynshlur ïa ki ban phaikhmat sha ka rep ka riang.
Kumta ka skul bah ba ki samla kin leit pyntbit ïa ka kam rep ka la donkam ban don ha West Khasi Hills.
Lah ban pynkynmaw ba ha ki snem ba la dep, na ka liang ki nongïalam jong ka Federation of Khasi Jaiñtia & Garo People West Khasi Hills lyngba ka Agricultural cell, ki la kyntu ïa ka sorkar ba kan thaw ki lad ki lynti kumno ban pynïoh ïa katei ka skul bah hapoh ka District, khnang ba ki samla kin ïoh lad ban leit pyntbit.
Lada katei ka skul bah ka don, kan pynsuk ïa ki kmie ki kpa kiba duk ba kyrduh ban phah leit pyntbit ïa ki khun jong ki, namar ka jinglut jingsep kan duna shibun ym kumba ki leit pule sha kiwei pat ki jaka.
Lah ban pynkynmaw ba ki nongïalam jong katei ka tnad treikam ka seng, ki la dawa ruh ba ka sorkar ka la dei ban pynkhlaiñ shuh shuh ïa ka jingtreikam ha ki ar tylli ki tnad treikam, kata ka Horticulture bad ka Agriculture kiba don hapoh ka District.
Kine ki tnad ki dei ban trei shitom ban pynsgewthuh ïa ki paidbah, kumno ban kyntiew ïa ka rep ka riang bad ban ïarap ïa kito kiba shong ha ki nongkyndong ban pynshai ba kin ïabeh ban rep ban riang da ki buit thymmai ym ban shu bud sah ïa ka rukom rep kaba rim.
Tangba kumba ka long mynta ki nongkyndong kiba ju ïoh ïa ki jingiarap na ka ophis Horticulture bad Agriculture, ki shu sah ha ka lyngngoh namar ka sorkar kam pat lah ban pynbiang katkum ka jingdonkam jong ki paidbah nongrep.
Nongstoiñ, Ïaiong 12: Iwei I Khunlung ba dang 6 bnai I la ïap bad ka Kmie ka la mynsaw jur na ka jingbam ki thylliej ding ïa ka dkhot met, kaba la jia namar ka jingur jong ka Kmie hapoh ka dpei ding ha la ka jong ka Ïing.
Kane ka Ïing ka dei jong u Bah Phrangsngi Dkhar ba na Langumshing-B ïathuh ka khubor Pulit kiba pyntip ba kane ka jingjïa ka la jia hynne ka janmiet por 5 baje eiei.
Ki Pulit ki ïathuh ba I Kurim u Bah Phrangsngi, kong Spailinda Nongbak, I dang rah ïa I Khun ha ka por ba I ur hapoh ka dpei ding ha Ïing bad namar ka jingjur ka jingïing ding, I Khun ba dang 6 bnai, I la khlad noh katba ïa I Kong Spailinda la pynkit noh mar mar sha Shillong Civil Hospital ban ïoh ïa ka jingsumar.
Ki Pulit ki pyntip ba I kong Spailinda I dei I ba don ïa ka jingpang ha ka met bad kane ka jingpang ka la khie ha ka por ba kane ka jingjia ka la jia.
Jowai, Ïaïong 12 : Kawei na ki Company pynmih dewbilat kaba don ha Nongsning East Jaiñtia Hills kaba la tip kum ka Green Valliey Industries Ltd.
(Max Cement), mynta ka sngi kala pynlong da ka jingsynñiang snam kum ka dak ba kyrshan lem ïa kito kiba donkam kyrkieh ïa ka snam ha kano kano ka por.
Ïa kane ka Program synñiang snam la pynlong ha katei hi ka Company ba la wan ban ïarap kynshew ïa ka snam da ki Doctor bad ki nongtrei ka Jowai Civil Hospital Blood Bank Centre, Jowai.
La ïoh jingkheiñ baroh ki nongwan synñiang snam kibakynthup ïa ki nongtrei ka Company bad ki nongshong shnong na katei ka thaiñ kila don baroh 47 ngut.
La ïathuh da ki bor pynïaid jong katei ka Company ba kane ka dei ka sien ba nyngkong ïa ki ban ïashim bynta bad ha ka juh ka por kan long ruh kum ka lad ban kyntu lang ïa kiwei ban ïanoh lem ïa ka snam na ka bynta ban ïada ïa ka jingim briew bad ka dei ruh ka sngi kynmaw burom ïa u (L) Gajanand Agarwal u nongseng ïa ka Compani.
U Pawaan Kumar Asst.
Vice President Commercial Department haba ai jingkren ula ong kumba long mynta ki jingai snam ka long kaba donkam eh bad ka long ka lad ban ïarap kylliang da ka mynsiem ïa kito kiba kynduh jingeh bad donkam kyrkieh ïa ka snam.
Shuh shuh ula ong ba ka kam synñiang ka don ha kiba bun ki bynta la ka dei lyngba ki marbam bad kiwei de, hynrei ka jingsynñiang snam ka dei kawei na ki bynta ba kongsan kaba ïarap ïa ki mynsiem briew hapoh ka imlang ka sahlang.
Da kaba ula kular ruh kum ka kynhun jong u ki don ka jingthmu ban leh ïa kane ka jingsynñiang snam shisien ha ka shisnem da kaba kymtu lang ïa kiwei de ba kin ïadon bynta lang bad kane ka jingthmu ba bha.
Hashwa ban pynlong ïa ka jingsynñiang snam la ïoh ka jingduwai na u Waheh Shnong Nongsning ma Lambha Dhar bad ka jingkren na ki katto katne ngut na ki nongtrei katei ka Company.
Katba na ka liang ka Company bad kumjuh na ka Jowai Civil Hospital Blood Bank kila ai ruh da ka syrnod sha baroh kitei ki nongsynñiang snem ei.
Nongpoh, Ïaiong 12: Kum ka jingpynkhreh ïa ka Jingïaseng Synod ha u snem 2024 ban sa wan hapoh ka Balang Presbyterian Nongthymmai ba hap ha ka Ri Bhoi Synod, ki nongïalam ka Balang Prebyterian Nongthymmai ryngkat ki pastor lem bad u MLA ka Umsning mynta ka sngi ki la leit ban jurip ïa ka madan na ka bynta ban shna ïa ka rynsan Jingïaseng Synod bad kumjuh ruh kiwei kiwei ki jingdonkam ba hap ban pynbiang na ka bynta ka jingïaid beit ïaid ryntih jong katei ka jingïaseng Synod.
Haba leit ban ban jurip ïa katei ka jaka ban pynlong ïa ka Jingïaseng Synod ka Ri Bhoi la don rygnkat u MLA ka Umsning, u Dr.
Celestine Lyngdoh, ryngkat ki nongïalam Balang bad ruh ki Pastor ha kaba ki la lah ban bishar bniah ïa ka jaka ban pynbit pynbit na ka bynta katei ka jingïaseng Synod.
Kane ka jingthmu ba la leit ban jurip ryngkat u MLA ka Umsning ïa katei ka jaka pynlong jingïaseng Synod ka long ruh shi bynta ba un kren sha ka sorkar halor ki lad jingïarap ban pynbit pynbiang na ka bynta ki jingdonkam ha katei ka jingïaseng Synod kiba kyntup naduh ka Madan pynlong jingïaseng Synod, ka umbam ka umdih, ki lynti ki synkien bad kiwei kiweiki jingdonkam ha katie ka jingïaseng Synod.
Nalor ka jingdon u MLA ka Umsning, u Dr.
Celestine Lyngdoh kum u nongmihkhmat paidbah, ha kane ka sngi ba la leit jurip la donr yngkat ruh ka Balang lyngba ka Reception Committee, ki Pastor, ki Tymmen Basan, ki rangbah Balang, ki nongïalam shnong ki ophisar na ka tnat PWD bad kiwei kiwei ha kaba ki la mynjur ban thaw ïa ki lad ki lynti na ka bynta ban pynrung lyngba ki skhim sorkar na ka bynta ka jingbit jingbiang jong katei ka jingïaseng Synod ka ban long ha u snem 2024 ha ka Balang Presbyterian Nongthymmai.
Nongpoh, Ïaiong 12: Ki katto katne ki nongrep na ka Shnong Shakhoikuna ha Ri Bhoi District mynta ka sngi ki la pynpaw ïa ka jingsngewkhia kaba dei halor ka jingkynnoh ba la don ki riew shim kabu kiba pan bhah wat ïa ki kam pynroi ba la mang da ka sorkar na ka bynta ki nongrep.
Kine ki nongrep ki dei na ka Shnong Shakhoikuna ha Ri Bhoi District ha kaba ki la ioh ïa ki kam pynroi ban kyntiew ïa ka rep ka riang lyngba ka NABARD ban shna ïa ki Nala um bad ki pung (Check dam) ha ki jaka rep, hynrei kumba la kynnoh da kine ki nongrep la kynnoh ba ki la don ki ba shim kabu da kaba dawa bhah lang halor ka jingwan rah ïa katei ka kam ioh jingmyntoi ki nongrep hapoh katei ka shnong.
Kine ki nongrep kiba la mih shakhmat ban kren halor kane ka jingshah shim kabu ki kynthup ïa u Bah Khil Maring, ka Kong Mary Rose Makri bad u Bah Jermel Makri.
Kumba la pynpaw da kitei ki nongrep la ong ba la don kawei ka skhim lyngba ka NABARD ba la tip kum ka Rural Infrastructure Development Fund ha kaba la ïarap kyrpang ïa ki nongrep ban shna ïa ki nala um bad ki tlong um ha ki jaka rep, hynrei la don ki ba pyrshang ban shim kabu da kaba shna wat ïa ka Committee bad nalor kata ki dawa bha haduh 30% na katei ka mang pisa ba la ioh jingmyntoi ki nongrep.
Ki la ong ruh ba kim kwah ban pynpaw kyrteng ïa kano ka department ne ka tnad treikam sorkar, hynrei kim kwah ban don kum kine ki jingshah pynthud ïa ka bhah ki nongrep ha kaba mynta ka sngi ruh dei lyngba ka jingïarap u General Secretary ka Hills Farmer Union, u Bah Alfonse Kharsyntiew ba ki la ioh lut ïa ka mang tyngka jong katei ka skhim kumba la buh da ka sorkar, hynrei la jin ba ym tuklar utei u nongïalam ka Hills Farmer Union ki la thmu ban ot haduh 30% ka pisa bad da ka jingïarap utei u nongïalam ki la ioh lut ïa ka bhah kumba la mang da ka sorkar, ki la pynpaw.
Namarkata, kitei ki nongrep ki la kyntu ïa ka sorkar ne wat ïa ki tnad treikam sorkar bapher bapher ba lada don kino kino ki kam pynroi jong ki paidbah ne ki nongrep, ki dei ban pyntreikam hok kumba la mang da ka sorkar, namar lada don kum kine ki jingpynthud kane ka ktah ïa ka hok ki paidbah bad ba kum kine ki jingjia kin nym don ban don jaka ha kino kino ki tnad sorkar kiba pyntrei ïa ki kam pynroi jong ki paidbah, ki la bynrap shuh shuh.
Khliehriat, Iaiong 12 : U Chairman jong ka shnong Umlaper, u bah Poila Pdang, u la pynpaw ka jingsngew khia kaba khraw halor ka jingleh bymsuidñiew ka company dewbilat, ka Amrit Cement, kaba don ha shnong Umlaper, ka bym don satia ka jingsngewlem na ka bynta ka bha ka miat jong ki paidbah nongshong shnong, kane ka company ka la wan ban sdang ïa ka karkhana naduh u snem 2008 bad ong ba haduh mynta kam pat sym la don satia kano kano ka jingïarap na katei ka company ka ban kyntiew ïa ki nongshongshnong bad ki paidbah ruh ki shu mad tang ki jingeh namar ki jingleh khlemakor ki nongtrei katei ka company.
Ha kaba ïadei bad kane ka jingleh bymsalia ka company Amrit, na ka liang ka Hynñiewtrep Youth Council, Narpuh Circle ruh ba la lam khmat da u President, u bah Kitdorlang Mukhim lem bad ka HYC Umlong Unit, ba la lam khmat da u President, u bah Dismid Sumer, ki la ai ka jingkyrshan ba pura ïa ka shnong Umlaper bad ong ba ka seng kan ïai don lang ryngkat bad ka shnong bad kin nym ailad satia ïa ka company ba kan shu leh katba mon.
Haba kren shaphang ka jingshah ieh beiñ ka shnong Umlaper, u bah Poila Pdang u la ong “Nga sngewlyngoh bad bunsien nga ju pyrkhat sngewkhia na ka bynta ki khun shnong, ngi la ju pyrshang ban ïakren bad ka company Amrit bad ngi la ju kyntu ruh ban aikam aijam lem ïa ki khun shnong, hynrei haduh mynta kane ka company kam pat ju thungkam ïa ki nongshongshnong ka Umlaper, kane ka compny ka la shu ieh beiñ ruh ïa ka shnong ha kaba ïadei bad ki kam pynroi ban kyntiew ban pynroi ïa ka shnong ka thaw"Utei u rangbah, u la ïathuh ruh ba lada ki nongshongshnong ki leit ban shim dawai na ka dispensary jong katei ka company ki hap ban siew pisa, lada shim tang uwei u dawai kuli ruh ki hap ban siew pisa T.
10 tyngka lane T20 tyngka, kane ka ju pynlyngngoh ïa ki paidbah nongshong shnong.
Shuh shuh, kawei kaba utei u rangbah u sngewkhia jur, ka dei halor ka jingleh khlemakor ki briew jong ka company Amrit ha kaba ki la ju bret pathar ïa ki ñiut, kumjuh ruh ka jingpyntuid pathar ïa ki um paiñkhana, ki um jakhlia sha ki um ki wah, ki lynti shnong, ki jaka shnong bad ki jakarep khlem pyrkhat shuh ïa ki paidbah nongshong shnong, la ong ba halor kane na ka liang ka shnong ka la dep phah da ka jingthoh sha ka company Amrit Cement bad kyntu ïa ka company ba kan shna bad ker bha ïa ka jaka bret ñiut khnang ba kin nym saphriang ki ñiut bad ruh ki la kyntu ba kin sangeh noh ïa ka jingpyntuid jakhlia sha ki jaka shnong namar teng teng ki masi ki blang haba kiba don hapoh shnong haba ki bam ïa ki ñiut ki iohpang, kumta u la pynpaw ka jingsngew diaw halor kane ka jingleh khlemakor katei ka company.
“Nga kyntu ruh ïa kiba peit ïa ka district, kum ki bor district ba kin peit lem namar ngi mad tang ki jingeh kum ki nongshong shnong naduh u snem 2008 haduh mynta, khamtam ban peit lem halor kane ka jingbret ñiut pathar ka company sha ki jaka shnong, sha ki um ki wah bad sha ki lynti ki syngkien, sha ki jaka rep bad kumjuh ruh ban peit lem ha kaba ïadei bad ka ïohkam ïohjam jong ki nongshongshnong ba kin ïoh kam lem hapoh kane ka company Amrit kaba don hapoh u pud u sam jong ka shnong" ong u bah Poila Pdang.
Na ka liang u President jong ka Hynñiewtrep Youth Council Narpuh Circle, u bah Kitdorlang Mukhim bad u President HYC Umlong Unit, u bah Dismid Sumer, ki la pynpaw ka jingsngewkhia halor kane ka jingleh khlemakor ka company Amrit ka bym kheiñ snep ïa ki nongshong shnong jong ka shnong Umlaper bad kynthoh ruh ba kane ka dei ka jingïuhroit ïa ki paidbah, ki la ai ka jingkyrshan kaba pura ïa ka shnong Umlaper bad ong ruh ba ka seng kan ïai don ryngkat bad ka shnong, ka seng kan ïai buddien ruh ïa kane ka jingleh ka company.
Haba kren shaphang ka thungkam thungjam ïa ki nongshong shnong, u President HYC Narpuh Circle, u la ong “Ngi la dep buh kot jingthoh sha u Deputy Commissioner bad na ka liang ka seng ngi kyntu ïa ka company Amrit ba ka dei ban aikam aijam noh ïa ki nongshongshnong kumba leh lem kiwei kiwei ki company dewbilat kiba don ha East Jaiñtia Hills District, ka khubor sha baroh ki karkhana dewbilat kiba don hapoh ka distrrict ka long ruh ba nangne shakhmat ki dei ban tip ba ki dei ban aikam aijam kham bun ïa ki briew ka thaiñ bad ïa kane ka mat ngi la ju ïakren na ka por sha ka por".
Shillong, Ïaïong 12: Ka Harijan Panchayat Committee (HPC) ha ka sngi Balang ka la pynpaw ba kat haduh mynta ki dang ap ïa ka sorkar jylla ban khot ïakren ïa ki halor ka jingthmu jong ka ban pynkynriah noh ïa ki 342 tylli ki longïing ki Harijan kiba sah ha Them Iew Mawlong.
“Ngi dang ap haduh mynta ïa ka sorkar ba kan khot ïakren ïa ngi halor kane ka mat," ong u Secreatry ka HPC u Gurjit Singh,Haba kylli la ka HPC ka la dep jubab ne em ïa ka Blue Print kaba ka sorkar ka la phah na ka liang u Gurjit Singh u la kyntait ban ïathuh halor kane ka mat.
Na ka liang u Symbud Myntri Rangbah ka jylla u Bah Prestone Tynsong u la pyntip ba na ka liang ka sorkar kan sa khot noh shen ïa ka jingïalang ïa ka HPC ban pynsngew ïa ka jingthmu ka sorkar bad ban sngap ruh ïa ka jingmut kaba don na ka liang jong ki.
“Ngi dang ap ïa u Symbud Myntri Rangbah ka jylla ba dei peit ïa ka tnat pynroi sor ka sorkar jylla ba un wanphai sha Shillong bad la kumno kumno ha une hi u bnai ka jingïalang yn sa lum noh," ong u Bah Prestone.
U Bah Prestone u la ong ba na ka liang jong u um pat shym la ioh jingtip la ka HPC ka la jubab ne em ïa ka jingtyrwa kaba ka sorkar ka la ai lyngba ka tnat ki kam pynroi sor halor ka jingthmu jong ka ban pynkynriah noh ïa ki na kane ka jaka.
Lah ban kdew ba ha ka 16 tarik u Lber ka sorkar jylla ka la aipor haduh ka 10 tarik Ïaïong ïa ka HPC ba kan jubab ïa ka jingtyrwa jong ka ban pynkynriah na Them Iew Mawlong sha ka jaka ba ju don ka ophis ka to Shillong Municipal Board (SMB).
Ka sorkar ka la kyntait ruh ïa ka jingpan por ka HPC da lai bnai na bynta ban jubab ïa ka jingtyrwa kaba ka sorkar ka la ai sha ki.
Lah ruh ban kdew ba ka Meghalaya High Court ha ka 16 Rymphang ka la bthah ïa ka sorkar jylla ban pynkut noh syndon ïa kane ka kynrum kynram tang shu kut ka elekshon.
Ha la 29 tarik Nailur jong u snem ba la dep ka sorkar ka la aiti ïa ka blueprint sha ka HPC ha kaba ïadei bad ka jingthmu jong ka ban tei ïa ki paki dulan bun mala na bynta ban pynkynriah ïa ki 342 tylli ki long ïing ba sah ha Them Iew Mawlong.
Ka sorkar jylla ka la kyntait tuh ïa ka jingtyrwa ka HPC ha ka 25 Ïaïong 2022 ba ka sorkar kan ai 200 square meter ka kyndew ïa man kawei pa kawei ka longïing ha ka jaka ba hap hapoh European ward nalor ba ka dei bam tip ïa ka bailut bai sep ban shna ïing ïa baroh 342 tylli ki longïing.
Jowai, Ïaïong 12: Ka Jaiñtia Fishing and Environmental and Protection Association (JF&EPA), kawei ka kynhun hapoh Ri-lum Jaiñtia kaba ïaleh ban pynneh pynsah ïa ki dohum dohwah na ka jingshah pynïap pathar bad kaba peit ruh ïa ka khuid ka suba jong ki wah um.
Mynta ka sngi ki nongïalam ba hakhmat ka seng naduh u President ma D.
H.
Pde, u Vice President ma David Blah, u General Secretary ma M.
Challam kila mih shakhmat ban pynsngew paidbah ïa ki jingmana ba tyngeh lada lap ïa kino kino ki nongpynjot ne pynjulor ïa ka wah Myntdu khamtam ka jingshah ktah ki dohum donwah.
Na ka liang u ma President ma D.
H.
Pde ha ïakren sha ki lad pathai khubor ula ong ïa ka JF&EPA la seng ïa ka naduh ka snem 1993 bad haduh mynta ka dang ïai bteng ban ai ka jingshakri ban pynneh pynsah ïa ki donum dohwah ha kylleng ki jaka, kum ka seng ka don shisha ka jingkitkhlieh ban ai jingïada ïa ka Wah Myntdu kaba dei ka nongbsa um bam umdih ïa ka sor Jowai baroh kawei.
Ula ïathuh na ka por sha ka por kiba ju pynmih ki jingmana ba ym bit ban Saitjaiñ, tong Sasi, khwai dohkha ha ki jaka bala mana, hynrei ki don pat ki briew kiba leh pyrshah ïa kane da kaba kim kheiñ shuh ïa kane ka jingmana kum ka seng kala kren shai ba lada lap nangne shakhmat kan pynshitom beit ïa ki katkum ki kyndon aiñ bad aiti sha ki bor ka aiñ.
U ma Pde ula pynsngew ha ki por ba ba jur u slap bad poi ka jingheh jong ka wah, hynrei bunsien ki breiw ki leit ban tong Sasi ha ki bynta ka wah Myntdu bad kane ka buh jingma ïa ki dohkha rit bad kane ruh ka long pyrshah ïa ki jingmana ka seng.
Kumba long mynta ha shi lynter jong ka Wah Myntdu man ka sngi ki briew ki wan ban saitjainñ bad kane ruh ka buh jingma ïa ki dohum na ka Acid kaba mih na ka saboh ym tang ka buh jingma ïa ki dohum hynrei wat ban pyndonkam ha ka liang ka um bam um dih, ong ma Pde.
Ha ka juh ka por u kyntu ïa ki kynhun treimon sngewbha ba kin ai ka jingïatrei lang ban khanglad ïa kine ki jingleh pyrshah khnang ban pynneh pynsah ïa ka jingbha jong ka Wah Myntdu.
Da kaba kyntu ïa ka bor District ba kin pyntreikam mardor ïa ka kyndon 144 CrPC ban ïada ia ka Wah Myntud.
Wat ïa u Shyiap uba don ha shi lynter ka wah Myntdu u ma Pde ula ong ba ka donkam ban pynkhuid ïa u lyngba ka jingtreilang bad ka JHADC khnang ba ka wah kan long kaba jylliew ban ïoh jaka shong ki dohkha, hynrei kat ïa u maw uba don ha ki bynta ka wah Myntdu ym dei satia ban khlong ïa uShuh shuh ula pynsngew ba ïa ka jaka ri dohkha Fish Sanctuary kaba don ha Syntu Ksiar ïa kaba ka seng ha ryngkat ka jingïarap jong ki nongmihkhmat lem bad ki tnad sorkar kila lah ban pynlong ïa katei ka jaka kaba itynnad da ka jingdon ka View Point, ki lynti iaid kjat, ki dieng ba la dep thung nalor kiwei de ki jingtei kiba lah ban khring ïa ki nongwan peitkai.
Ula pyntip ha kaba ïadei bad ki bynta ka wah ba la pynlong Fish Sanctuary ha Syntu Ksiar la maham jur ba ym dei ban khwai dohkha bad ka kuna ïa kino kino kiba leh pyrshah ym dei shuh kaba 10 hajar tyngka la kyntiew sha ka 50 hajar tyngka da kaba kyntu ïa ki paidbah ban ïatrei lang.
Na ka liang ka seng ka don jingthmu ban pynlong ïa ka Syntu Ksiar kum kawei na ki jaka jngoh kai kaba itynnad tam da ka ba wanrah ïa ki lieng, ki jingker ba itynnad bad kiwei de, ula kyntu ruh ïa ki shnong ba marjan jong ka wah Myntdu ba kin ïasnohkti lang ban ai ka jingïada ïa ka Wah Myntdu ban lait na ki jingshah pynjulor da kaba bret pathar ïa ki ñiut ki nier.
Shillong, Ïaïong, 12: U Myntri ka tnat Pule Puthi ka Sorkar Jylla u Rakkam A.
Sangma ha ka sngi Balang u la ïathuh ba ka Sorkar Jylla ka dang ap ïa ka jingai jingmynjur jong u Lat ka Jylla halor ka Captain Williamson Sangma Technical University (Amendment) Bill, 2023 ba la mynjur da ka Iingdorbar Thawaiñ dang shen na ka bynta ban tei ïa ka State University.
“Ngi dang shu dep mynjur ïa ka Aiñ ha Iingdorbar Thawaiñ bad tang ai jingmynjur u Lat, ngin sa peit ïa ki kam kiba dei ban ïaid shakhmat bad ban pynsdang noh ïa ka State University kham kloi," ong u Sangma ha ka jingïakren bad ki lad pathai khubor.
U laong ba ka jingïoh ïa ka state university hadien 50 snem ba la ïoh ïa la ka jong ka jylla ka la dei ka sienjam jong ka Sorkar sha uwei pat u mawmer.
Ïa ka Captain Williamson Sangma State University (Amendment) Act, 2023 la tyrwa ban wanrah ïa ka jingpynbeit thymmai ha ka Captain Williamson Sangma Technical University Act.
Ka jingthmu jong kane ka Aiñ ka long ban don la ka jong ka State University ka ban ai jinghikai ha ki jingpule kiba shalor bad ha ka Technical Education ha ka jingpule ïa ka Humanities, General Sciences, Engineering, Physical Sciences, Life Sciences, Commerce, Performing Arts, Professional Courses, Technology bad kiwei kiwei ki sobjek pule.
Nalor kata, yn ailad ruh ban leh Research bad ïa kiwei kiwei ki jingpule kiba katkum kane ka juk.
Haba kylli, u Myntri u la ong ba ka jingeh kaba ïadei bad ka CUET ruh yn sa lah ban weng noh mardor tang shu pyndep ïa ka jingpynsnoh ïa ki College bad ka State University.
“Ym tang ka jingeh ha ka CUET, hynrei kan long ruh na ka bynta ka jingmyntoi jong ki samla pule jong ngi.
Hynrei na ka daw ki bym lah kiar, ngi hap ban pan jingbit ban pyllait noh shipor ban pynlong ïa ka eksamin CUET bad ngin ym lah ban shu pan shi pan ban pyllait na ka bynta ban pynlong ïa ka eksamin CUET.
Namarkata, ngi hap ban wad ïa ki lad lynti na ka bynta ka jingmyntoi jong ki samla pule jong ngi," u la bynrap.
Shillong, Ïaïong, 12: Ka Hynniewtrep National Youth Front (HNYF) ha ka sngi Ba-ar ka la pypaw ba ka jingdawa ban peit biang bad pynkylla ïa ka Reservation Policy kan buh jingma pynban ïoh kan khring ïa ki bor ka kashari lada dei ïa ka Supreme Court ne High Court ban tuklar ïa kane ka kam.
Haba kren sha ki lad pathai khubor u President ka HNYF u Bah Sadon Blah u la ong ba ka jingdawa pynkylla ïa ka Reservation Policy kan buh jingma namar lada pynkylla kumba dawa lehse kan khring ïa ka court ban peit bniah ïa ka Reservation Policy.
“Kat kum kiba bun hi ki rai bishar ka Supreme Court ka kdew ba ka jingbhah ïa ki kam ki jam kam dei satia ban palat ïa 50% hynrei lada dawa pynkylla bad ka urlong kane ka jingdawa ka lah ban khring pynban ïa ka kashari ban tuklar ïa kane ka kam namar ha ka bhah thungkam thungjam ka jylla ka bhah kam ka la palat ïa ka 50% namar la bhah 40% ïa u Khasi, 40% ïa u Garo, 5% ïa ki OBC bad kiwei pat ki jaidbynriew riewlum bad ki Schedule Caste bad ïoh lehse ka court kan pynmih hukum na kaba pynshong nongrim na ki rai bishar ka Supreme Court," ong u Bah Sadon.
“Kat kum ka riti synshar ki Reservation Policy ka dei tang na bynta 10 snem, lehse lada wanrah da ka aiñ halor kane ka bynta kan khring ïa ka kashari bad ki jingmih na ka hukum jong ka kin ktah shibun shah ban ïa ki jingïoh jingmyntoi," u la bynrap.
Haba kren halor ka jingpyntreikam ka sorkar ïa ka Roster System da kaba ka kyrtiang shaduh u 1972, u Bah Sadon Blah u la ong ba ha ka jingshisha ka sorkar kam dei ban kyrtiang dien shaduh u snem 1972 hynrei dei ban pyntreikam beit shakhmat naduh ba la mynjur.
U la ong ruh ba kat kum ka hukum ka Meghalaya High Court kam shym la bthah ba ka jingpyntreikam ïa ka Roster ka dei ban phaidien shaduh u 1972.
Williamnagar, Ïaiong, 12: Ka Janata Dal United (JDU) Meghalaya, ha ka sngi Ba-ar ka la beh seng ïa ki arngut ki nongïalam jong ka namar ki kam pyrshah party jong ki ha kane ka elekshon kaba dang shudep.
Ki arngut ki nongïalam kiba ka JD(U) ka la beh seng ki kynthup ïa u Cyril D.
Marak u ka Meghalaya Janata Dal United bad u Nehru T.
Sangma uba dei uwei na ki State Executive Member jong ka party.
“Ka jingbeh seng jong ngi ïa u Cyril D.
Marak ka dei namar u la ïalam bakla ïa ki nongkyrshan ka party da kaba kynnoh ba ki laingut ki kyrtong ka party ki la shim ïa ka pisa na ka party hynrei ki khlem ai pat sha ki nongtrei bad kane ka jingkren jong u ka long kaba lamler bad ha ka jingshisha dei ma u ba leit die ïa lade sha kiwei pat ki kyrtong," ong u Robinus T.
Sangma u Convenor ka JDU Meghalaya.
Shuh shuh u la ong ba ka jingbeh noh pat ïa u Nehru T Sangma ka dei namar ha kane ka elekshon u la leit ban die ïa lade sha kiwei pat ki kyrtong da kaba ïalam bakla ïa ki nongtrei ka party da ki jingkynnoh ba laiphew jait ïa ki kyrtong ka party.
Shillong, Ïaïong 12: Ka Indian Council for Cultural Relations (ICCR) ha ka sngi Balang ka la rakhe ïa ka sngi sdang ba 74 snem jong ka ha kylleng ka ri, bad ha ka thaiñ shatei lam Mihngi ka jingrakhe ka long ha U Soso Tham Auditorium, Shillong.
Ha kane ka jingrakhe u Lat ka jylla, u Phagu Chauhan u la wan long kum u kongsan, ha ka jingsynran lang kiwei pat ki nongshah khot sngewbha ba kynthup ïa u Vice-Chancellor ka North-Eastern Hill University (NEHU) u Prof.
Prabha Shankar Shukla, i Kong Silbi Passah bad kiwei kiwei ki nongshah khot sngewbha.
Haba kren ha kane ka sngi u Lat ka jylla u la ai jingïaroh ïa ka ICCR kaba la lah ban lum ban lang ïa ki samla pule na bar ri ban pyni ïa ki rukom im bad ka lariti sha kiwei pat kum ban pynïar ïa ka jingtip bad jingshemphang shapang kiwei pat ki ri bad ki kolshor tynrai ba ki wan.
Haba kren ha kane ka sngi halor ka phang “Indian Traditional Culture & its Cultural Exchange around the Globe", u Dr B.
D.
R Tiwari, IAS, u la ong ba ki briew kiba na shabar Ri ki sngewphylla haba ki ïohsngew ba ki briew napoh kane ka jylla haba ki ai khublei, ki ju pynkham ne ai da u kwai bad u tympew ha ryngkat ka jingtah ïa ka shun kaba long ruh kum ka dak ka jingai sngewbha da ka jingieid kaba dei shibynta ka riti ka dustur jong ki briew napoh kane ka jylla.
U Dr B.
D.
R Tiwari, u la ong ba kum ki briew kiba im ha ka juk ka kor internet ka dei ka kamram ruh ban ïa kylliang ïa ki buit bad ki rukom im bad kiwei pat kiba ïapher ka riti dustur bad ka rukom im ban kham pynïajan ïa ka jingïadei bad ban kham pynïar ïa ka jingmut jong ngi.
La ïoh ïa ka jingkren plie ïa katei ka prokram da u N.
Munish Singh, Zonal Director, ICCR (North East), ka jingshad na ki khynnah pule ka ICCR nabar ri, ka jingshad na ki samla pule ka jylla ba kynthup ïa ka shad pliang, ka jingshad Wangala bad ka Shad Mastieh.
Haba kren sha ki lad pathai khubor, u Zonal Director, ICCR (North East) u N Munish Singh ula ong ba la don haduh 8 haduh 9 hajar ngut ki samla kiba pule ha ki skulbah bapher bapher hapoh ka Ri India bad hapoh ka thaiñ shatei lam mihngi ki don palat 300 ngut ki khynnah kiba pule ha ki skulbah bapher bapher.
U la ong ba kine ki khynnah kiba na kiwei pat ki ri kiba wan pule ki dei kiba ka sorkar India ka bei tyngka lyngba ka Scholarship bapher bapher ba kin wan pule ha ka ri.
“Ka nongbah shillong ka dei ka jaka kaba ki samla pule na kiwei pat ki ri ki sngewtynnad tam bad ki bun bah kiba angnud ban wan pule ha Shillong namar ka jinglog ka jaka, ka jingdon ki jaka pule ba kynsai ba kynthup naduh ka NEHU, Indian Institute Of Management–Shillong, North Eastern Institute of Ayurveda & Homoeopathy (NEIAH), National Institute of Fashion Technology bad kiwei bad kiba bun ki briew hangne ki pliah bha ban kren ïa ka ktien English, ka jinglong jingman jong ka shnong ruh ka long kaba itynnad bad shngaiñ ki dei kine hi ki daw ba ki samla na kiwei pat ki ri ki," u la ong.
Shillong, Iaiong 12 : U Symbud Myntri Rangbah ka Jylla ba khmih ïa ka Tnad kam pohiing (Police) u Bah Prestone Tynsong mynta ka sngi Balang, ula ong ba ka Sorkar Jylla kan sa pynmih noh shen ïa ka jingpynbna thep kam ha ki 1500 tylli ki kam Pulit kiba lait hapoh ka Tnad Pulit.
“Ngin sa pynmih jingpynbna biang sa 1500 tylli ki kam ba lait tang hapoh ka Tnad Pulit marwei" ong u Bah Prestone haba ïakren bad ki nongthoh khubor.
Ula ong ba ka jingpynkhreh ïa ka jingthungkam kan sa sdang noh shen bad ka Sorkar kan pynthikna ba yn pyndap noh ïa kine ki kam ba lait tang hapoh une u snem ba mynta.
Shuwa kane, u Bah Prestone u pyntip ba ka personal interview jong palat 1000 tylli kam ba lait kan sa long ha kine ki 3-4 sngi ban wan.
Shillong, Ïaïong, 12: Ka kynhun ki nongïalam niam jong ka North East India kiba don hapoh ka shatri jong ka United Christian Forum of NEI (UCFNEI) ha ka sngi Balang ka la pynpaw ïa ka jingkyndit bad ka jingsngewkhia hadien ba ki arngut ki nongïalam niam na ka jylla Meghalaya kiba dei na ka Balang Presbyterian la kynnoh ba ki la shah khang kdong bad shah pharep ba ki donkti ban pynkylla niam jubor katba ki dang leit jngoh ïa ka lyngkha trei ha Bihar watla ki la ïoh ïa ka jingkhot sngewbha jong ka Balang ban ïashim bynta ha ka jinglehniam hadien ka Easter bad ki paidriewngeit.
Katkum u kyrwoh ba la phah da u Superintendent of Police jong ka East Khasi Hills District u la ïathuh ba kine ki arngut ki nongïalam niam ki don hapdeng ka jingshngaiñ bad ki la ïoh jingïada na ki bor Pulit shwa ban wan phai noh sha la ing, ong u Nongaiktien jong ka UCFNEI u Allen Brooks ha u kyrwoh ba la phah sha ki lad pathai khubor.
Ha kawei pat ka liang, ki nongïalam niam ki la pynpaw ïa ka jingsngewsih bad ka jingkthang mynsiem halor ka jingshah pynpra jong ki lai tylli ki ingmane ha East Manipur District tang hadien ka lehniam Easter ha kaba ki bor synshar ki la pyntreikam ïa ka jingbthah jong ka Ingbishar Manipur High Court.
Halor kine ki jingjia, ka UNCFNEI ka la kyrpad ïa ki paidriewngeit ba kin ïai bteng ban pynlong ïa ki jingduwai na ka jingsuk bad ka shongsuk shongsaiñ da ka jingïatylli lang kawei, ong u Brooks.
Khliehriat ïaïong 12: Ka Balang Presbyterian Sutnga, East Jaiñtia Hills District, ka khot ka wer sngewbha ïa baroh ki parabangeit sha ka Jingïaseng jong ka Khasi Jaiñtia Presbyterian Assembly (KJPA) kaba Khadwei ka ban long ha kane ka Balang naduh ka 13 haduh ka16 tarik Ïaïong 2023.
Mynta na ka liang ka Balang ka la nang ïai pynkhreh shaid shaid ha kaba ïadei bad kane ka Jingïaseng Assembly.
Ki jingtip ba donkam kiba ïadei bad kane ka jingïaseng ka long; Ka jingpdiang sngewbha ïa ki Dkhot bad Delegate ha ka 13 tarik kan long ha Skul jong ka Sutnga Presbyterian Higher Secondary School kaba don marpyrshah bad ka Madan Football jong ka Shnong Sutnga, kaba yn pynlong ruh ïa ki Jingïaseng paidbah jong ka Assembly ha ka Sngi U Trai ha kane kajuh ka madan.
Ka jingpynbeit ha kaba ïadei bad ki kali kiba wan sha kane ka jingïaseng ha ka sngi U Trai, kata ha ka 16 ka long; Ki kali kiba wan sha kane ka jingiaseng, naduh ki kali rit bad kali heh, kin sngewbha ban bud katkum ka jingpynïaid jong ka Traffic Cell.
Ka Balang ka khlem buh ïa ki Car Pass namar ba ki Parking baroh ki jan na ka jaka pynlong jingïaseng.
Ki nongkren ha katei ka sngi U Trai ki long – ha ka por 10.
30AM, yn sam ïa ka ktien u Blei da u Rev.
A.
L.
Laskor bad 1.
30PM u Rev.
G.
P.
L.
Gadew ryngkat ki Choir na ki Balang jong ka KJP Synod Mihngi bad SepngiNa ka liang ka Balang ka kitbok kitrwiang ïa baroh ki nongwan sha ka jingiaseng Assembly naduh ki Dkhot bad Delegate haduh kiba wan ha ka Sngi U Trai, ba U Blei ka Jingsuk Un ïalam bad btin ha ki lynti syngkien ba kin poi suk sha ka Balang jong ngi khlem kino kino ki jingpynwit.
Kane ka long katkum ka kyrwoh ba la phah da U T.
Bn.
E.
Gympad, Secretary ka Balang Presbyterian Sutnga.
Shillong, Ïaiong 12 : Ka sorkar jylla hynne ka sngi ka la lum ïa baroh ki heh sorkar na ki tnad bapher bapher ban ïa kren halor ka jingpynkhreh na bynta ka G20 kaba ki nongïalam na ki bun tylli ki ri jong ka pyrthei kin wan ha nongbah Shillong ban wan shim bynta ha katei ka jingïalang kaba heh bha naduh ka 15tarik mynta u bnai.
Haba kren bad ki lad pathai khubor hadien ka jingïalang, u Symbud Myntri Rangbah ka jylla, Bah Prestone Tynsong u la ïathuh ruh ba ki mat ba ïa kren halor katei ka sngi ki kynthup ruh kumno ban weng ïa ka dheng kali, nangta ka jingshngaiñ nalor kiwei kiwei pat ki bynta ha kaba la aiti ha ki tnad ba kin leh ïa kaba donkam.
“Kin don haduh kumba 120 ngut ei ei ki kynrem ki lyndan (VVIP) kiban wan shim bynta ha katei ka G20," la bynrap shuh shuh u Symbud Myntri Rangbah.
Katkum ka jingong jong u, ka jingpynkhreh mynta ka la ïaid shakhmat bad kumta ki khmih lynti ruh ba shwa ka por yn sa leh ban pyndep pura noh.
Nalorkata, u Bah Prestone u la ïathuh ruh ba ki la ïakren ruh wat haba ïadei bad ka jingshngaiñ namar ki kwah ba kitei ki nongïalam na kiwei ki Ri ynda ki poi ha Shillong kin kmen bad kin sah kynmaw ïa ka jingwan jong ki sha Meghalaya.
Shillong, Iaiong 12 : Ka ïing bishar High Court jongka jylla ha ka jingpynmih hukum ha ka Sngi Ba Ar halor ka mukotduma PIL ka la ther tyngeh ïa ka sorkar da kaba kynnoh beit ba ka jingbym lah jong ka sorkar ban kem ïa ki trok kit palat pud ka pynpaw shai kdar ba ka sorkar ruh ka ïadonkti ha ki kam tih bad khaïi dewiong beaiñ bad kane ka long ka jingpynkheiñ bad jingbym burom ïa ka hukum jong ka ïing bishar Supreme Court.
Haba bishar ïa kane ka mukotduma PIL ka Division Bench ka la ong “ Ki don kiwei kiwei ki kam kiba ïadei bad kane ka jingtih bad khaïi dewiong beaiñ ïa u dewiong bad kane ka jingbym lah ban kem ne bat ïa ki trok ba kit palat pud ka kdew shai kdar ba ka sorkar ka ïadon kti lang ha kane ka kam beaiñ bad kane ka long ka jingpynkheiñ bad jingbym burom ïa ka hukum jongka ïing bishar Supreme Court".
ïa kane ka PIL la ujor da Champer M Sangma.
Ka ïing bishar ka la ong ba kito kiba pynkheiñ ruh ki khlem shah kem satia bad kane ka la pynlong ïa ka ïing bishar ban rai hi ba donkam ïa ki bor pahara ka sorkar pdeng (Central Armed Police Forces) ban tehlakam ïa kane ka kam.
“ Yn ym don ka jingtih beaiñ ïa u dewiong lada ym don ka jingkhaïi beaiñ bad ka long kaba suk ïa ki pulit ban bat ne kem ïa ki trok kiba kit beaiñ ïa u dewiong ha surok bad kem ïa kiba donkti lada dei shisha ba shim khia da ka sorkar" ong ka ïing bishar.
Ka ïing bishar ka la pynpaw ruh ba i kumba ki don bun ki briew kiba shim kabu ïa kane ka kam beaiñ namar ïa uto u dewiong ba la tih beaiñ mynta la shu lum thup ha ki bun jaka da ka hukum jongka ïing bishar SC.
Ka sorkar ka la shim khia ruh ba ailad ba ïa uto u dewiong ba la tih mynshwa tad haduh u snem 2016 ban pynïaid ïew noh.
Hynrei wat hadien kata ruh u dewiong uba dang shu dep tih u ïai mih bad lum thup beit ha ki jaka ba ïohi paidbah bad ka sorkar ka ïai kren na ka por sha ka por ba uto u dewiong u lah ban dei uto uba la tih naduh mynshwa.
Ka jingtih dewiong ka ïai bteng beit mynsngi mynshai bad la ïohi lut da baroh bad kane kan dang ïai bteng beit da kane ka jingbym shim khia jongka sorkar ïa ka hukum jongka ïing bishar bad kiwei kiwei ki hukum naduh u snem 2016.
Shuh shuh ka ïing bishar ka la ong ruh ba imat la don sa ki buit thymmai ba la pyntreikam namar uba bun u dewiong la khaïi lyngba ka Gasuapara ryngkat bad u dewiong uba wanrah na shabar jylla.
Kumta uba bun u dewiong ba la shalan lyngba ka Gasuapara LCS u dei uba la tih beaiñ hapoh ka jylla.
Nongstoiñ, Ïaïong, 12: Ka jingleit ïakynduh jong ki nongïalam ka FKJGP Rambrai circle ïa u Deputy Commissioner ka West Khasi Hills ha ka sngi hat majai ka 11 tarik ban pan jingshai ha kaba ïadei bad ka jingsdang ban ksam marpohkhyndew ha Mawlangria, ka jaka kaba don hajan ka shnong Mawïawtep, kaba jngai kumba ar kilomitar na ka surok Rambrai Mawdoh, ka la long kaba seisoh, namar ha ka sngi ba bud kata ha ka sngi balang ka 12 tarik u Deputy Commissioner, u la phah ïa u bah D.
Marweiñ MCS ban leit sha katei ka jaka ban jurip bad ban wan ai jingtip hapoh ka ophis jong u.
Ha katei ka jingleit jurip jong utei u majistor la synran lang da ki dkhot ka FKJGP Rambrai circle haduh katei ka jaka, ha kaba la lap ba ki mashin ban pyndonkam ha kaba ksam shapoh ramew ki la don ar tylli, nangta kawei ka puh shilum, ki tiar ki tar kum ki pipe nar na ka bynta ban pyndonkam ha kaba pynngam shapoh khyndew.
Haba la poi ha katei ka jaka la khot ïa u nongñiah jong ka puh shilum bad la kylli ïa u ba dei mano ba pyntrei ha katei ka jaka, ha kaba u la ong ba um tip namar u dei tang u nongñiah ïa katei ka puh shilum kaba dei trai da uwei u briew na Nongstoiñ.
Katba u Majistor u dang ïakren bad utei u briew la wan poi sa kiwei pat ki briew kiba dei ki nongpeit nongkhmih ïa katei ka jingtrei.
Haba la kylli na ki, ki la ïathuh ba u ba pyntrei ïa katei ka jingksam marpoh khyndew u dei na Rambrai bad ka jingtrei ka dei na ka bynta ban ksam ïa u maw magnet (iron ore).
Namar ba kim da lah bha ban pynshai, na ka liang u Majistor u la bthah ïa ki ba ki dei ban sangeh shuwa shipor haduh ba ki bor pynïaid District kin da pyntip da kumwei pat.
Ha kaba ïadei bad katei ka jingksam marpoh khyndew ha katei ka jaka, na ka liang ki paitbah jong ka shnong Mawmluh II bad Mawliehpoh, ki la pynpaw ïa ka jingpyrshah kaba jur halor katei ka jingthmu ban ksam marpoh khyndew na katei ka jaka.
U bah P.
K.
Rngaid uwei na ki riew rangbah na ka shnong Mawmluh II haba ïakren bad u nongthoh khubor u la ong ba ïa ka umbam um dih ha kitei ki ar tylli ki shnong kiba la don phra phew tam ki longïing la ring na ka tyllong um kaba mih na katei ka jaka bad lada ksam marpoh khyndew ka lah ban ktah shibun ïa ka koit ka khiah jong ki paitbah shnong.
Nalor kata u la ong ba haduh lano lano kitei ki shnong kin ym shah satia ba tang namar ka jingksam mar poh khyndew na katei ka jaka, ki paitbah shnong kin duh ïa ka um bam umdih kaba khuid.
“Kum ban pynkynmaw ba naduh ki snem kiba mynshuwa eh la sdang ban ksam marpoh khyndew na katei ka jaka bad ki nongtrei ha katei ka jaka ki la shah beh noh.
Ha kane ka kynti ka dei ka sien kaba ar ba katei ka jingwan ksam marpoh khyndew ka la sdang biang bad ha kaba ïadei bad ka jingsdang ban ksam biang, ban shu shaniah tang ha ki bor pynïaid District kan ym lah ban long.
Namar lada ïa ka jingtih dewïong, tih maw tih shyiap la khang kumno yn shah ban ksam marpoh khyndew", ong u Bah P.
K Rngaid.
“Lada u nongpyntrei um lah ban pynbiang ïa ka mining license na ka sorkar pdeng, ki kot ki sla na ka Meghalaya State Pollution Control Board, na ka Forest & Environment, na ka Khasi Hills Autonomous District Council, Directorate of Mineral Resources bad kiwei kiwei ki tnad treikam, la sngewthuh shai ba ka jingpyntrei ban ksam marpoh khyndew ha katei ka jaka haduh mynta, kam dei da kino kino ki Company kum ka Geological Survey of India, ka UCIL, ka AMD bad kiwei kiwei hynrei ka dei kaba la leh da u riew shimet", u la ong.
Shillong, Lber 12: Ka ïing bishar Meghalaya High Court ar sngi lynter kata ha sngi Ba-ar jong ka 11 tarik Ïaïong bad ka sngi Balang ka 12 Tarik Ïaïong, ka la ther ïa ka sorkar jylla halor ka jingbym lah jong ka ban teh lakam ïa ka jingtih bad shalan be-aiñ ïa u dewïong bad ka jingïoh lad ban shalan be-aiñ wat hadien ba ka Supreme Court ka la khang ïa ka jingtih bad shalan dewïong ha ka jylla naduh u snem 2016.
Ha ka hukum kaba ka la pynmih mynta ka sngi haba shong bishar ïa ka mokotduma PIL ka Kashari jong ki laingut ki nongbishar ba kynthup ïa u Chief Justice ka Meghalaya High Court u Justice Sanjib Banerjee, Chief Justice, u Justice H.
S.
Thangkhiew, bad u Justice W.
Diengdoh, ka High Court ka ong ba na ka liang ka sorkar ka kam ba ka la leh ïa kaba donkam ban khang ïa ka jingtih bad shalan dewïong be-aiñ bad ka la lah syndon ban khang sbak ïa ka jingshalan be-aiñ ïa u dewïong lyngba u nongsaid aiñ jong ka u Additional Advocate-General, ‘hynrei hynrei ka jingjia jong ka jingkylla ka trok kit dewïong ha Ri -Bhoi kaba la mih ha ki kot khubor ha ka sngi balang ka pyni da khongpong ïa ka jingkam ka sorkar jylla’ ong ka High Court.
Shuh shuh ka High Court ka kdew ba ka jingïai shalan dewïong be-aiñ bad ka jingïai bteng ban tih dewïong be-aiñ ka dang bteng wat haduh kine ki sngi ba mynta da kaba pynshong nongrim na kaei kaba la mih ha ki kot khubor ïa ka jingkylla ka trok kit dewïong, “Dei namar kata ka daw ka Kashari ka sngew ba ki pulit ka jylla kim lah satia ba teh lakam ïa kane ka kam be-aiñ," kdew ka High Court ha ka rai bishar.
Shuh shuh ka High Court ka ong ba ka Supreme Court ka la hukum ban ban khang tih dewïong ha u 2016, ‘hynrei ka jingtih dewïong be-aiñ ha ka jylla ka bteng haduh kine ki sngi bad ka sorkar ruh ka ailad ba kine ïaid laitluid ki trok kit dewïong haduh ba ka jingshalan ruh ka long shaduh Bangladesh syndon da kaba thok ba u dei u dewïong ba wanrah na kiwei kiwei ki jylla" ong ka High Court.
Haba ïadei bad ka hukum jong ka High Court ban wanrah ïa 10 pyrton ki pulit Central Industrial Security Force (CISF) ban teh lakam ïa ka jingshalan dewïong be-aiñ ka high Court ka la ka la ïoh pdiang ïa ka jingpyntip na u Dr.
Mozika uba dei u nongsaid aiñ ba mih khmat ïa ka sorkar India ne u Deputy Solicitor General of India ba ki pulit CISF ki la pynpaw ïa ka jingbym lah ban ai sha ka jylla ïa 10 pyrton kumba ka kashari ka pan na bynta ba kin peitngor khnang ban tehlakam ïa ka jingkhaïi dewïong be-aiñ namar kane ka kam kam dei hapoh ka jingpeit jong ki.
Na ka liang ka Kashari ka la kdew ba ha ki hukum bad ki rai bishar kiba la dep kam shym la kdew beit thik ba ki pulit CISF kin shimti ïa kane ka kam teh lakam ïa ka jingkhaïi dewïong be-aiñ hynrei ka la pyrshang ban twad jingmut la ban wanrah noh da ki pulit Central Reserve Police Force (CRPF) ban talasi ïa ka kam khaïi dewïong be-aiñ, hynrei ha ka kata ka por ka la mih ka jingkdew ba lada wanrah da ki pyrton CRPF kin hap treikam hapoh ka jingpynïaid ki pulit ka sorkar jylla bad ka Kashari kam kwah ba ki pulit sorkar jylla kin donkti lang ha kane ka kam talasi ïa ka jingkhaïi dewïong be-aiñ, na kata ka daw ka mih ka rai ka Kashari ban twad jingmut na ki pulit CISF la ki long ne em kiba la kloi ban wan sha ka jylla ban leh ïa kane ka kam talasi.
Shuh shuh ka Kashari ka la kdew ba namar ka la pynmih ïa ka hukum ban wanrah ïa ki pulit CISF hynrei ki pynpaw ïa ka jingbym lah ban shimti ïa kane ka kam hynrei ka hukum jong ka ka teh ïa kiwei pat ki kynhun pulit ban pyntreikam ïa ka hukum ka Kashari na kata ka daw ka tnad ki Kam Pohïing ka sorkar India lyngba u Union Home Secretary u ba dei ban pynthikna ïa ka jingpynpoi ïa 10 pyrton ki pulit Central Armed Police Force ban peit laitluid ne ryngkat lang ki ophisar jong ki pulit ka sorkar jylla ban peitngor ïa ka kam khaïi dewïong be-aiñ bad ban kem ïa kiba donkti.
Shuh shuh ka Kashari ka kdew ba namar ki pulit jong ka jylla kim lah satia bad kim don mon ban teh lakam ïa ka jingkhaïi dewïong be-aiñ na ka liang ka Kashari ka sngew dei ba ki pulit bym shah pynïaid ha ka sorkar jylla ban wan pyntreikam ïa ka hukum khang tih bad shalan dewïong be-aiñ ha ka jylla.
Ka Kashari ka kdew ruh ba kum ka 12th Interim Report ba la aiti da u Justice Katakey, ka kdew halor ka jingai lad ban lilam (auction) ïa u dewïong ba la dep tih, hynrei ka Kashari ka kdew ba ka don ruh ka jingpyrshang ban kynthup lang ïa ka dewïong ba dang shu dep tih thymmai kum ki dewïong ba la dep tih naduh ki snem ba kham mynshuwa ban ïoh die lang ha ka juh ka thup na kata ka daw kam don satia ka jingbat ïa ka por ba ka kdew ha ka kaiphot ban pyndep ïa ka jinglilam ïa udewiong ba la dep tih, ong ka High Court.
Shuh shuh ka High Court ka ong ba ka Supreme Court ka la hukum ban ban khang tih dewïong ha u 2016, ‘hynrei ka jingtih dewïong be-aiñ ha ka jylla ka bteng haduh kine ki sngi bad ka sorkar ruh ka ailad ba kine ïaid laitluid ki trok kit dewïong haduh ba ka jingshalan ruh ka long shaduh Bangladesh syndon da kaba thok ba u dei u dewïong ba wanrah na kiwei kiwei ki jaka," ong ka High Court.
Shillong, Iaiong 12 : U Symbud Myntri Rangbah ka Jylla u Bah Prestone Tynsong mynta ka sngi Balang ula ong ba ka Sorkar Jylla ka la ïasaid hakhmat ka ïing bishar High Court ban ym kyrtiang dien ban pyntreikam ïa ka Roster System hynrei ba kan shah ha kaban pyntreikam ïa ka Roster System naduh nangne shakhmat (Prospectively).
haduh lai sien lai wat hynrei ka ïing bishar ka ban jur beit ban pyntreikam beit naduh ba sdang ban pyntrei ïa ka Reservation Policy.
“Hadien ba ka ïing bishar ka la pynmih ïa ka hukum ha u 2022, ngi la file ïa ka affidavit (halor kane ka kam) ym duna ïa ka lai sien ha kaba ngi la ïasaid bad ka ïing bishar ba kan shah ïa ngi (Sorkar) ba ngin pyntreikam ïa ka Roster System naduh nangne shakhmat ym naduh ki snem ba la leit noh ym bsn kytiang dien naduh u 1972" ong u Bah Prestone haba ïakren bad ki nongthoh khubor.
“Hynrei ka ïing bishar ha katei ka por ka la ban jur ïa ngi ba ngi dei ban pyntreikam naduh ki snem ba la leit noh kata naduh ba sdang pyntreikam ïa ka State Reservation Policy" ula ong haba jubab ïa ka jingkylli ba ïadei bad ka jingdawa jong ka Voice of the People Party ban pynsangeh shuwa ïa ka jingtreikam jong ka Roster System katba ym pat lah ban pynbeit janai ïa ka State Reservation Policy.
U Bah Prestone u pyntip ba shen ka Sorkar kan sa khot ïa ka jingialang jong ka Kynhun Myntri bad ka jingïalang jong baroh ki seng saiñ pyrthei na ka bynta ban ïakren halor ka Roster System.
“Ngi dang ap ïa u Myntri Rangbah ba un wan poi sha Shillong bad ngin sa khot ïa ka jingïalang.
Ngin sa khot ïa ka jingïalang ka Kynhun Myntri bad kumjuh ruh jong baroh ki seng saiñ pyrthei bad baroh ki nongïalam kiba don ka jingkit khlieh bad ngin sa ïasyllok kumno ba ngin ïaid shakhmat" ula ong.
Haba kylli, u Symbud Myntri Rangbah ula ong “Ngam don hok ban jubab ha ka jaka jong ka ïing bishar High Court hynrei kaei kaba nga ong, ka mat ka la shai kdar ba ngi la dep ïasaid namar ngi kwah ban pyntreikam naduh nangne shakhmat hynrei ka ïing bishar ka la pynbor bad buh ha ka jingthoh ba dei ban pyntreikam naduh ba sdang treikam ka Reservation Policy.
Namar kata, kumba ka long mynta hi kane ka sah kumne".
Shillong, Iaiong 12 : U Symbud Myntri Rangbah ka Jylla u bah Prestone Tynsong mynta ka sngi Balang, ula pyntip ba ka Sorkar ka la bthah ïa ka Bor Pulit ba kin pynthikna ba ka jingkhaïi tuh ne beain ïa u dewiong dei ban sangeh mardor noh hapoh ka Jylla.
“Kino kino kiba kit beaiñ ïa u dewiong , kin shah kurup bad kin shah pynngat ha ki kyndon aiñ" ong u Bah Prestone haba ïakren bad ki nongthoh khubor haba jubab ïa ka jingkylli halor kane ka kam.
Ha ka sngi Ba-ar, ka ïing bishar High Court jong ka jylla ka la ong ba ka jingbym lah ban talasi ïa ki trok ba kit palat pud ka kdew sha ka Sorkar Jylla ka ïadon kti lang ha ka jingtih bad khaïi tuh ïa u dewiong kaba long ka jingbym burom ne niewkor ïa ki hukum jong ka Iingkashari Supreme Court.
Haba shong bishar ïa ka PIL, ka Division Bench kala ong “Ki don bun ki kam ba ïadei bad ka jingkhaïi tuh ïa u dewiong, ka jingbym lah jong ka Sorkar ban tehlakam ïa ki kali ba kit palat pud bad kiwei kiwei, baroh ka thew sha ka Sorkar Jylla kum kaba don bynta lang ha ka jingtih beaiñ bad khaïi ïa u dewiong kaba long ka jingbym ñiew kor ïa ka hukum ba la pynmih da ka ïing bishar Supreme Court".
Ia kane ka PIL la mudui da uwei u nongshongshnong ka Ri-lum Garo u Champer M Sangma.
Shillong, Ïaïong 13 : Ka kynhun ïalehkai phutbol jong ka Ïewrynghep Secondary School kaba dei na Mawnianglah, Upper Shillong ka la ïoh ban khur ïa ka jingjop bad rung sha ka semifinal ha ka lympung ïalehkai 2nd San Shnong Youth Welfare Organisation, Inter School Knock Out Tournament 2023.
Ka kynhun jong ki thei ïalehkai phutbol jong ka Ïewrynghep SS, ki la buh jaka ïalade sha ka semfinal hadien ba ki la lah ban pynliem ïa ki thei ïalehkai ka Umthli Secondary School kaba dei na Laitlyngkot da 4-3 kol lyngba ka tie-breaker hadien ba ki la ïakhaid ha ki minit ïalehkai, ha ka sngi Palei ha madan ïalehkai shnong Sadew Marbaniang.
Ka Ïewrynghep Secondary School, kan pynkhreh ïalade ban ïakhun ïa ka semfinal kaban long ha ka 20 tarik mynta hi u bnai.
Shipor la ïohi ba ka jingdih duma ha ki kali paidbah  ka la sdang ban duna hynrei lehse na ka daw ka jingbym don ki aiñ kiba pyrkhing, sa shisien pat la ïohi ba katei ka jingdih duma pathar ha ki bos bad taksi kamai ka la sdang biang.
Ym tang katta kaba kham i saitmet eh ka long ba ka jingdih duma kynthup ïa u sikret bad biri ka long kaba palat pud ha ki jaka ba long ïew ha ka nongbah kum ka Iewduh bad ruh ki bynta jong ka KhyndailadShaei ki aiñ khang dih duma baroh ki jah? Baroh la ju tip ba kito kiba ïoh ring ïa katei ka tdem ki kham don jingma arshah ban ïa kito kiba dih.
Lada ka long kumtei hato mano ban shim ïa ka jingkitkhlieh?La ju ïohsngew na ka por sha ka por ba ym ju shah ruh wat ban die ïa ki jingdih ba shna na u duma ha jan ki jaka pule kumjuh ruh ka jingdih duma bad sikret beaiñ ha ki jaka paidbah hynrei shano kine baroh mynta ki jah.
Dei na kane ka daw ba kino kino ki sienjam ba shim da ka sorkar ne ki jingmana ym don ba patiaw ban pynsngew namar kim lah ban treikam pura hynrei i kumba kitei ki jingmaham ki long kum ki jingpynshlur shuh shuh ban nang leh ne nang pynjur arshah ïa kaba long baroh shi katta.
Na ka por sha ka por la ïohi ba ka don ka jingïatai, ïa syllok ne ki seminar ban ïakren halor katei ka phang bad ka jingma kiba bun ba ki paidbah ki lah ban ïoh lada ki kyrni ban dih ïa u duma hynrei kitei baroh imat ki long tang kumba ïathuh khana puriskam ha ki heprit tang ba kin ïohthiah bad klet noh tang shu khie mynstep.
Ka jingjyllei ka jingdih duma bad sikret beaiñ ka jur bha ha Iewduh, kaba dei ka jaka ba ka ïa die ïa thied ka thnem bha.
Kito kiba ju mlien ban dih kim ju salia satia wat ban pynmih ïa ka tdem ha khmat ki khunlung khynnah.
Ha ka jingshisha ka KHADC khamtam eh ka Hima Mylliem ka la dei ban shimkhia ban khang pyrshah ïa katei ka jingdih duma pathar ha iew ha hat namar kadei ka phang kaba ktah ïa ka koit ka khiah jong ki paidbah.
Ka ju don ka jingong ba shisien ba la mlien la eh ban bthat ïa u kynjri jong ka, kane imat ka ïahap bha bad ka jingdih duma ha ki jaka paidbah ne wat ha ki jaka trei ba bun briew.
Baroh kine ki sdang na la iing.
Lada u kpa jong ka iing um kheiñ kor ïa la ki jong ki khun kiba dang rit lane ïa ki pyrsa bad kumjuh ïa ka lok kaba dang lungkhun khlem pep un ym kheiñbriew lada u don ha jaka paidbah la ka long ha lynti syngkien bad wat ha ki jaka ïew ruh.
Hynrei ym lah pat ban len ba don ki briew kiba watla kim dei kiba la nang la stad ne trei ha ki ophis bapher bapher pynban ki tip ka burom ka akor ki kiar katba lah ban dih duma ne sikret ha jaka paidbah bad khamtam eh ha khmat ki khunlung.
kane baroh kadei ka jingburom lang ym ka jingkhyllew bad ka jingsngewbaheh khlem da don shuh ka jingpyrkhat ïa kiwei.
U duma u dei u jingthung uba ka pyrthei ka tip ba u dei u jingdih uba pynïap jar jar ïa ki paralok kiba jan eh bad u.
Ki riew wad bniah ki ïathuh ba da ki lak ngut ki briew ki ïap ha ka shi snem na kaba bam bad dih duma.
Na kitei ki lak ngut, la ong ruh ba ki don bun ki shu ïap ei kha-ma-kha tang na ka daw ba ki ring mynsiem ïa ka tdem duma ba dih/tan kiwei.
Namarkata, u nong dih duma uba dih duma hajan jong kiwei pat ki bym dih, ym tang ba u pynïap ïa lade hynrei u long ruh u Nong pynïap briew la kadei ïa ka kurim, ki khun, ne ki para ba trei lang.
Ka jingkyrni ban dih ïa u duma ka pynkulmar ïa kito kiba la ngat ha ka shrip jong u.
Katei ka jingkyrni lah ban ong ba ka wan na ka jingthrew jong ka met katkum ka por ba kito ki nongdih ki ju pynmlien.
Don kiba la kyrni ba dei ban ïoh duma beit ynda la dep bam ja ne dih sha.
Don kiba dih ne bam 3 ne 4 sien ha ka shi sngi, don pat kiba dih beit ha kano kano ka por ba ki ïoh lad.
Wei haba la kyrni, u briew u lamwir lada ym ïoh.
Ha ka khim khait, don kiba pan katba ïa kynduh khlem lehraiñ.
Don kiba leit khynra ïa ki jaka bret biri sikret, ki kyndong kynshrot bad wat ïa ki tin ha ki paiñkhana ban leit wad ïa ki biri ne sikret lyngkhot tang ban ïoh pynhun ha ka por kwah.
Don kiba khie shiteng miet ban leit shim na ki paralok ba kham pajih haba ki la threw palat.
Kane ka long kumjuh ïa kito ki ba tyngkhap ïa u duma ha ki shyntur.
Don kiba tyngkhap duma beit baroh shi sngi.
Ynda ki la bret ïa uba ki la tyngkhap ki bujli noh da uwei bad kumta shi kumta baroh shi sngi.
Sa katno keiñ ngin sngewthuh ïa ka jingma jong u.
Imat lada pynlong ïa ki rynsan ïa tai kaba kumno kumno ruh ym lah satia ban pynsngewthuh ïa ki paidbah.
La ju ïohsngew ba ka jingkyrni ban bam ne dih ïa u ka khate haduh kumba 15 snem ïa ka rta, ka wallam ïa ka jingpang bam pong ha ka shyntur, tang nguid, tyngkro, ki tor, ki snier bad nier bah, khyllai, ki panjung bad wat ïa ka pla khun ruh, ka jingpang jyrhoh bad sahiaw, ka ktah ïa ka jingkoit jingkhiah i khunlung ha ki kynthei kiba armet.
Hynrei kitei baroh ki jingpynshai ki long kumba ki sawa ha ‘RI KHLAW’ namar ym don kiba pdiang katba kim pat mad ïa ki jingpang ha la ka met la jong.
Kaba kham i sangsot ka long ïa kito ki bahaïing hasem, ka kurim, ki khun, ki para ba treilang kiba dei ki nongtan pateng ïa ka tdem kaba mih na kito ki nongdih duma khlemakor ki bym ju pyrkhat satia ïa kiwei pat.
Hynrei don pat ki riew rangbah kiba wan na ki longïing kiba don burom, kiba tip ïa ka koit ka khiah jong ki khun ne jong ka kurim, kiba pyrkhat ïa ka imlang sahlang, kim ju dih satia ha ki jaka paidbah hynrei ki pyrshang katba lah ban kiar na kum kitei ki jaka.
Mawkyrwat, Ïaïong, 13: Ka Seven Sister Secondary School, Mawmitbah mynta ka sngi ka la ïoh ban pynhap pyrda noh ïa ka Annual School Sports Meet (ASSM) 2023 ha kaba ka Red House ka la long ka lah naduh napdeng ki 4 tylli ki house ba la pynlong ïa kane ka jingïalehkai ha madan jong ka Mawsaw Sports & Cultural Club, South West Khasi Hills District.
Ïa kane ka Annual School Sports Meet (ASSM) 2023 la wan ban pynhap pyrda noh da u bah Edilbert Iawphniaw kum u kongsan ha ryngkat ka jingïadonlang u bah Staising Khartbteng, Sub-Inspector of School hapoh ka ophis jong ka Sub Divisional of School Education Officer (SDSEO) uba dei u symbud kongsan bad uba la shim ïa ka salute na ka bynta ka March Pass jong ki khynnah skul ha ryngkat ka jingsynran lang da ka Headmistress, ka kong Mancyfull Lyngdoh.
U bah Edilbert Iaw-phniaw haba kren ha ka jingïalang, u la pynpaw ka jingkhublei na ka bynta ki nongpynïaid skul kata naduh ki nonghikai kiba la ïoh ban pynlong ïa kane ka jingïalehkai na ka bynta ki khynnah skul ha kaba ka la long kawei na ki lad ba kum ki khynnah skul kin ïoh ban sei bad pyni ïa la ki sap ki phong ba ki ki don.
U la ong ruh ba kum ki khynnah skul kim dei ban pynleh noh ei ïa ka por jong ki ha ki kam ki bym ler kam hynrei ki ban long kiba minit thop bad peit sha ka thong ha ki jingpule khnang ba ka lawei jong ki kan long kaba phyrnai.
Ha ka jingkren jong u u la ai nuksa ruh shaphang ka dkar bad ka skei ba kum ki khynnah skul ki dei ban bud ïa ka nuska jong ka dkar ha kaba watla ka long kaba suki hynrei ka don ïa ka thong bad ka jingkut jingmut ha ka jingim ban jop la ha kano kano ka jingïaleh.
Shuh u la kyntu ruh ïa ki khynnah skul ba haba ki don ïa ka thong ban kiew ha ki jingïalehkai ki dei ban peit nuksa ruh ïa kawei na ki longkmie kaba dei na ka shnong Shngimawleiñ kata ka kong Kmoiñ Wahlang kaba la pynmlien ïa lade ha ki kam ïalehkai lyngba ka jingmareh thong bad kumjuh ruh kiwei de ki nongmareh thong kiba la paw khmat.
U bah Staising Khartbteng, Sub-Inspector of School hapoh ka ophis jong ka Sub Divisional of School Education Officer (SDSEO) uba dei u symbud kongsan ha ka jingkren jong u la ong ba ka sorkar ka pynrung ïa ki jingïalehkai ha ki skul, ka long kum shibynta ba ki khynnah skul kin long mlien ha ki kam kilanmet ka wanrah ruh ka jingproh ha ka jingmut jingpyrkhat, kin ïoh ruh ka met kaba shait ba khlaiñ bad ba khiah krat bad ka pyllait ruh ïa ki na ki jingmlien kiba sniew khamtam ha ki jingdih kiba pynbuaid.
Kumta kum ki khynnah skul ki dei ban long borabor ki khynnah kiba pyndonkam hok ïa ki sap ki phong ba ki ki don la ha kano kano ka bynta jong ka jingim jong ki.
Namarkata, u la ai jingkyntu na ka bynta ki khynnah skul ba kum ka ktien phira jong ka skul ka long, “Raise Up and Shine" kumta ruh kum ki khynnah skul ki dei ban long kiba ïai minot ha ki jingpule bad long ruh ki khynnah kiba wanrah nam wanrah burom ïa ka skul lyngba ka jinglong jingim jong ki bad lyngba kata ka jingtrei shitom jong ki kin sa long kiei re kiei hadien habud.
“Ki khynnah skul kim dei ban ailad ba ka jingjaituh kan shongkulai ha ki, kiar na ki jingdih kiba pynbuaid kiba lah ban ktah ïa ka koit ka khiah bad ka bor jingmut jingpyrkhat, kiar na ka shongkha khynnah kaba lah ban ktah ban pynkut noh shiteng lynti ïa ki jingpule jong ki, kiar na kaba pynlut por than bad ki bor jong ka internet lyngba ki mobile jong ki", ong u bah Staising bad ban lait na kine u la pashad jingmut ba kum ki khynnah skul ki dei ban phiah ïa ka por ha la ki jong ki jong ki bynta.
Ha kane ka sngi la ïoh ka jingkren lyngkot na u bah Kimland Kharlyngïong, Secretary Managing Committee jong ka Seven Sisters Secondary School, Mawmitbah bad ka jingshad na ki khynnah jong ka Lower Primary Section.
Hadien kata la ïoh ruh ban sam ïa ki khusnam sha ki khynnah kiba la ïoh ïa ka nam lahduh kata ha ka Sub Junior Girls la ïoh da ka Youbansheba Iawphniaw na ka Yellow House, Junior Girls sha ka Prettymerry Myrthong na ka Red House, Senior Girls sha ka Merysha Myrthong na ka Yellow House bad Senior Boys sha u Lamphrang Lyngkhoi jong ka Blue House.
Nangta, ha ka 800 meter jong ki kynthei ba nyngkong ka Bansaralin Iawphniaw, ba ar ka Youbansheba Iawphniaw bad ba lai ka Prettymary Myrthong bad jong ki khynnah shynrang pat u Happystar Lyngkhoi ba wan ba nyngkong, u Wingstar Iawphniaw uba ar bad u Olban Iawphniaw uba lai.
Ki nongjop ha ka jingmareh 400m jong ki nonghikai kynthei ki long ka Phailinda Lyngdoh Mar-shilong ba nyngkong, ka Mancyfull Lyngdoh Sang-riang ba ar bad ka Dishalin L.
Sangriang ba lai.
Ha kaba ïadei bad ka jingïoh ki poiñ na baroh ki jingïalehkai ka Red House ka ïoh haduh 90 poiñ, ka Green House ka ïoh 78, ka Blue House ka ïoh 76 bad ka Yellow House pat ka ïoh 71 poiñ.
Nongstoiñ, Ïaiong 13: Ka seng WKSU Nongstion circle ha ka jingïalam u vice president Badjuban Hoojon ha ryngkat ki dkhot ka seng, ki lah leit ban ïakynduh ïa u Deputy Commissioner ka West Khasi Hills District, ban pan jingshai halor ka jingslem ban pyllait ïa ki bill jong kiba trei ha ka por elekshon.
Ki Nongïalam ka seng ki la ïoh ka jingud jingnam na ki nongñiah kali halor ka jingpynslem ban siew noh ïa ki bill jong ki, hadien ba ki la shah pynngat election duty.
Kumta ka seng ka leit ban ïakynduh ïa u D.
C ban pan jingshai kiwei ki District ki lah dep ban ïoh.
U DC u lah pynshai ba ka jingpynslem ïa ki bill ka dei halor ka jingshim shuti ki officer ba dei khmih.
Hynrei, u la kular ban shimkhia ïa kane ban pyllait noh la kumno kumno hadien shi taïew.
Nongstoiñ, Ïaiong 13: Ki paidbah kiba shong ba sah ha ki bynta khappud bad ka jylla Assam, ki la mad shisha ïa ka jingeh ba khraw ha ka kit ka bah, ka pang ka shitom bad ha ka ïaid ka ieng namar ka jingbym don ki surok kali ba bha ban leit sha ki shnong ki thaw jong ki.
Ïa kane la pynpaw da ki nongsynshar shnong ka thaiñ Mawïamsyiem kiba hap hapoh ka Hima Nongmynsaw, kata ba kynthup ïa ki shnong ba don ha ka thaiñ Mawïamsyiem bad kiwei.
Ki la ïathuh ba bun ki mar rep kiba ki la pynmih na ki ryngkha ki risa ki la shu pyut ei noh, namar ba kim lah shuh ban kit da ka met bad pynpoi ïa ki sha ki iew ki hat bad kane ka la wanrah ïa ka jingduh nong ba khraw ïa ki nongrep.
U bah Patstar Nong-shlong, sordar ka shnong Mawïamsyiem u la pynpaw ïa ka jingsngew bynñiaw, namar ba ka sorkar Megha-laya ka la iehnoh khunswet ïa ki paidbah kiba don ha kitei ki bynta khappud.
U la ïathuh ba kumba long mynta ki don palat 10 tylli ki shnong kiba don ha ka thaiñ Mawïamsyiem, ki bym shym pat la ïoh pdiang satia wat tang khyndiat ruh ka jingïarap na ka sorkar jylla.
U la ong ruh ba hapoh ka shnong Mawïamsyiem, ka sorkar kam pat pyllait wat tang ïa ka khanasumari kaba la dep ban lum naduh kham mynshwa.
Kane ka la ktah bad pynduhnong shisha ïa ka shnong ka thaw, namar haduh mynta kim pat shym la ïoh pdiang wat tang u khaw rashon ne kiwei kiwei ki lad jingïarap na ka sorkar.
U la ong ba katei ka thaiñ kam ïoh wat ïa ki scheme kyrpang ïa kiba duk na ka sorkar India kum ka MGNREGA, PMAY, PMGSY, bad kiwei kiwei ki kam pynroi ka ba la pynlong ïa ka thaiñ ban shong sah ha ka jingdum.
Namarkata u la buh jingkylli ïa ka sorkar ba shaei ka buh ïa kita ki scheme border Road, ki scheme PMGSY bad kiwei kiwei kiba dei hok ban pynïoh sha ki jaka nongkyndong bad jaka khappud.
U la ong ba kane ka pyni ba ka sorkar jylla kumjuh ruh ki nongmihkhmat kim kheiñ briew bad kim don jingkitkhlieh ïa ki briew kiba don ha kitei ki bynta khappud.
U la ïathuh ba na ka liang jong ka jylla Assam ka la pyrshang katba lah ban theh ïa ki lad jingïarap wat sha kito ki jaka ba dang hap ha u pud jong ka jylla Meghalaya bad ki la don ki nongshong shnong kiba la kham sngew jan ïa ka Assam, namar ka kham leh bha hynrei haba phai pat sha ka jylla Meghalaya ka la shu pynbam tang da u dew ryngkhiang ïa u paidbah.
Namarkata, u la kyntu jur ïa ka sorkar bad kumjuh ïa ki nongmihkhmat ba kin shimkhia ban peit lem ïa ka khia ka shon ki paidbah kiba don ha kitei ki bynta khappud, khnang ba kin ïoh ban im lem kumba long kiwei pat.
U la pynpaw ruh ba kum ki nongsynshar shnong jong ka thaiñ, ki dawa ïa ka sorkar khamtam ïa ki nongmihkhmat ba kan pynïoh noh ïa ka surok ban pynïasoh naduh Noapara-Mawïamsyiem-Umthli shaduh Kyrshai, khnang ba ki phew tylli ki shnong kiba don ha katei ka don ka thaiñ, kin ïoh noh ïa kaei kaba ki la angnud baroh shikatta.
Mairang, Ïaiong, 13: Kum shibynta ban kyntiew ïa ki nongseng kam la jong bad ki riew don sap ka jylla bad ban ai ha ki ïa ka rynsan ïatei bad phylliew jingmut, ha ka sngi Palei ka ophis jong u General Manager, District Commerce & Industries Centre, West Khasi Hills District Nongstoiñ, ka la pynlong ïa ka District Level Industrial Exhibition kaba ar sngi hapoh Tirot Sing Memorial Hall, Pyndeng-umiong ïa kaba la plie paidbah da ka Additional Deputy Commissioner ka Eastern West Khasi Hills District, ka Kong V.
A Hynñiewta.
Kiwei pat kiba la ïadonlang ki long u General Manager ka District Commerce & Industries Centre, West Khasi Hills District, Nongstoiñ, u Bah B.
F Sun, kiwei de ki ophisar na ki tnat treikam bapher bapher jong ka sorkar, ki nongïalam shnong bad ki nongseng kam lajong na East Khasi Hills, West Khasi Hills bad Eastern West Khasi Hills District.
Ha ka jingkren kum ka Kongsan ka Kong V.
A Hynñiewta, ka la ai khublei ïa ka District Commerce & Industries Centre, West Khasi Hills District na ka bynta ka jingpynlong jong ka ïa District Level Industrial Exhibition kaba nyngkong eh hapoh Eastern West Khasi Hills District, kaba la pynïoh ha ki nongseng kam lajong bad ki riew don sap ka thaiñ bad ka jylla hi baroh kawei, ïa ka rynsan ban pyni ïa la ki sap ki phong.
Ha kane ka exhibition kaba ar sngi, lah ban sakhi ïa ka jingdon jong ki duka kiba kynthup ïa ki dukan die jingbam, ki dukan kiba die ïa ki jingshna bad jingbuh jingsat ba la oh shrong na ki dieng bad siej, ki dukan die jaiñ bad kiwei kiwei de ïa kiba la buh da ki nongseng kam lajong bad ki tnat sorkar kumjuh.
Nongstoiñ, Ïaiong 13: “Kum ban pynkynmaw ba ki jaka kiba don ha khappud ba ka sorkar Assam ka la knieh jubor ka long kumba 2765.
14 square kilomitar", ong u Bah Hindro Samakha chairman Raidmynsaw.
“Kitei ki jaka ki dei ka Upper Tarabari, Nongpdeng 4.
69 sq km, Gizang Reserve forest 13.
53 sq km, Hima Rambrai ha ki thaiñ Kyrshai bad ki jaka sha shilliang ka wah Rambrai kiba hap ha ka Langpih Raidmynsaw 298.
07 sq km, Borduar 147.
83 sq km, Boklapara Nongspung Syiemship 1.
57.
sq km, Nongwah Mawtamur Nongwah Syiemship 137.
51 sq km, Khanapara, Pilangkata Mylliem Syiemship.
2.
29.
sq km, Deshdamorea ka bynta jong ka hima Khyrim bad Khanduli kba dei ka bynta jong ka Raliang 12.
80 sq km Pshiar area kba hap ha ka Nongjngi Doloiship 64.
00 sq km Rattachera Narpuh Doloiship 11.
20 sq km, Block I Jaiñtia Hills 573.
54 sq km, Block II kaba hap ha ka Raid Nongtung Khyriem Syiemship 1009.
88 sq km".
“Haba phai ha ka jingshah knieh jubor jong kitei ki jaka ha ka sorkar Assam, ka long kaei kaei kaba sngewsih namar ba ka jylla ka la duh noh ïa ka khyndew ka shyiap kaba dei ka nongkynti jong ki paitbah.
Hynrei kaba kham sngewsih ka long ba ki paidbah nongshong shnong kiba shong ha kitei ki jaka ki ju shah pyndik na ka por sha ka por ha ki bor jong ka sorkar Assam", ong u Bah Hindro.
U la ong, “Watla ka sorkar ka la pynpoi ïa ki jingïarap na ka bynta ki kam pynroi, hynrei haba ki paidbah ki la sdang ban pyntrei ki la shah khang lad noh ha ka sorkar Assam.
Ki bor pulit ka Assam ym tang ba ki pynthut tang ïa ki kam pynroi, hynrei ki pyndik ruh wat ïa ki paidbah da kaba tied bad bom naphang, byrngem byrsit bad pynshitom ïa ki khlem kano kano ka daw kaba biang.
Katei ka jingleh jong ki pulit ka Assam ka pynlong ïa ki paidbah ba kin im ha ka jingsyier bad rit mynsiem haduh kine ki sngi".
“Ka jingshah thombor jong ki paidbah nongshong shnong kam dei ruh tang shisien lano, hynrei man ka por ka ju jia namar ki pulit jong ka Assam kim pushe wat tang khyndiat ruh ïa ka sorkar Meghalaya namar ka jingtlot bor sha ba palat", u la ong biang.
“Haba phai ha kawei ka liang ym lah ban len ba ka sorkar Meghalaya ka la shu burom sah ïa ka Status Quo, kaba ong ba lada ka sorkar Meghalaya ka theh ïa ki kam pynroi ha ki shnong khappud, ka sorkar Assam kam dei ban pynwit bad lada ka Assam ka theh ïa ki kam pynroi ha khappud, ka Meghalaya kam dei ban pynwit".
“Kitei ki jingïakut kim shym la treikam wat tang khyndiat ruh.
Ki dak ki shin bad ki jingjia ki pyni shai kdar ba haba ai surok ka Meghlaya kum na Athiabari sha Umshiak, ha kaba ki pulit Assam ki lah ban pynsangeh hynrei haba ka Assam ka siang rong ïa ka surok na Kamphaduli sha Mawsikar lyngba ka Langpih ym don ba nud ban pynsangeh".
“Nalorkata haba ka MePDCL ka thmu ban pynpoi bording sha Mawdiangsnam bad Umyiap, ki pulit Assam ki lah ban pynsangeh kat haduh ba ïa katei ka skhim ka sorkar ka la hap ban pynsangeh noh, namar ba ka la ïoh pdiang ïa ka jingthoh na u Kontraktor u ba pyntrei ïa katei ka lain ba um nud shuh ban pyntrei namar ka jingshah byrngem byrsit ha ki pulit Assam ba lada un bteng ban pyntrei kin kem bad pynshitom".
“Lada ki nongmihkhmat ki dei kiba shlur bad kiba nud, ki dei ban mih shakhmat ban ïalam ïa ki paidbah ban trei bad pan ruh da ki bor pahara kiba biang, khnang ba ki paidbah kin ym kynran dien wat lada ka long kumno kumno ruh" u la ong.
Jowai, Ïaïong 11: Ka ophis jong u Deputy Commissioner (Supply) ka West Jaiñtia Hills District, ka la pynbna ïa ka dor jong ka umphniang Sharak S.
K.
Oil (PDS) hapoh ka District la dep ban pynthymmai katkum ka dor ba la buh.
Ka dor die lang ha Jowai bad Thadlaskeiñ depot yn die ha ka dor Rs.
78.
00 shi liter, ïa ka dor die lang ha Shangpung outlet yn die ha ka dor Rs.
83.
00 shi liter.
Katba ka dor ban die khutia ha Jowai bad Thadlaskeiñ depot yn die ha ka dor Rs.
80.
50 bad ïa ka dor die khutia ha Shangpung kan long Rs.
86.
00 shi liter.
Nongpoh, Ïaiong 13: Ki nongïalam ka Confederation of Ri Bhoi People (CoRP) mynta ka sngi ki la kynnoh ba ki Doctor jong ka Civil Hospital Nongpoh kim shem la shim khia ban sumar bha ïa uwei u samla ba la 20 snem ka rt ana ka shnong Umkra hadien ba u la leit sha sumar na ka jingmynsaw.
Kane ka jingkynnoh ka la mih pyrshah ïa ki Doctor ka Civil Hospital Nongpoh, ka dei hadien ba ki nongïalam ka CoRP ki la ioh jingujor na ki kmie ki kpa jong utei u samla, uba la leit ban shah sumar ha katei ka Hospital naduh ka 11 tarik u Ïaiong 2023 ha kaba utei u samla u la shu thiah ha ka jingthiah khlem da sumar da ki Doctor.
La kynnoh ruh ba ki Doctor ki la tip ba ula don hapdeng ka jingshitom na ka jingmynsaw, hynrei kim shym la peit la khmih ban sumar bad kim shym la leh ruh wat ïa ka X-ray wat lada u la ud ba u don ka jingshistom ha ki bynta jong ka shadem na ka jingshah bom shah shoh.
Halor kane ka jingjia, ki nongïalam ka CoRP ha ka jingïalam u Bah Pateng Myrsing kum u Working President ka CoRP, u Bah Pateng Myrsing ki la leit ruh ba ïa kynduh ïa u Nongpang khnang ban tip ïa ka jingshisha bad kumba la phla da utei u nongpang ruh ba ki Doctor ki la leh sting bha khlem da pyrwa ïa katei ka jingshitom jong u.
Na ka liang ka seng ka la pynrem jur ruh halor kane ka jingkhein sting ki Doctor ban sumar ïa utei u samla tad haduh ba ki hap ban sei noh ïa u na katei ka jaka ai jingsumar ban leit shah sumar shawei bad ka seng ka la maham ruh ba kan dang bundien ïa kum kine ki jingjia bad lada ka lap nangne shakhmat kam banse ban shim da kiwei ki lad ki lynti ba tyngeh, namar ka jingdon katei ka Hospital ka dei ban ioh jingmyntoi ki nongpang bad ym ba ki nongpang kin shu wan shah sumar khlem da kit khiah da ki Doctor ne ki Nurse, bynrap u Bah Pateng Myrsing.
Amlarem, Ïaïong 13: Ka ophis u Sub-Divisional Officer (Supply) jong ka Amlarem Sub–Division kala pynbna paidbah ïa ka bhah jong u Khaw rashon (AAY, PHH) bad Non-NFSA jong u bnai Ïaïong, 2023 bad la dep pyllait sha ki dukan Fair Price Shop haduh ka 15 tarik u bnai Ïaïong, 2023.
Na ka bynta ka bhah jong u khaw AAY yn sam 35 kilo shi sha manla kawei ka thliew ïing, ïa ka bhah jong u khaw PHH – yn sam ha ka jingthew kaba 5 kilo shi khlieh khlem donkam ban siew pisa, katba ïa u khaw Non-NFSA yn sam ha ka dor kaba ym dei ban palat ïa ka Rs.
14.
00 tyngka shi kilo.
Lada don kino kino kiba shim tam ïa ka pisa ne ki bym ïoh ïa ki tei ki mar jong ki, ki lah ban ujor sha ka ophis jong u S.
D.
O.
(Supply) da ka ba thoh shai ïa ka kyrteng bad ka shnong jong ki khnang ba yn lah ban pynshitom ïa ki, ha ka juh ka por lah ruh ban ujor ha kine ki Number Sub-Inspectors- 9436110184/8731025753 lane Email: sdo_amlarem@outlook.
com.
Jowai, Ïaïong 13: Ka Hynñiewtrep National Youth Movement (HNYM) Khonshnong Unit mynta ka sngi ka 13 tarik hapoh ka jingïalam u President samla Leoferdinand Suiam ha ryngkat ki dkhot ka HNYM West Jaiñtia Hills District, kila leit ïa kynduh ïa ki nongtrei jong ka Shangpung Distribution Sub-Division ban dawa ker sawdong (Fencing) noh ïa u Transformer uba don ha rud surok marjan bad ka ïing briew ha ka shnong Khonshnong.
Ka jingthmu jong ka seng ban leit ïa kynduh bad u Assistant Executive Engineer Shangpung Distribution Sub-Division hynrei namar ba u AE Engineer um don ha ka met ka ba khlaiñ, kumta ka seng ka la ïoh ban ïa kynduh tang ïa u Junior Engineer jong katei ka Division u ma D.
Kyndiah bad ka seng ka la dawa na u Junior Engineer ba kin ker Fencing noh ïa u Transformer ba don hapoh katei ka shnong ha shwa ba kan wan kano kano ka jingjia ba sngewsih hapoh ka shnong.
Ha ka juh ka por na ka liang jong u JE ruh ula kular ïaki nongïalam jong ka Seng ba yn shim khia mardor ïa katei ka jingdawa jong ka seng bad ban ker noh ïa utei u Transformer uba lah ban buh jingma ïa ki paidbah ba ïaid lynti najan.
Na ka liang ka seng kala ong ba kam nym shongthait lada kam ïohi ïa ka jingtrei kam jong katei ka tnad ban ker ïa utei u Transformer.
Jowai, Ïaïong 13: Kawei na ki jingjia pluhïing kaba la jia ha ka shnong Lai Lyngdoh Amlarem ha ka por kumta 11 baje mynmiet jong ka 12 tarik u Ïaïong bad katei ka ïing kaba dei trai da ka kong Dulimai Pohtam kala shah bam duh ha ka ding kaba klang.
La ïathuh ba ka ding ka la sdang na ka kamra shet ja bad pur kylleng ka ïing kaba don 9 kamra bad kiba shah ktah eh ïa ki 3 tylli ki kamra ïing kiba la shah bam duh bad 1 kamra ka dei ka Dukan.
Wat ïa ka pisa kaba don kumba 30 Hajar kala shah bam ha ka ding kynthup lang ïa ki khiew ki pliang, ki jaiñ ki nep bad baroh ki tiar kiba don hapoh ïing.
Kumjuh ïa ki School Certificate jong ka Dulimai Pohtam bad ki khun, ka Silma Pohtam (para), ki Land document, Bank passbook, Office (SSA) documents: UC & Order, baroh ki jinglut na kane ka jingpluh ding kala poi sha ka 10 lak.
Halor kane u ma K.
Pohshna Advise Synjuk Ki Waheh Shnong War Jaiñtia Amlarem u kyrpad jur ïa ki bor sorkar da kaba phah ïa ka shithi sha ka Sub-Divisional Officer (Civil) Amlarem Sub-Division ba kin wad ki lad ki lynti lyngba ka Block bad sha ka DRDA West Jaiñtia Hills ban ïarap kloi ha kine ki sngi namar katei ka longïing ki long ki briew kiba duna ha ka ïoh ka kot.
Ha ka juh ka por la phah copy kumjuh sha Sha u Deputy Commissioner West Jaiñtia Hills District, Jowai bad sha u ma Lahkmen Rymbui, Local MLA 7-Amlarem, Chief Adviser ka sorkar jylla ba kin ïoh ban ïarap lem ïa katei ka longïing.
Ha ka kajuh ka por la ujor ejahar ruh sha u Officer In-charge, Amlarem Police Station ban ïoh leh ïa kaba donkam.
Nongpoh, Ïaiong 13: Kum kawei na ka thong ban kyntiew ïa ka jingnang jingstad ki heprit ha ka shnong khappud ka Meghalaya ba hap hapoh ka Raid Nongtung ha Ri Bhoi District, ki nongïalam ka RBYF Sengkmie bad na ka RBYF Raid Nongtung Circle ha ka sngi Balang jong ka taiew ka la hiar sha ka Shnong Ummat-2 na ka bynta ban ai jingïarap da ki Ben bad ki Desk sha kawei ka skulk aba don hapoh ka Shnong Ummat-2, ka shnong khappud ha Ri Bhoi ba dang ïa kajia pud hapdeng ka Meghalaya bad ka Assam.
Kane ka skulk aba la ioh pdiang ïa kine ki lad jingïarap da ki Ben bad ki Desk lyngba ka seng RBYF ka dei ka skul St.
Joseph English Medium School, kaba la shna da ka Shnoing bad kyrshan lang da ki paidbah na ka bynta ban kyntiew ïa ka pule ka puthi ki heprit hapoh katei ka thaiñ Ummat.
Haba leit ai jingïarap sha katei ka skul da ki Ben bad ki Desk da ka jingïalam u Bah Neverson Makdoh kum u nongïalam ka sengkmie bad la sakhi lang ruh daka jingdon lang u Bah Shining Shadap, General Secretary ka RBYF Raid Nongtung Circle, u Bah P.
Makri, Rangbah Shnong ka Ummat-2 bad kynthup ruh ki riew rangbah bad ki khynnah skul bad ki nonghikai katei ka skul.
Lyngba jong kane ka sngi ka la long ruh ka sngi kaba kmen bha naduh ki nonghikai bad ki khynnah skul katei ka skul St.
Jospeh English Medium School, namar ka dei ka skul kaba dang donshibun ki lad jingïarap na ki riew kylluid mynsiem bad na ka sorkar ban kyntiew ïa ka pule ka puthi ki heprit hapoh katei ka shnong khappud.
Tang ban kyntiew ïa ka pule ka puthi bad ban ai jingnang jingstad ïa kane ka skul, ki kmie ki kpa ki hap ruh ban siew T.
150 shi bnai khnang ban ïarap ïa ki bor pynïaid katei ka skul ban dang kyntiew shaphrang ïa katei ka skul pule ba ki heprit na katei ka thain kin ioh ban lum ïa ka jingnang jingstad.
Kitei ki nongïalam ka RBYF lyngba u Bah Neverson Makdoh ruh ha kane ka sngi ki la ai khublei ïa ka bor shnong, ki nonghikai bad ki paidbah, namar dei ka jingïatrei lang jong ki ba la lah ba seng ïa kane ka skul ban ai jingnang jingstad ïa ki heprit hapoh katei ka shnong.
Namarkata, ki nongïalam ka RBYF ha kane ka sngi ki la buh ruh ka jingkyrpad sha ka bor sorkar jong ka jylla Meghalaya ba kin phai khmat lem sha katei ka skul bad kiwei kiwei ki kam pynroi, namar kumba long haduh kine ki sngi katei ka shnong ka dang donkam shibun ki kam pynroi khnang ban bit ban biang ki paidbah nongshnong shnong ha kitei ki shnong khappud.
Nongpoh, Ïaiong 13: Ki Nongïalam ka Raid Amjong ba hap hapoh ka jingpeit jingkhmih u Syiem Hima Khyriem da ka jingkyrshan jong ki 3 tylli ki Seng bhalang na Ri Bhoi ha ka Sngi Ba-ar jong ka taiew ki la hiar sha ka Raid Amjong ban leit jurip ïa ki Shnong basah da ki nong Bangladesh, kaba dei ruh ka jing sngewkhia ba kat dang mih ki sngi bad ki snem ka jingbun paid kitei ki Khar Bangladesh ki la dang roi khlem da don kano kano ka jingpyr khing da ka Hima bad ruh na ka Khasi Hills Autonomous District Council.
Kine ki 3 seng ba kynthup ïa ka seng HYC, Ri Bhoi, ka seng MPUF Ri Bhoi bad ka Seng MPSO, Ri Bhoi ki la hiar ban leit jurip sha kitei ki shnong, ka dei hadien ba ki la ioh jingtip na ki paidbah bad ki nongïalam Raid halor ka jingdang kiew ki jingbun paid kitei ki nong Bangladesh ha Amdubighat bad ha Panbari, kiba dei ki shnong shong ba sah da ki nong Bangladesh.
Kumba la pynpaw da ki nongïalam Raid ka Raid Amjong bad ki riew rangbah, ki nong Bangla ki dei kiba la wan shong wan sah naduh u snem 1963 kum ki nongphet wir ba la ai bor da u Syiem Hima Khyrim ha kawei ka jaka ba la tip kum ka Refugee Colony ha kaba ha kitei ki por ki dan duna bha ka jingbun paid, hynrei katba dang mih ki sngi bad ki snem kine ki la dang kiew ka jingbun paid ha kaba mynta lei lei la mih sa kawei ka Shnong ba la tip kum ka Panbari ba la shong la sah da ki khlem kano kano ka jingioh jingbit na ka Raid ne ka Hima.
Ki nongïalam Raid ki la ïathuh ruh ba ha utei u snem ki don tang kumba 40 tylli ki tnum ïing kum kita ki nongpoi wir ban wan sah shipor ba la ai bor da ka Hima, hynrei mynta ha kane ka Refugee Colony hajan ka Shnong Amdubighat ki la poi sha ka 100 tylli ki tnum ïing bad kawei pat ka shnong ba dang mih thymmai ka dei ka shnong Panbari ha kaba ki la don haduh 15 ïing ba la shu wan shong wan sah beaiñ khlem ka jingbit na ka Shnong, ka Raid, ka Hima bad wat na ka District Council.
Ha kane ka sngi, kitei ki 3 tylli ki seng Bhalang haba hiar ban leit jurip sha kitei ki shnong, ki la pynlong shuwa ïaka jingïalang ha Shnong Amjong ban tip ïaka jingshisha halor katei ka jingwansah buhai shnong jong kitei ki briew kiba la tip ba ki dei ki nong Bangladesh bad na ka liang ki nongïalam Raid ki la pynpaw ba kim tip satia halor katei ka jingwan sah kitei ki briew ba la don mynta la kumba 60 snem ei ei.
Lyngba jong kane ka sngi, ki nongïalam sengbhalang bad ryngkat ki nongïalam Shnong ki la leit sha katei ka jaka kaba don kitei ki nong Bangladesh ïa kaba la tip kum ka Shnong Panbari ban lum jingtip na ki tymmen ki san kiba la wan sah naduh kitei ki snem bad hapdeng jong katei ka jingïakren uwei u rangbah briew uba lah noh ka rta u la sei bad pyni ïaki kot ki sla kiba la aibor da u Syiem ka Hima Khyriem bad ba kitei ki briew ki ju leit ban pynthymmai ïa kitei ki kot ki sla man la u snem sha u Syiem ka Hima Khyriem, ong utei u rangbah.
Namar kata, ki nongïalam ka Raid Amjong bad ryngkat ki nongïalam kitei ki 3 tylli ki Seng Bhalang hadienba ki la ioh jingtip halor ka jinglong jingman kitei ki nong Bangladesh, ki la buh ka jingdawa na u Syiem ka Hima Khyriem bad ki bor District Council ba kine ki briew ki dei ban hap hapoh ka jingpeit jingkhmih ka Shnong ryngkat ka Raid, namar lada ailad ba kin don la u jong u nongïalam kumba long mynshuwa kan sa poi ka por ba kin sa leh trai khlieh hapoh kitei ki shnong, ki la bynrap.
Shillong, ïaïong: ïa ka “Stakeholders Meet" lane ka jingïakynduh bad jingïamir jingmut lang jong ki tnat treikam bapher bapher jong ka sorkar Meghalaya na ka bynta ban ïatreilang, ban kyrshan bad ban ïarap ïa ki nongthaiñ jaiñ (Handloom weavers) bad ki nongshna kti da kisiej (handicrafts) ba la khot da ka North Eastern Handlooms & Handicrafts Corporation Ltd (NHHDC), Govt.
of India enterprise kaba hap hapoh ka ministry of DoNER, Guwahati la pynlong ha ka 12 tarik mynta u bnai ha Shillong Club.
ïa kane ka prokram la pynbit pynbiang da ka Meg halaya Social Development Society (MSDS),Shillong.
Haba aijingkren ha kane ka sngi, kaTribeni Saikia, Manager NHHDC, i/c Livelihood and entrepreneur division ka la pynpaw ba ka kam jong ka NHHDC ka long ban wanrah ïa ka jinglah ban pynïaid ïew ïa ki jaiñ kiba ki pynmih ne ïa ki jingshna jong ki bad ka skhim ka sorkar pdeng ka ba tip “Invest India" lyngba ODOP (One District One Product) kaba mut tang kawei ka jingpynmih na kawei ka district kum ban shu ai nuksa ka"Gamosa" ha Assam.
Ka la ong ruh ba ka la don ka jingïatreilang bad kiwei ki kynhun treimon sngewbha ha kaba lyngba jong ki ka ïoh shibun ki jingtip kaba ki lah ban ïaid shakhmat ha ki kam jong ki.
Nalor kata ka la ong ruh ba ka NHHDC ka don la ka jong ka tnat kaba dei peit ban pynbha bad ban pynitynnat ïa ki tiar ba pynmih da ki nongshnakti ne ki jaiñ ba ki thaiñ ban pynïaid ïew ïa ki lyngba ka online market ne e-commerce kaba kynthup ia ka Amazon, Flipkart bad Indiamart.
Shuh shuh ka la ong ba ka jingthmu jong ka NHHDC ka long ban kner ka kti ban ïarap ha kaba ïadei bad ka ïew ka hat tang ïa kito ki nongthaiñ jaiñ ne nongshnakti kiba la soi soskular bad ka ha kaba ki lah ban pynrung ïa ki mar ki mata ne ki jaiñ ba la dep thaiñ ha ka mobile app jongka NHHDC.
Kaba ar ban kyntiew bad ban pyntbit shuh shuh ïa ki sap ki phong ba ki don.
Bad kaba lai ban kyntiew shuh shuh ïa ka kamai kajih jong ki.
Ka la ong ruh ba ka NHHDC ka don ïa ki jaka pynïaid ne die (sale outlet) ïa ki mar ki mata ha man la ki jaka jong ka North East halor ka ODOP.
Ha shilynter ka jingïamir bad phylliew jingmut jong ki tnat treikam jong ki Sorkar Jylla bapher bapher kiba kynthup ïa ka tnat Sericulture / Textile, District Commerce & Industries Centre (DCIC), State Office, Khadi & Village Industries Commission (KVIC), MBMA/MBDA, DBDU (District Basin Development Unit) EKH, NCERT, JSS, MIMDI, MSRLS/NRLM, ha kaba ki pynpaw ïa ka jingdonkam ban kyntiew shuh shuh ïa ki sap ki phong (skill up-gradation training) da kaba wanrah ïa ki jinghikai kiba thymmai ban pynitynnat bad pynwandur (latest designing) shuh shuh ïa ki jaiñ ne ki mar ki mata jong ki ryngkat ka jingpynïaid iew (market linkages) da kaba ki nongthaiñ jaiñ bad ki nongshnakti kin shim ïa ka lad jingïarap lyngba ka skim sorkar ryngkat ka subsidy kaba tip kum ka PMEGP na ka ophis ka KVIC, DCIC bad KVIB.
Shuwa jong kane ka sngi ka la don ka jingïakynduh lang jong ki longkmie/ kynthei kiba seng bad treikam lajong bapher bapher ha kaba la ïohsngew na ki ïa ki jingeh kiba ki ïakynduh ha ki kam kiba ki trei bad kiei ki lad jingïarap na ka bynta jong ki.
Shillong, Ïaïong 13: Ka Hynñiewtrep Youth Council (HYC) ha ka sngi Palei ka la takraiñ tyngeh ïa ka sorkar jylla halor ka jingjyllei ka jingshalan be-aiñ ïa u dewïong bad ka jinglen jong ka ba kam don satia ka jingshalan bad ka jingtih dewïong be-aiñ, ba ka HYC ka kob ba lada ka sorkar ka nud ban sait khuid ba kam don shisha ka jingkhïi dewïong be-aiñ ka dei ban aiti tohkit ïa kane ka jingkynnoh ha ka Central Bureau of Investigation (CBI) ba ka ki jingshisha baroh kin paw.
Haba kren sha ki lad pathai khubor u Bah Roberjune Kharjahrin u la ong ba ka ka sorkar na ka por sha ka por ka sait khuid bad thet kti ba kam don satia ïa jingkhaïi be-aiñ ka dewïong bad ong ba ka jingkren jong ki ka dei tang ka jingkren pyllait jynhaw.
U la ong ruh ba ka jingïai kam ba kam don ka jingkhaïi drewïong be-aiñ kan pynsammut ïa baroh ki paidbah khamtam kiba sah ha lynter ka surok ba ju ïaid ki trok kit dewïong.
Shuh shuh u la ong ba kane ka jingailad ka sorkar ban khaïi be-aiñ ïa u dewïong ka la long ka jingduh nong kaba khraw ïa ka jylla namar da bun bun spah klur ka khajna ba dei ban ïoh sha ka pla tyngka ka sorkar ka lait ei hynrei ka rung pat sha pla jong ki katto katne.
“Lada ka sorkar ka kob ba kam don shisha ka jingtih bad khaïi dewïong be-aiñ kumba don ka jingkynnoh ka dei ban aiti tohkit sha ka CBI ba ki jingkynnoh lamler kin shai lut," u la ong.
“Ka jingweng noh ïa ka sorkar jylla ïa ka General Consent ne ka jingai jingbit kyllum lang ïa ka CBI ba kan pynlong ïa ka jingtohkit ïa kino kino ki jingkynnoh bamsap ka pynphalang ba ka don kaei kaei pat ha lyndet hynrei lada ka sorkar kam tieng ïa ka CBI balei pat kan weng," u la bynrap.
Haba kynthoh halor ka jingshahther tyngeh ka sorkar ha ka High Court (HC) bad ka jingbthah ban wanrah da ki pulit kieng atiar(Armed Police Force) ne ki pulit Central Industrial Security Force (CISF), “Kane ka la pynpaw ba wat ka High Court kam ngeit ïa ka jingkam ka sorkar jylla" ong u Bah Robert.
“Lada ka HC ka la artatien ïa ka jinglah ki pulit ka sorkar jylla bad ka la hukum ban wanrah da ki pulit ka sorkar pdeng ban wan talasi ha kaba ka tulop ruh hap bei na ka pisa u paidbah ka jylla ngi sngewdei ban ai jingmut ba dei ban siew tulop ïa kine ki pulit ka sorkar pdeng da kaba khate ïa ka tulop ki pulit ka sorkar jylla kiba ym lah ban pyndep hok la ka kamram," u la bynrap.
Shillong, Ïaïong, 12: Ka A·chik Conscious Holistic Integrated Krima (ACHIK) ha ka sngi Palei ka la dawa ba u snem ot kyrteng haba pyntreikam ïa ka roster system dei ban phaidien na u snem 1972.
