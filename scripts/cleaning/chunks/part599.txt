Shillong, ïaïong : U MLA ka Mawlai u Bah PT Sawkmie ha kane ka sngi Saitjaiñ ba la lah u la pynpaw ka jingsngewkhia ha ka ba ïa dei bad ka hukum ba la pynmih da ka ïingbishar Meghalaya High Court ka ba la ai sha ka Meghalaya Public Service Commission (MPSC) ban pynsangeh shwa ïa ka jingthungkam namar ka jingbym don ka rukom bhah ïa ki kam katkum ki kyndon ka State Reservations Policy na ka daw ka jingbym don satia ka Roster system na ka bynta ban thungkam.
Na ka liang u Bah PT Sawkmie u la pynpaw ïa kane ha ka jingïalang plie ïa ki ar tylli ki surok dewbilat ha Umsohkhlur bad Pdengshnong, ïa kaba u la sam ruh ïa ki tiar shet tiar tiew sha ki 7 tylli ki dong kiba don ha Mawlai Mawroh bad kumjuh ïa ka tiar pyrta shnong (PA System) sha ka Dong Kseh ha ka jingdon lang ki rangbah dong bad kiwei ki paidbah nongshong shnong.
Nalor kata u la pynpaw ba bun ki ba aplai kam pulit bad bun kiwei ki kam la shah pynsangeh lut.
Ha kajuh ka por u MLA u la ai ka jingïaroh ïa ka sienjam jong ka Meghalaya High Court kaba la shim haba ïa dei bad ka Marten bad u kyrmen ba ka sorkar kan shimkhia ban pynbeit noh kloi ïa kane ka mat ka ba la slem bha.
U MLA u la pynpaw ruh ka jingsngewkhia halor ka jingbym pat lah ban pynurlong ïa ka Inner Line Party (ILP), watla ka ïingdorbar ka la dep pass ïa ka resolution haba ïa dei bad kane.
Kumjuh u MLA u la kren ruh shaphang ka soskular ba la ïasoi hapdeng ka Meghalaya bad ka Assam haba ïa dei bad ka jingpynbeit pud pynbeit sam.
“Ka jingsdang ka la biang hynrei kaba kut kam shym la long kaba sngewtynnat kumba ïohi ïa ki jinglong jingman," ong u Bah PT Sawkmie haba ïa dei bad u pud u sam.
U Bah PT Sawkmie u la kren ruh halor ka ilekshon MLA ka ban long ha u 2023, ïa kaba u la ong ba ha ka politik donkam ban don bad ka sorkar, “Ha u 2023 ngi hap peit ruh kaba kumno ka jersey ban phong, khnang ban don ha sorkar," ong u Bah Sawkmie.
“Ha ka sorkar donkam ïa ki nongmihkhmat kiba la ih ne experience ban trei ïa ka kam, kumba ïohi mynta ka jingmih jong ka jingbym biang ha ka jingïapynbeit ïa u pud u sam dei bym don kiba la ih ha ka saiñ hima, ngam ong ba nga dei ma nga uba la ih bha, hynrei nga ong ba ki dei ban don kiba la experience ha ka politik," bynrap shuh shuh u MLA.
Shillong, Ïaiong 10:Ka Bharat Sanchar Nigam Limited (BSNL) kan sa pynieng ïa palat 350 tylli ki mobile tower ba thymmai ha kylleng ki jaka jong ka Jylla Meghalaya ban pynthikna ba ki nongshongshnong na baroh ki kyndong kynshrot kin ïoh pyndonkam ïa ki kor mobile bad ki Internet.
Katba u Myntri Rangbah ka Jylla Conrad Kongkal Sangma u dang kwah ban pynkhlaiñ ïa ki lad pyniasoh, ki sien jam mynta kila ïaid shakhmat ha ka ban pyniasoh da ki kor mobile.
Ka Jylla Meghalaya ka don 6839 tylli ki shnong, ha kaba haduh 1164 ki shnong kim pat ïoh satia ïa ki mobile network.
Don ki khep ba ki briew na ki shnong ba sha kyndong bad khappud ki hap shaniah ïa ki mobile network ha Bangladesh.
I Chief Secretary ka Jylla Kong Rebecca Suchiang dang shen ila shong bishar kam haba ïadei bad ka jingpyntrei kam ïa ka Universal Service Obligation Fund (USOF) scheme ba thmu ban pynïoh internet sha ki 1164 tylli ki shnong kyndong bad ki bym pat ïoh network mobile.
La bhah ïa ka song pisa ba kot haduh T.
726.
65 klur ban pynjanai ïa ki mobile network hapoh ka USOF.
Ka BSNL kala mynjur ban pynieng haduh 352 tylli ki mobile tower ha kine ki 1164 tylli ki shnong kyndong ki bym pat ïoh mobile network hapoh ka Jylla.
Nalor kine ki mobile tower ba thymmai haki shnong kyndong, ka BSNL kala mynjur ban pynieng sa hynriew tylli ki mobile tower ha surok bah NH 42 bad NH 51.
Kumjuh ruh ki kompani shimet ba kynthup ïa ka Airtel kila sdang ban pynieng ïa ki mobile tower thymmai ban pynkhlaiñ ïa ki lad iasoh ha ki shnong kyndong jong ka Jylla Meghalaya.
Shillong, Ïaiong 10: Ka Jylla Meghalaya kala lait mynta haduh phra tylli ki District na ka khlam Covid-19 da ka jing koit lut baroh ki nonpang ne ki active case.
Kine ki District ki kynthup ïa ka Ri-Bhoi District, South West Khasi Hills, West Jaiñtia, Eastern West Khasi Hills, East Garo Hills, North Garo Hills, South Garo Hills bad ka South West Garo Hills.
Kat kum ka jingpyntip ka Tnad ka Koit ka Khiah, don laingut ki briew ba dang ïabit thymmai ïa ka jingpang mynta ka sngi hynrei ym don satia kiba ïoh pat ïa ka jingkoit.
Ka jingdon jong kiba ïap ka long 1593 ngut baroh lang.
Haduh 93784 ngut ki briew kila ïabit ïa kane ka jingpang ha kine ki laisnem tam mynta hynrei haduh 92176 kila ïoh pat ïa ka jingkoit.
352 new mobile towers to come up in Meghalaya.
Mawkyrwat, Ïaïong, 10: Ka Sngap Syiem College, Mawkyrwat kaba long tang ma ka ka kolej hapoh South West Khasi Hills District ba la ithuh da ki bor pynïaid ba hakhlieh ka pule puthi kum ka University Grant Commission (UGC) bad National Assessment Accreditation Council (NAAC), Bangalore.
Kane ka kolej ka la ai jingshakri mynta la da ki 37 tylli ki snem.
Nalor ka program pule ïa ki samla pule, ha ki snem ba kham mynshwa la ïoh ban wanrah katto katne ki Certificate Courses/programmes hynrei la pynsangeh noh ha u snem 2020 – 2021 na ka daw ka Covid-19.
Kumta mynta u snem 2022 kum ka kolej la ïoh ban sdang biang ïa kine ki Certificate Courses kum ka Spoken Hindi, Diploma in Computer Application (DCA) bad ka Data Entry Operator (DEO).
Ïa ka program la plie da u Dr.
K.
K.
Nongsiej, I/c Principal jong ka Sngap Syiem College, Mawkyrwat ha ka taïew baladep ha ka jingdon ryngkat ki nonghikai lem bad ki Computer Instructors bad Hindi Instructor.
La pynïaid ïa ka programme da u babu Rastolin Turnia uba dei u Coordinator Equity Programme, Sngap Syiem College.
Mawkyrwat, Ïaïong, 10: U bah Renikton Lyngdoh Tongkhar, Myntri ka tnad umbam umdih jong ka Jylla Meghalaya bad kum u MLA jong ka Mawkyrwat Constituency mynta ka sngi ka 9 tarik u Ïaïong, 2022 u la ïoh ban plie pyrda ïa ka jingrakhe jong ka jingdap 25 snem ne ka jubili rupa jong ka Seng Samla Shnong Mawten (SSSM) ïa kaba la pynlong ha Madan Mawpyllun, Mawten, South West Khasi Hills District.
U bah Renikton Lyngdoh Tongkhar haba kren kum u kongsan, u la ong ba ka jingdap 25 snem jong ka Seng Samla Shnong Mawten kam dei shuh kaba dang lyngkot ha ka jingïaid lynti hynrei ka dei kaba la jrong bha bad kaba la phuh samla bha.
U la ong ruh ba kum ki samla ha kaba kum kane ka sngi ki don shisha ïa ka khmat ba phuh samrkhie namar ka dei ka sngi kaba kmen ba ki la pynpaw lyngba ki kam ba ki ki la trei da ka jinglamkhmat jong ki nongkitkam kiba rim.
“Ki sngi ki snem ki her stet haduh katta bad ym lap ba ïoh sngew ïa kata ka jingïaid stet jong ka por ha kaba kum ka Seng Samla Shnong mynta ka sngi ka la kynjoh ïa u mawmer ba 25", ong u bah Renik bad ka jingdap pura ïa kane ka snem ka la long ruh lyngba kaba treishitom bad trei bor bah ha kiba bun ki kam ban wanrah ruh ïa ka jingbha ha ka imlang ka sahlang.
U la pynkynmaw ruh ba ka jingdap 25 snem, ka dei kawei na ki snem jong ka jingsdang jong kiei kiei ban nang pyntyllun khambha shuh shuh ïa ki kam kiba bun la ka long hapoh la ka jong ka shnong ka thaw, ka imlang ka sahlang ne wat ha ka ri bad ka jaidbynriew.
Namarkata, kum ki samla haba ki sdang ban ïaid ïa ka lynti kaba jrong nangne shakhmat, u buh ha ki ïa ki kyntien jingkitbok kitrwiang ba kin nang lah ban leh ïa kiba bun kiei kiei ki kam kiba khraw.
“Ai ba ka jinglong ba bha ba kum ka Seng Samla Shnong ba ka la lah ban pyni mynta la 25 snem nangne shakhmat ruh kin ïaid da ka jingshlur lyngba ka jingbuh ruh de ïa ka nuksa ruh na ka bynta ki longdien mandien bad ba ki khun ki kti ruh kin ïohi ïa kata", u la ong bad ha kajuh ka por lyngba kane ka sngi ba kyrpang jong ki samla ka lah ruh ban wahrah ïa ka jingpynïajan ïa ki khun samla, ka shnong ka thaw bad ha kiwei de ki bynta lyngba ka jingdon jong ka jingkitkhlieh jong iwei pa ïwei bad lyngba ka jingïatreilang ynsa lah ban wanrah ïa ki jingkylla ha kiba bun rukom.
U bah Renikton haba kren ha kaba ïa dei bad ka roi ka par, u la ïathuh ba ka Sorkar India lyngba ka Sorkar Jylla kan sa ïoh ban pyntreikam na ka bynta ka skhim umbam umdih ha kaba ka Shnong Mawten ka dei kawei na ki shnong kaba hap hapoh ka Mawkyrwat Greater Water Supply Scheme bad ïa kane ynsa lah ban trei noh khnang ba baroh kin ïoh ïa ka umbam umdih ha manla ki thliew ïing.
Ha kaba ïadei bad ka jingïoh kam ïoh jam, u la ong ba mynta ka long kaba donkam ban pynleit jingmut ha ka liang ka kam jngohkai pyrthei namar kane ka South West Khasi Hills District ka long kawei na ki distrik ba don shibun ki jaka ba itynnad bad ban pynwan dur ïa kita ka donkam ka jingïatreilang bad jingai ka kti kamon ka kti ka diang jong ki paidbah nongshong shnong.
U bah W.
F.
Lyngkhoi, President barim jong ka Seng Samla Shnong Mawten ha ka jingkren jong u u la pynkynmaw ba ïa ka Seng Samla Shnong Mawten la seng naduh u snem 1997 lyngba ka jingprad lynti bad ai jingmut da uwei na ki riew rangbah jong ka shnong uba dei ruh kum u Secretary Shnong ha kata ka por.
U la ong ruh ba naduh ba sdang hi ki don shibun ki jingeh ha ka rukom pynïaid kam hynrei hapdeng kita kum ki nongïalam kim shym la kynran dien noh namar kumba ka ktien phira jong ka seng ka ong, “Tylli, Trei Hok bad Kiew Shaphrang".
U la pynkynmaw ruh ba ha thmu ban leh ïa kano kano ka kam kaba bha, ki dieng pynkiang bad ki jingeh ruh ki don shakhmat bad ruh wat ka jingduh thiah duhdem ruh ki mat hynrei hapdeng kine kiei kiei baroh ki jop bad ki poi sha ka thong da ka jingïatreilang jong baroh.
Ka jingkynjoh ïa ka karta jong ka jingdap 25 snem ka seng samla shnong ka long ka nuksa ba bha bad namarkata, u kyntu ba kum ki khun samla ki dei ban pyrkhat ïa ka hok, don ka jingïatreilang bad leh ïa kaba dei khnang ba kin jop hapdeng jong ka jingïaleh bad wat kynran dien.
Ka Iolinda Wanniang, Secretary jong ka Seng Kynthei Shnong Mawten ka la ai khublei jibili rupa na ka bynta ka Seng Samla Shnong bad ba kan nangkiew shaphrang ha ki sngi bad ki snem ki ban sa wan.
Ka la ong ruh ba kane ka jingrakhe, ka long ruh kum shibynta ban kynmaw ïa ki nongkitkam ba rim kiba la long ki nongprad lynti bad da ka jingdon jong ka seng samla shnong ka la long ruh kawei na ka jingkyrkhu ïa ka Shnong lyngba ka jingtrei jong ki ban rad-dyngkhong ïa ki jingsniew kiba har rukom.
Ka la ong ruh ba watla ha ka jingïaid lynti jong ki samla, ki mat shibun ki jingeh hynrei to ïai long kiba ïa tylli ban trei, trei ha ka hok bad ka jingshisha bad ruh haba trei na ka bynta ka imlang ka sahlang ki don shibun ki jingeh bad ki jingshah kren beiñ hynrei long borabor kiba ïaid shakhmat.
Ha kajuh ka por kum ki samla ki dei ruh ban khot ban wer lem ruh na ka bynta kiwei de ki para samla jong ka shnong khnang ba kin long kiba ïatreilang ha ki bynta bapher bapher ban wanrah ïa ka bha ka miat ha ka shnong ka thaw baroh kawei.
Haba pynkut ka la buh ruh ka jingkyrpad na ka bynta ki kmie ki kpa ba kin ai mynsiem lem na ka bynta ki khun ki kti jong ki ba kin long kiba ïa shimbynta lem bad kiwei de ki para samla namar da ka jingdon jong ka Seng Samla Shnong ka ïarap ruh ban peit ïa ka synshar khaddar hapoh jong ka Shnong ka thaw.
U Myntri jong ka Shnong Mawten, u bah L.
Lyngkhoi u la pynpaw ka jingaikhublei na ka bynta ki nongïalam kiba rim kiba la pynwan dur ïa ka Seng Samla Shnong kat haduh kane ka sngi ba mynta.
Namarkata, ka long kaba donkam ba ki nongïalam kiba mynta ruh kin ïai long ki samla kiba trei hok, trei shitom na ka bynta ban rad-dyngkhong ïa ki jingsniew kiba la jyllei ha kine ki sngi khamtam eh kum u ‘drok’.
Shillong, ïaïong, 10: Uwei u shipai BSF u la mynsaw jur na ki bynta jong ka khlieh bad ka durkhmat hadien ba ki snar nongkhaii be-aiñ na India ki la kawang ïa u da ki maw katba u dang pyrshang ban kthong ïa ki ha ka por ba ki dang thmu ban shalan be-aiñ ïa ki jingtah pynbhabriew bad kiwei kiwei de ki mar sha u pud u sam jong ka ri Bangladesh.
Kane ka la jia ha ka sngi Saitjaiñ ha khappud jong ka South Garo Hills ba la pahara da ki shipai BSF jong ka 43 Battalion.
Katkum u kyrwoh ba la phah da ka tnat shipai BSF Meghalaya Frontier, Shillong, la ong ba kine ki snar nongkhaii tuh ki la ther da ki maw ïa ki shipai BSF katba ki dang ïaid pahara bad ha kane ka jingjia uwei u shipai u la mynsaw.
Wat hapdeng ka jingmynsaw, une u shipai BSF um shym la siat kuli ïa kane ka kynhun ki snar nongkhaii hynrei u la lah ban ïada na ka jingkhaii tuh ïa kine ki mar sha ka ri Bangladesh.
Shillong, Iaiong 10 : U Lamphang ka ïing Dorbar Thawaiñ ka jylla u bah Metbah Lyngdoh ula pynpaw ba un sa lum bad ïamir jingmut lang ba baroh ki volunteers kiba ïadon bynta ha ka jingïaleh ban ïoh ïa ka jylla Meghalaya ba pura khnang ban tip bniah ïa ka jingïaid lynti jongki ha katei ka jingïaleh na ka bynta la ka jong ka jylla.
ïa kane u la pynpaw haba kren kum u kongsan ha ka jingïalang plie ka Women’s College ïa ka jingrakhe dap 50 snem ka jylla ha ka jingïadon lang I MLA ka East Shillong Constituency i Dr Ampareen Lyngdoh ha ka 9 tarik mynta u bnai.
ïa kane ka prokram la pynlong lang ruh da ka Avenues Shillong.
Hadien kane ka prokram la pynlong ruh ïa ka Meghalaya Entrepreneurship Conclave 2022 ha kaba la pynlong ïa ka jingïathir nia halor ka phang ‘Entrepreneurship and the road ahead -Meghalaya next 50".
Haba kren shuh shuh ha ka jingïalang plie u kongsan u la ong ban pynriewspah ïa ki thaiñ nongkyndong ka donkam ïa ka jingkyrshan ki karkhana rit ha ki liang baroh namar kane kan ïarap bha ïa ki paid nongkyndong ba kin lah ban im ja na ki kam karkhana ba rit.
Na ka liang i MLA ka East Shillong Dr Ampareen Lyngdoh i la ai ka jingïaroh ïa ka Women’s College kaba la pynlong ïa kane ka jingïamir bad ïathir jingmut bad i kyrmen skhem ruh ba ki kynthei ha ka jylla kin sa paw ha ka kam seng kam seng jam lajong.
I la ong Ka por ka la dei eh ban phai khmat sha ki kynthei namar bun na ki ki dei ki nongpynbiang bam ïa la ki ïing ki sem jongki bad dei ban ai jinghikai bha ïa ki kumno ba kin lah ban trei ban ktah bad ïeng hala ki jong ki kjat.
I la pynpaw ruh ïa ka jingthrang jongi ba ka jingpohsniew kan urlong ba kin bun ki rang bad ki thei samla ki ban pass ïa ki IAS, MCS bad kiwei kiwei ki kyrdan jingpule ba kin ïoh ban bat ïa ki kyrdan bapher bapher ha ka jylla.
Kine ki long ki ktien ba nga ïoh napdeng iwei jong ki arngut ki khynnah kiba la wan pan jingïarap ban kylla phareng ïa ka dissertation jongki, kiba pule ha ka ‘Homiwell Study Centre’, Mawklot.
Kine ki khynnah ki dei na ka thaiñ sepngi jongngi bad na ka shnong Nongstoiñ.
Kine ki kyntien ki mih na kawei ka Purinam jong ka thaiñ sepngi, kaba dang sah ha ka shrah ai jingtip ka ban da ïa puh ïa tih ban ïa ngam ha ka ‘stad tip’ u Khasi kaba la shat byngut-byrnget mynta ha ngi.
Ki la shon shap ha ka mut ka pyrkhat, bad ki jingïohi da mut jongnga ïa ki jingmut ba ha lyndet jong ki.
Ka la pynlong hi ruh ïa nga ban kylli na ki shaphang katei ka shad khlem ïa kren ïa ka jingpynsnoh ktien ar kynnoh, na ka jinglong rit rta jongki.
Kat kaba nga lah ban ïoh ha ka jingïakren jongngi – Ka Purinam, ka ïathuh ba ka Mei Pyrthei ka kwah ban pynïapoikha ïa ka khun jongka.
Ka da pynlong ïa ka jingïalang jong kiwei pat ki para jingthaw, kum u Kyllang, U Symper, ka Leilieh ban ïa shem ïa pyrkhat, shuwa ba u syntai lum-Shyllong ne ’shu Lang, un kubur.
La mih pynban ka jingbym ïa beit ïa biang, ka ïa mai- ka ïa nia, ka ïa tim – ka ïa tla, haduh bym lah ban ïa poi shuh sha ka ïa beit ïa bha, sah satang ka kynsha, thawsha, ka ha nga-ka ma nga, ka lalot – ka ngar, ka kwah bor –ka thom bor bad ka leh jubor.
La kut ki lad ki lynti.
Kumta, ka Mei Pyrthei ka la leit kyrpad ha u Mawlong – Mawteh, uba ki briew na sepngi jongngi ki khot ‘U Maw-Peiñ’, uba don ha kawei ka khlaw kaba jngai kumba san mer, shuwa ban poi ha Nongstoiñ.
Une u Mawlong-Mawteh u la leit ban tem ïa ka jingbym ïa sngew-bym hun-bym suk, ba la synhsar jingsngew da ka ‘Ma nga’ – ka ‘Ha nga’ bad ka jingïa pyni bor, pynheh hima, da ki kwah jingbriew – leh jingbriew.
Ka khana ba la ïathuh ka kren ruh ha ‘U Maw –Peiñ’ u la lah ban rah ïa ka Nam – ka Burom kum ‘U Li-Peiñ’, u maw ba shong ka Hok ban wan ka jingsuk na u Long Blei.
Ka Purinam ka kren hi ruh ïa ki long Mariang bad ‘U Sha-kmia’, kata ka jingsngewthuh ba u Pahara – ïa ki jingpynlong ka Mariang ban ym pynjulor-pynduh, leh pathar-madei, namar kitei ki bor ba la ïa kynduh lang ki don hi la ka jingpynkup bor ban pynjot bad ban bam duh lada ngim don ka Mynsiem Pyrkhat lem ïa la ki para shah thaw ha pneh ka Mei Mariang.
Khamtam, ha ka leh tuh, leh lyndet bad leh pyrshah ïa ki Adong-ki Bidong, kaba U Long Blei u la saiñ- u la tiah, ha ka synshar jong ka long dong-long shnong, long Raid- long hima jongngi.
Kumba la sngew dei ban ong, ba ka ktien ‘kyrsan’ ba la pynhap bad ka ktien ‘kyrbah’ kum ka kynnoh ktien ha ka Pyrkhat Khasi bad kaba la pynkiew hi ruh, ha ka leh rukom jong ka ksan Rngiew, ha ka longbriew jongno-jongno, dei ban da weng shuwa ïa ki tlod jingbriew bad na ka longbriew shimet ban khot pat ïa ka ‘Rngiew – Ka Bishi’ ba la ruid la pruid ha shynrong khlieh jongngi kum ‘i Lyngtyrwiang’, pyni lup- i maiñ ïa nga ïa ngi bad ïa phi baroh.
La sngew dei hi ruh ban ong ba ka jingjem nud – ka Bor-Blei, kan khem ïa kiei kiei ki shaïong- Ba-ïong, ki kyndit – ki kynmaw ïa la ki Deiti- bad ka Dei-Riti, kaba ka Jing sngewthuh Blei kum u Khasi kan synshar ïa ka mut-ka pyrkhat, ka long Mynsiem bakhuid bad khiah krat ha ka longbriew.
Da kumta, keiñ, U Nong-Pynlong , U Nongthaw bynriew buh bynriew, u buh u tynsat ha ki jingpynlong ka Mariang kum ka jinghikai ïangi – Ban ïai ïaleh ban kiew jinglong – ha ka Tip-Briew – ka Tip-Blei bad ban lum la ka kynshew tam – bam da kaba khuid ba suba.
Da kumta keiñ ka Pynshai Shem Sngewthuh ka wan ha u briew, u jingthaw ba kongsan jong u Long – Blei, ban ïaid ha ka lynti hok ba khuid ba synlar ha la ka longbriew.
Ngi pynjem la ka Rngiew – ka Bishi na la ka met longbriew ba buh hok u Nongpynlong, Uba najrong bad ngi ïa beh na ka thaiñ Ïarong buh sbai sha ka thaiñ tynsong tongkhwai.
Ki jingmlien ki la kylla jinglong bad pynngam pynjah ïa ka Sap Tip briew bad ka ïajan Mariang, ha la ka long muluk – jaka.
Da kumta keiñ, ki longshuwa ki thir – ki thaiñ lyngba ki khana – thuh – tang, ki Puriskam bad ki Purinam ban da pynkup hi ruh ïa ki jingpynlong ha ka Mariang sawdong jong ngi ïa ki sup – ki thiar, pynngam wad jingtip, ban pynkiew ïa la ka stad pynnang kaba ym khang – ym jnang ne pynduh – pyndam ïa ka sap tip u Khasi bad da ap por ap samoi ba un kiew shem sngewthuh hala bad na la ka longbriew bad ka Hok – Long jait bynriew kum u Khasi Khara.
Kumta, to ngin ïa shad Ainguh lang ha ba shit, haba shai kum ka Jing Sngew Mynsiem ba tlem ha la U Long Blei, ban weng bad kyndat ïa baroh ki jingpang, ki khlam-ki ngoh, bad ïa da ïa Long Muluk-Jaka ban sait ïa ki tyrut-ki smer.
To U Blei Trai Kynraad un da ai bor ai mynsiem ba kum u Khasi un ym kyrtep lade ha la ka mut ka pyrkhat bad ha la ka jingleh-jingkam.
Shad Suk Mynsiem ba kmen shaphi barohAh Blei ‘kyrsan eh Rngiew’Ka Ainguh Shad kan siew.
Shillong, Iaiong 10 : Ki nongïalam jong ka seng Hynniewtrep People Front (HPF) hapoh ka jingïalam jong u president bah Apbor Nongrum jong ka Ri Bhoi District ki la leit ban jurip ïa ka surok na Zero Point sha pham Kyrdemkulai kaba la dep ban siang Mawsalin hynrei pat sdang ïa ka jingsiang rong.
Na ka liang jong ka seng ka ai khublei ïa ka PWD kaba la pyndep ïa ka jingsiang rong ïa ka surok ha katei ka thaiñ kaba ïaid na Sumer bad mih sha Kyrdemkulai, Na Lad Zero sha Pham Kyrdem Kulai bad na ka shnong Udiker sha Zero Point la dep ban siang rong kala pynsuk shisha ïa ki paidbah ha ka leit ka wan.
Hynrei kaba dang sah mynta ka long na Zero Point sha Pham Kyrdemkulai kaba don kumba 6 Km ei ei kaba dang sah teng, ha ka jingleit jurip ka seng ka la shem ba la dep ban siang Mawsalin hynrei ym pat idak ban siang rong , ka HPF ka kyntu ïa ka PWD ba den ban pyndep noh ïa ka jingsiang rong shuwa ban wan ka lyiur.
Na ka liang ka seng ka pynpaw ïa ka jingsngewnguh ïa MLA kane ka jaka u bah Jason S Mawlong ba la trei shitom ban pynïoh skhim na ka sorkar ban maramot ïa katei kitei ki ar tylli ki surok kiba leit sha Zero Point, ha ka juh ka por ka seng ka kyntu ïa u MLA ban kren ïa ka PWD ba kin pyndep noh ban siang rong ïa katei ka surok kaba dang sah.
Tura, Iaiong 10 : Ka jingïoh lad ka sorkar ban pynsahteng ïa ki jingsiew pisa ne tulop sha ki Anganwadi, ASHA, nonghikai SSA, ki nongtrei kontrak COVID, ki nonghikai skul, College, ki muster roll, ki nonghikai adhoc bad primary bad kiwei kiwei ki nongtrei sorkar kynthup ïa ki kontraktor ka dei namar ba ka sorkar kam kheiñ snep ïa ki bad khamtam eh ba ki nongmihkhmat paidbah ki leh klet bad leh matlah ïa kine ki jingeh ba kitei kiba la kdew haneng ki ïai ïa kynduh na ka por sha ka por, ong u Bernard N Marak MDC ka BJP na Tura.
“Ki dei kine ki briew kiba la thep vote bad pynjop ïa ki kum ki nongmihkhmat hynrei haba la jop pat kine ki nongïalam paidbah ki shet kylla ïa ki da kaba leh matlah bad leh kyllut beit ïa ki jingeh ba ki mad.
Ki khun ki kti jongki ki hap ban pep leit skul bad college namar ki kmie ki kpa kim don pisa ban siew bai skul ïa ki bad don pat kiba hap trei kynta ba kin ïoh ban pynbiang katba lah ïa ki jingdonkam baroh" ong u Bernard.
Don napdeng kine ki nongtrei kiba ïoh tulop na ka sorkar pdeng hynrei kim ïoh kumba la bthah bad buh beit buh ryntih da ka sorkar pdeng.
Don pat kiba hap ban ïai ap da ki bnai lynter ba kin ïoh tulop ne ïa kino kino ki jingsiew ba ki dei ban ïoh.
“ Kam shym don ka jingkyntiew kyrdan ïa ki skul bad college hapoh ka jylla mynta la saw snem lynter wat la ka sorkar ka mang pisa bun bha ïa ka tnad ruh.
Ka Tura Government College kaba dei ka college kaba rim tam ha ri lum Garo ka donkam ka jingïarap pisa ba kyrpang na ka sorkar ba kan pyndap ïa ki post nonghikai kiba thylli.
Ki samla pule ki mad ïa ki jingeh namar kim biang ki kamra klass ban shong bad ki don bun kiwei kiwei ki jingdonkam ba dei ban pynbiang ha ka college" ong u Bernard.
Ka Tura Civil Hospital kaba dei ka hospital kaba ki paid Garo ki phai khmat eh tang sha ka la ki long na kino kino ki district ruh hynrei kam ju don dawai hap ban thied beit na ki pharmacy kiba na shabar.
Kumta ka sorkar ka la dei ban shim khia ban pynbiang ïa ki jingdonkam kane ka hospital.
Ki skul SSA ki dei ban ïoh ka jingmang pisa kaba biang ban shna ïa ki ïing skul bad nalor kata ïa ka tulop jong ki nonghikai ruh dei ban siew dep man la u bnai, ong u Marak.
U la ong ba ki kontraktor ruh ki dap ram namar ba ka sorkar kam pyllait ïa ki bill jongki.
Ha ka jaka ba ka sorkar kan siew dep ïa ki bill jongki, ki ailad pynban ïa ki kompani kiba thymmai ban wan shimti ïa ki kam bad kiba shah khniot ki dei ki kontraktor trai jylla.
Kine ki kompani ki ïoh ïa ki kam ba da ki klur tyngka katba ki kontraktor trai jylla ki hap ban mareh na kawei ka jaka sha kawei ka jaka ban leit wad kam.
Kane ka jingpynsahteng ïa ki jingsiew ka la dei ka histori ha kane ka jylla Meghalaya.
Kine ki saw snem kiba la leit noh ki la shu long sepei bad mynta u snem u dei u snem uba khatduh ba ki paidbah ki dei ban bishar.
Ka long kaba shisha ba ka jylla hi kam shym la kiew ne ïaid shaphrang namar dei tang ki nongmihkhmat bad ki nongbud jongki kiba ïoh jingmyntoi kata ruh na ki skhim sorkar pdeng.
Ka pisa ba la ïoh lum khajna la shu pyndonkam bakla bad ki paidbah ki long tang ki nongpeitkai ïa kine ki jingïabam sap jongki.
Wat ka pisa ba la sei ha ka por jongka khlam COVID ruh ym pat lah ban siew dep sha kito kiba dei hok ban siew kumba la kular.
Kumta ka por ka la dei eh ïa kine ki nongïalam ba kin shim khia ïa ka kam bad khamtam ban thaw lad ban siew dep ïa ki ram ki shah jong kito kiba dei hok ban ïoh na ka sorkar, pynkut u Bernard.
Shillong, ïaïong, 10: Ka Hynñiewtrep Youths Council (HYC) kaba pynpaw ïa ka jingbym hun halor ka jingïasoi jong ka Sorkar Meghalaya bad ka Sorkar Assam ïa ka Memorandum of Understanding (MoU) ban ïapynbeit ïa u pud u sam, ha ka sngi Saitjaiñ, ka la kynthoh tyngeh kumno ka Sorkar Meghalaya ka ai ei ïa ka jaka kaba 18.
46 sqkm sha ka Assam khlem ka jingbit jong ki trai khyndew.
“Kane ka Sorkar kam shym la pynbeit pud hynrei ka la leit ban ïadie pud bad ka Assam.
Kane ka paw shai ba ki la die ïa ka 18.
46sqkm khlem ka jingbit na ki trai khyndew, na ki bor synshar Hima lane na ka Khasi Hills Autonomous District Council (KHADC)," ong u Vice President ka Seng u Bah Donboklang Kharlyngdoh haba kren ha ka jingïalang pynskhem ïa ki nongkitkam jong ka HYC Nongtrai Unit ha ka sngi Saitjaiñ.
Dang shen u Myntri Rangbah ka Jylla Meghalaya u Conrad K.
Sangma bad u Myntri Rangbah ka Jylla Assam u Himanta Biswa Sarma ki la ïasoi ïa ka MoU hakhmat u Myntri ka tnat Kam Pohing u Amit Shah ha Delhi ban pynkut noh ïa ka jingïakajia ha ki hynriew tylli ki jaka kiba don ha khappud ha ka kylla kaba nyngkong.
U Himanta u la pyntip ruh dang shen sha ki lad pathai khubor ba ka jingïapynbeit pud ha ka kylla kaba ar kan sdang biang la kumno kumno ha u bnai Jylliew ne Naitung mynta u snem.
Haba kren halor ka jingdawa ïa ka Inner Line Permit u Bah Kharlyngdoh u la ong, ‘kum ka jaidbynriew ngi donhok ba ngin ïoh noh ïa ka ain ïada ri ne ka ILP kaba la pynslem da ki nongïalam ka BJP na nongbah Delhi.
Ngi kyrmen ba ka jingïakhun phainal bad ka Sorkar NDA, ka Jaidbynriew Hynñiewtrep kan sa jop bad ngin sa ïoh ïa ka ILP kumba la ïoh ka Jylla Arunachal Pradesh, ka jylla Mizoram, ka jylla Nagaland bad ka jylla Manipur.
"“Katba ka jaidbynriew ka dang ap ban ithuh noh ïa ka ktien Khasi ha ka Khyrnit Baphra jong ka Riti Synshar ka Ri India hynrei ngi la shah ibeiñ pynban da kaba phah pynlong Compulsory ïa ka sobjek Hindi na ka bynta ki skul haduh ka kyrdan pule Klass X," u la ong.
Ki nongkitkam jong ka Nongtrai Unit ki long, u President Bah Dering Lyngdoh, Vice-president i/c Admin Bah Hilarious Borwan, Vice President i/c Finance Bah Shomborwel Stembon, General Secretary Bah Sylvester Dkhar, Assistant Secretary Bah Buddien Shabong, Education Secretary Bah Starling Lyngdoh Shnong, Organising Secretary Bah Kalin Lyngdoh, Publicity Secretary Bah Jeffrey Lyngdoh Sohiong, Sports Secretary Bah Liwelstar Syiemlieh bad 13 ngut ki dkhot.
Nongpoh, Ïaiong 10: Ka Samla Balawansuk Makri naka shnong Nongtyrlaw ha Ri-Bhoi District kala ioh rah syndon ïaka nam Miss Ri-Bhoi Tourism 2022 bala pynlong da ka Ri-Bhoi Tourism & Environmental Development Forum haka jingrakhe dap 10 snem jong ka jingïaid lynti ka kynhun naduh bala seng ïaka ha u snem 2012, ha ka jingïalang kaba la long haka sngi Saitjaiñ ha madan NSCA Pahamsyiem napdeng 20 ngut ki nongshim bynta na kylleng ki jaka jong ka dong Ri-Bhoi hadien ba kala lah ban ïaid pynkhih met bha bad jubab ïaki jingkylli jong ki nongbishar.
Ka samla Balawansuk Makri ka dei ruh kaba la pyndep ïaka Graduate haka English honors na Ladykeane College bad ka dei ruh ka nongïalehkai, ka model bad ka dkhot jong ka Bouncer Association of Meghalaya bad ha katei ka jingïakop thei bhabriew ka Samla Jessica Nongrum na Nongpoh kala ioh ban rah ïaka nam 1st Runners up bad ka Samla Deimaphishisha Khongjoh ïaka nam 2nd Runners Up nalor kiwei kiwei.
Kum ban shu pynpaw ba ïa katei ka jingïakop thei bhabriew la pynlong da ka RBTEDF haka sien kaba nyngkong eh kum ka dak ka jingrakhe ïaka jingdap 10 snem jong ka jingïaid lynti jong ka kynhun naduh bala seng ïaka ha u snem 2012 hapoh ka jingïalam jong u Bah Plielad Tiewsoh kum u Chairman da ka jingangnud ban kyntiew bad pynpaw pyrthei ïaki jaka jngohkai pyrthei ha Ri-Bhoi District.
Ha katei ka jingrakhe dap 10 snem ka RBTEDF la wan ruh ban sakhi da u Bah Sosthenes Sohtun MLA ka Jirang kum u kongsan haka jingdonlang u Bah Jason S Mawlong MLA ka Umsning, ka kong Macdalyne S Mawlong MDC ka Umsning, u Bah B Nongkynrih District Tourist Officer, Paiem Wanphrang Syiem Sirdar ka Elaka Nongpoh bad kiwei kiwei ki riew rangbah haka jingdonlang ki nongïalam ka RBTEDF naduh u Bah Plielad Tiewsoh Chairman bad kiwei kiwei bad ha katei ka sngi la ioh ruh ban pynlait ïaka souvenir jong ka kynhun da u MLA ka Jirang.
Haba kren maitphang ha katei ka sngi da ka kong Philarikynti Pde kawei naki dkhot ka RBTEDF kala pynpaw ba katei ka kynhun ka dei kaba trei shitrhem ban pynpaw pyrthei bad kyntiew ïakiba bun ki jaka jngohkai pyrthei ha Ri-Bhoi District, ban pynneh pynsah ïaka mei mariang bad ki sawdong kun, ki jingthaw ba im naduh ki dohkha bad ki mrad ki mreng, ban ai jinghikai sha ki paidbah ban pynneh pynsah bad sumar ïaka mariang khamtam ban kyntiew ïaki kam jngohkai pyrthei haka district lyngba ka jingïatreilang bad ki bor sorkar jong ka tnad jngohkai pyrthei.
Haba kren ha katei ka sngi naka liang u Bah Sosthenes Sohtun MLA ka Jirang u la pynpaw ka jingsngewkmen ban iohi ba katei ka kynhun kala ioh ban rakhe ïaka jingdap 10 snem jong ka jingïaid lynti naduh bala seng ïaka ryngkat shibun ki kam ba kala leh naka bynta ban kyntiew ïaki kam jngohkai pyrthei haka district bad kiwei kiwei ki kam ban pynneh pynsah ïaka mei mariang.
“Nga sngew sarong ban ong ba ka Ri-Bhoi District ka dei kawei naki district kaba u Blei u la kyrkhu haba phai ha baroh ki liang naduh ka riti ka dustur, ka bam ka dih tynrai, ka kup ka sem, ka rep ka riang bad khamtam ka jingdon ki jaka jngohkai pyrthei kaba la khring ïa kiba bun ki nongjngohkai pyrthei na kylleng ki jylla bad kane kadei ka pynpaw ba ka jylla jong ngi kam duna haki kam jngohkai pyrthei kaba lah pat ban kyntiew ïaka ioh ka kot ki paidbah bad ka khajna sha ka sorkar" la ong u Bah Sosthenes da kaba ai jingïaroh ruh ïaka seng RBTEDF kaba la shim ïaki sienjam ban pynlong ki prokram bapher bapher haka district da ka jingangnud ban pynneh ïaka tynrai bad kyntiew ïaka kam jngohkai pyrthei.
La ai jingkren ruh ha katei ka sngi ka u Bah Jason S Mawlong, Macdalyne Mawlong bad kiwei kiwei kiba ai ka jingïaroh ïaka RBTEDF kaba la kynjoh ïa u mawmer ba 10 snem jong ka jingïaid lynti naduh bala seng ïaka ha u snem 2012, ha kaba shibun ki jaka jngohkai pyrthei la lah ban kyntiew ha Ri-Bhoi District hynrei pat nalor ka kam jngohkai pyrthei ngim dei ruh ban klet ïaka tynrai ban pynim ïaka jaitbynriew kaba ki nongwei ki sngewtynnad ban tip bad ban iohi ïaka jinglong kyrpang jong ki Bhoi.
Naka liang ka RBTEF ha katei ka sngi kala sam ruh ïaki khusnam sha ka shnong ba khuid tam ha Ri-Bhoi bala ioh da ka shnong Iamkhon bad ka shnong Saiden ryngkat ruh ki khusnam haka jingmareh marathon bala pynlong haka por mynstepmynstep bad kumjuh ruh ki nongjop haka jingiakop thei bhabriew da ka khusnam pisa.
Shuh shuh ki nongïalam ka RBTEF kila pyntip ruh ba mynta u snem ka kynhun kan sa pynlong ruh ki tamasa bapher bapher kum ka Niangtaser Festival, Pine Apple Festival bad ka Mega Ri-Bhoi Festival bad kiwei kiwei.
La pynphuh pynphieng ruh ha katei ka sngi da ki jingshad bad ki jingrwai bapher bapher bala shim bynta da ki kynhun ba tbit naka them Ri-Bhoi ban pynshongshit ïaki paidbah kiba la poi ban sakhi da ki hajar ngut ha katei ka madan.
Shillong, ïaïong, 10: Ka Federation of All School Teachers of Meghalaya (FASToM) kaba long ka synjuk jong ki nonghikai skul Adhoc hapoh kane ka jylla Meghalaya bad kiba dang ïai bteng ïa ka jingïakhih ban pynsngew ïa ki mat jingdawa sha ki tyndong skhor jong ka Sorkar Jylla, ha ka jingïalang paidbah kaba la long ha Tura, West Garo Hills District ha ka sngi Saitjaiñ ki la shim ïa ka rai ban pynlong ïa ka jingïaid rally ha nongbah Shillong.
Ha kane ka jingïalang ba la ïashim bynta da ki spah ngut ki nonghikai skul Adhoc kiba hikai ha ki skul Adhoc jong ki district bapher bapher ka Rilum Garo, ka FASToM ka la shim ïa ka rai ban pynlong ïa kane ka jingïaid rally ha ka 22 tarik mynta u bnai.
Ka FASToM ka la shim ïa kane ka rai hadien ba ka Sorkar Jylla kam pat ai satia ïa ka jingkular ha kaba ïadei bad ka jingdawa ban kyntiew kyrdan Deficit ïa ki skul Adhoc.
Ka FASToM ka la tyrwa ruh ïa ka Sorkar Jylla, lada kam lah ban pynkiew kyrdan Deficit, ka dei ban shu pynkiew ïa ka tulop da T.
18 hajar naduh ka kyrdan Lower Primary haduh Higher Secondary bad kumjuh ban pynkiew ïa ka jingsiew tulop da san percent ka ban treikam manla u snem.
“Ha ka jingïaid rally ha nongbah Shillong yn sa ïashim bynta lang da ki nonghikai, ki kmie ki kpa, ki khun ki kti ki kurim bad ki bahaing hasem jong ki nonghikai, ki khynnah skul barim bad ki paidbah nongkyrshan," ong u General Secretary ka FASToM u Bah Andrew Lyngkhoi ha u kyrwoh ba la phah sha ki lad pathai khubor.
Une u nongïalam ka Seng u la pyntip ba kane ka jingïalang ka la shim ïa ka rai ban pynlong pat sa ïa ka Non Cooperation Movement kaba khlem pud sngi.
“Ka FASToM kan sa boycott ïa ka jingleit skul, ban pynbeit ïa ki jubab eksamin jong ki khynnah skul bad kiwei kiwei ki kam ba la bynshet da ka Sorkar," ong une u nongïalam ka Seng.
Shuh shuh u la pyntip ba ka seng kan ym pynlong satia ïa ka jingïashong kyllaiñ myngngor ha ka 11 tarik mynta u bnai kaba hap ha ka Lah Sngi U Blei namar ka jingdon jong ka Shad Suk Mynsiem.
Ka jingïakhih kan sa bteng naduh ka 12 tarik mynta u bnai, kata ha ka sngi Baar hakhmat ka ophis treikam jong ka MBoSE tad haduh ban da pynbna da kumwei pat.
U la pyntip ba ki nonghikai skul Adhoc kin dang ïai bteng ban deng ïa ki ribon iong haba leit sha skul ha baroh kawei ka jylla.
“Ïa kiwei kiwei pat ki jingpynbna yn sa pyntip hadien," ong une u General Secretary jong ka FASToM.
Dang shen u Myntri ka tnat Pule Puthi ka Sorkar Jylla u Bah Lahkmen Rymbui ha ka jingïakren bad ki lad pathai khubor u la kren da kaba shai ba ka Sorkar Jylla kan ym lah satia ban kyntiew kyrdan Deficit ïa ki skul Adhoc na ka daw ka jinghiran ka pla tyngka hynrei ha kaba ïadei bad ka jingtyrwa ban pynkiew da ka tulop kaba T.
18 hajar, u la ong ba ka tnat Pule Puthi kan dang hap ban bishar bniah bin pa bin shwa ba ka Sorkar Jylla kan shim ïa ka rai kaba khatduh.
Na ka liang u Nongaiktien jong ka FASToM u Samla Mayborn Lyngdoh u la ong ba ka Seng kan ym shahniah daleilei ruh em ïa ka jingkren jong ka Sorkar tang ha ki lad pathai khubor katba ka kam pat ai ïa ka jingkular sha ka Seng lyngba ka jingthoh.
Shillong, Ïaiong 10: Ka Sorkar Jylla kala dep ban lilam ïa palat 19000 metric ton u dewïong bala ai jingmynjur da ka National Green Tribunal ha u bnai Lber 2020.
Une u dewïong u dei shibynta jong ka 2 lak metric ton u dewïong bala ai jingmynjut da ka NGT, ong ka tyllong khubor haba pyntip ba ka Tnad Mining & Geology kalarai ban pynïaid biang shakhmat ha kaban lilam sa 1.
10 lak MT u dewïong bad ang sah.
Ka jingslem ban lilam bad shalan ïa une u dewïong bala dep mynjur ka dei namar ka daw ka jingshimpor palat ka jingpynkit ïa u dew iong na ki par sha ki depot jong ka Coal India Limited.
Kawei pat ka daw ka dei namar ba ki nongtih par ki sngew ba ka dor bala buh ban shalan ïa u dewïong kam long satia kaba pynïohnong ïa ki.
“Haba khate noh 10% kaba dei ban ai sha ka Coal India Limited bad ka khajna sha ka Sorkar Jylla, ki trai dewïong kin ïoh tang kumba T.
1400 shi ton" la ong ka khubor.
Kat kum ka tyllong khubor, ka dor bala buh ïa u dewïong ka long tang T.
2300 haba ianujor pat bad ka dor iew ka kot sha ka T.
3000 -T.
4000 shi ton.
Ha u Lber 2020, ka NGT Committee kala mynjur da ka pilot basis ban lilam haduh 2 lak MT na ka 32 lak MT u dewïong ha ka Jylla.
Kane ka long kat kum ka hukum jong ka Ïingkashari Supreme Court ba pynmih ha ka 3 tarik u Naitung jong u snem bala lah.
Napdeng kane, 75000 MT u dewïong u dei na East Jaiñtia Hills, 50000 MT na West Khasi Hills, 25000 MT na South West Khasi Hills bad 50000 MT na South Garo Hills.
Ka Jylla kala khmih lynti ban ïoh ïa ka khajna kaba kot haduh T.
20 klur na une u dewïong ba 2 lak MT bala mynjur katba T.
500 klur na ka jingshalan ïa u dewïong ba 32 lak MT.
Ka jingim ha kine ki sngi ba bun ki pyrshang ban pynneh ka koit ka khiah ka dei kaba la buh jingeh kylla pynban ïa ka jingim briew.
Ki don bun ki briew kiba kynduh jingeh hapdeng ba ki pyrshang ban bud kine rukom bam.
Ki don bun napdeng kine ki rukom bam kiba hap ban kyntait ki katto katne ki jingbam.
Hynrei ka long kaba donkam ban sngewthuh ba ym don uwei ruh u jingbam ba paw ba u long uba sniew- hynrei kaba kham kongsan ka dei ka jingbam ba kynthup bun ki nutrient bad ka por ba phi bam.
Kam ju don kano kano ka kam kaba dier por ban dang ka jingpynkylla na ka bynta ka jingbha bad ka jinglah ban ai jingmyntoi ha ka liang ka koit ka khiah.
Kine harum ki long khyndiat ki lynti jong ka jingpynkylla kiba lah ban ai jingmyntoi shibun ha ka liang ka koit ka khiah :Ka bamstep : Ka bamstep ka dei kaba kongsan halor ka jingshalan bor bad tehlakam ka jingthngan lamher.
Ka bamstep ka dei ka bam ba nyngkong na ka bynta baroh shisngi kaba donkam ban bam hapoh ka shikynta hadien ba phi lah khie thiah.
Ka bamstep ka dei ban kynthup naduh ka jingdon ka protein, ki fat kiba tei bad ka fibre.
Kane ka jingkynthup kum kine ki jait jingbam ka dei kaba lah ban pynneh slem ka jinglong kdang bad pynduna ka jingthngan lamher.
Na ka bynta ki khynnah ka bamstep ka dei kaba kongsan halor ka jinglah ban pynleit jingmut bad ka jinglah ban lehbha ha ki jingpule jong ki.
Ka jingdih um : Kham bun ki dei kiba jied ban dih da ka sha bad coffee bad wat ki jingdih ba jur ka shini bad ki soda kiba dap da ka cafeine kiba lah ban pynpeit mat.
Hynrei kum kine ki jingdih ki dei kiba wallam ka jinglong tyrkhong ha ka met.
Lehse phi ju ïohsngew na ka por sha ka por ba ka long kaba donkam ban dih shibun ka um.
Ka um ka long kaba kongsan halor ka jingtreikam hapoh ka met.
Lada phi pyrshang ban pynhiar ka jingkhia, phi donkam ban buh ha ka jingmut ba ki dohksah kiba tyrkhong kim lah satia ban pynum ïa ka fat.
Ki jingdih kiba lah ban ai jingmyntoi ki kynthup ruh kum ka um sohjew bad khyndiat ka mluh kaba lait na ka jingdon ka shini.
Haba phi leit jingleit rah ryngkat ka um ym satia ha u bilor plastik.
Ki jingbam ba shet hi ha la ïing lajong : Ka jingleit bam shabar ka dei kaba lah ban wallam ka jingduh jingmyntoi.
Ki rukom shet bad ka umphniang ba pyndonkam ha kine ki jingbam ryngkat bad ka jingjur ka mluh ki lah ban long ka daw ba ktah ka koit ka khiah jong u klongsnam.
Ki transfat kiba don ha kine ki jingbam ki ktah halor ka koit ka khiah bad buh jingma halor ka jingkiew ka cholesterol, triglycerides, ka jingjur ban don ka fat ha u dohnud napdeng kiwei de.
Kumta ka long kaba donkam ban shet hi ki jingbam ha la ïing lajong- hapdeng baroh ki jingber ba phi donkam ki dei kiba phi antad hi kat ban biang.
Ki jingbam pynmyllen kiba tei : Phi donkam ban kiar na ki jingjied ki jingbam kum ki chips, ki jingbam sdieh tyrkhong napdeng kiwei de ki jingbam ba don lypa ha ki song.
Ki soh, ki soh ehsnep, ki soh tyrkhong, ki jingdih ba sboh ba khleh da ki soh, ki jhur ba phi shet hi ba khleh lang bad ki hummus ki dei kiba kham bha ba phin bam.
Ka jingpule ki jingthoh ha ki song : Ka long kaba donkam ban da pule ki jingthoh kiba don ha ki song jingbam ba phi thied, ki jingthoh ne ki jingpynpaw kiba don ha kine ki song ki dei kiba pynpaw na kiba kham pyndonkam bun sha kiba kham pyndonkam duna kumba kiba paw nyngkong duh ki dei napdeng kiba jur tam ban don ha kine ki song jingbam ba phi thied.
Kumta ka long kaba donkam ban khmih ba napdeng kine ki dei kiba lait na ka jingdon ka shini bad jur ban don ka fibre, bad kumjuh ruh kiba paw ka jingduna ban don ka fat.
Ka jingkilan met bad ka jingkhih jingksar : Ha kane ka juk ba mynta, kham bunsien hi ngi pynlut bun ka por ha ka jingkhmih halor ki screen.
Dei halor kane, ngi donkam ban kynthup halor ka jingkilan met.
Hynrei kaba kham donkam bad kham kongsan ka dei ka jingdon bynta ha ka jingpynkhih ka met ka phad- sangeh ban shong da ka kali haduh ban da poi sha ka jaka ba phi mut pyrshang ban ïaid kjat noh na shiteng ne shipawa lynti ban poi sha ka jaka ba phi mut ban leit, pyrshang ban pyndonkam bad kiew da ki mawkyndon.
Kane kan ïarap halor ka jingtreikam ban pynum ïa ka fat- bad aibor halor ka jingtreikam hapoh ka met.
Ka jingpynrung ka protein : Kham bun nangi – wat hapdeng kito kiba bam naphang, kim shym la pynbiang satia halor ka jingkynthup ban pynrung ka protein lyngba ki jingbam ba ngi bam.
Lada phi dei napdeng kito kiba jied ban bam tang da ki jhur bad kiar ka jingbam doh, ka long kaba kham donkam shuh shuh ban kynthup ki jingbam ba don ka protein napdeng ki jingbam ba phi bam, napdeng ki jingbam ba ïoh lyngba ki jingthung ki kham duna ban don ka protein.
Ki jingbam symbai, ki soh ehsnep, ki jingbam symbai, tofu, ka dud bad ki jingbam ba ïoh lyngba ka dud ki dei kiba dap da ka jingdon ka protein.
Ki lynti kiba dei halor ka rukom bam bad jied ki jingbam :Phim dei ban bam jingbam hapdeng ba phi peit ki phone, TV napdeng kiwei de ki jingkhmih – kine ki khang lynti halor ka jinglah ban sngewthuh ka jinglong kdangLong kiba la pynkhreh lypa na ka bynta ban shet hi ki jingbam ha la ïing lajong.
Bam ha ki pliang barit khnang ba phi lah ban bam duna.
Shillong, Ïaïong 11: Kum shi bynta ban pynkhie im biang ïa ka jingïalehkai kaba pawnam bha ha ki snem 1990 shapoh, na ka liang ka Khasi Hills Chapter ka la pynkhreh mynta ban pynlong da ka ïakob ñiah ball bearing ha ka 30 tarik mynta u bnai ha Kharang, East Khasi Hills.
Ïa kane ka jingïalehkai yn pynlong da ka Kharang Sports & Social Welfare Club, kaba dei kawei na ki club kaba la rim tam hapoh ka jylla Meghalaya kum shi bynta ka jingrakhe ïa ka jingdap 50 snem ka jingïoh la ka jong ka jylla ba pura bad kumjuh ruh ïa ka jingdap 50 snem ka jingïaid lynti jong ka club.
“Ngi rakhe ïa ka jingdap 50 snem ka jingïoh la ka jong ka jylla ba pura bad kumjuh ruh ka jingdap 50 snem jong ka club da kaba ngi pynlong ïa kiba bun ki lympung ïalehkai mynta u snem ha kaba ka jingïakop ñiah ball bearing kadei kawei kaba hakhmat eh ha kane ka jingrakhe dap 50 snem," ong u Bah Banjop Mukhim uba dei u nongai buit jong ka club haba kren sha ki lad pathai khubor ha Shillong Press Club ha ka sngi Nyngkong.
Nalor ka ïakop ñiah ball bearing, ka club kan pynlong ruh ka jingïakob ñiah cycle lyngba ka jingïarap jong ka Meghalaya Cycling Association.
U Bah Banjop u la ong ruh ba ka club ka khot bad ïawer ïa kiwei pat la ka long na ki ophis treikam, kiba treikam la jong (business) ba kin phah ïala ki jong ki kynhun ban ïashim bynta ha katei ka lympung, da kaba pynpaw ruh ba kane kadei ka lad ïa kito kiba don sap ba kin pynpaw pyrthei.
Haba pynbna ïa katei ka jingïalehkai na ka liang u President jong ka club u Bah Khrawkupar Warjri u la ong ba ha ka ïakob ñiah ball bearing yn shah tang na bynta kiba 18 haduh 40 snem hynrei kiba 18 snem shapoh kin hap ban wanrah ruh ka shithi bala mynjur da ki kmie ki kpa.
U la pyntip ruh ba ha katei ka jingïalehkai yn shah ban pyndonkam tang da ki ball bearing kiba shna da ki dieng tylli, ka tyre kam dei ban duna ka jingrben ïa ka 2 inshi bad 1 phut ka jingheh.
“Ki nongïashim bynta kin hap ban rah la ki jong ki tiar bad ban pynrung kyrteng ïalade ha ka 29 tarik Ïaïong ha ryngkat ka bai rung kaba 500 tyngka bad ba kin ïoh ïa ki pla thep jingdonkam bad ki number ïalehkai," la ong u Bah Khrawkupar.
U Bah Banshanlang uba dei u vice president jong ka Meghalaya Cycling Association u la ong ba ka MTB – XCO kaba dei ka jingïakop ñiah cycle kadei kawei na ki jingïakop ñiah cycle kaba biang tam ba ka club kan pynlong.
U Bah Khyllait, u la ong ba kane ka jingïalehkai kadei kawei na ki lad ka kabu na bynta ki nongïalehkai donsap jong ka jylla ba kin pynpaw pyrthei ïala ka jong ka sap hakhmat kiwei pat ki nongïalehkai jong kiwei pat ki jylla kiban sa wan ban ïashim bynta lang ha katei ka lympung.
U Bah Khyllait, uba la mihkhmat ïala ka jong ka jylla ha kiba bun ki jingïakob ñiah cycle la ka long hapoh ka jylla bad shabar ka jylla ruh u la ong, “Nga thikna ba kane kan dei kawei na ki lympung ïalehkai XCO kaba biang tam hapoh ka ri India," u la ong.
Ïa ka jingpynrung kyrteng lah ban ïoh na ka dukan die bicycle kaba don hajan ka skul St Edmund’s.
Ha katei ka jingïalehkai kaba la pdiang sngewbha ïa baroh lait noh tang na bynta kiba 18 snem shapoh kiba hap ban wanrah ryngkat ka shithi jingmynjur na ki kmie ki kpa, la pynkhreh da ka song pisa kaba 50 hajar tyngka na ka bynta ki nongjop kynthup kiba nyngkong, ba ar, ba lai bad kiwei kiwei.
Katba na bynta ki kynthei kim donkam ban siew bai rung.
Jowai, Ïaïong 11: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association (WJDSA) kaba la long mynta ka sngi 11 tarik u Ïaïong ha madan Kiang Nangbha Stadium Jowai.
Ha ka jingïakhun ba nyngkong na ka liang ka kynhun ïalehkai jong ka Maitshaphrang Mootyrshiah kala jop da 1-0 kol pyrshah ïa ka Pateinki Sabah bad ïa katei ka shi kol la theh da u Raymon Sten ha ka minit ba 73.
Ka jingïakhun ba ar kala long hapdeng ka Madankynsaw Mookyndeng pyrshah ïa ka Mupliang, ha kaba ka Madankynsaw kala jop da 5-2 kol, ïa ki kol na ka Madankynsaw la theh da u Cornelius Suchiang ha ka minit ba 8 bad 39, u Ferdinand Sayoo ha ka minit ba 12 bad u Dongri Phawa ha ka minit ba 18 bad 56.
Katba ïa kitei ki ar kol na ka Mupliang la theh marwei da u Emi ianga Phawa ha ka minit ba 1 bad 76.
Ha ka jingïakhun kaba lai pat bala wan ban aireng hapdeng ka ka Madan Thadmuthlong pyrshah ïa ka Tpep-Pale, ka Madan Thadmuthlong kala jop da 3-0 kol bad kitei ki kol la theh da u Precious Tang ha ka minit ba 29 & 76 bad u Manhok Suchiang ha ka minit ba 68.
Ka jingïakhun lashai ka sngi 12 tarik kan long hapdeng ka Khliehshnong Ialong pyrshah ïa ka Iooksi Youth Welfare ha ka por 11 baje mynstep, ka Khliehmuchut Shangpung pyrshah ïa ka Lumkhangdong Kyndongtuber ha ka por 1 baje nohphai sngi bad ka Myrjai pyrshah ïa ka Mawsiang FC Nongkhroh haka por 3 baje janmiet.
Ka jingkynthih dieng kper haduh 12 ngut ki MLA sha ka All India Trinamool Congress (AITC) ha u snem ba la dep ka la ktah haduh katta katta ïa ka seng Congress kaba dei ka party kaba khlaiñbor tam ha ka jylla baroh shi katta.
Ym tang katta, ka jingleit kyrshan jong ki san ngut kiwei pat ki MLA jong ka party ïa ka sorkar MDA ba ïalam da ka NPP ka la nang pynktha khlieh shuh shuh ïa ka party ha ka jingpynkhreh ïa ka elekshon MLA kaban long ha u 2023.
Kumba long mynta, katei ka party ka paw kumba kam don MLA shuh namar ym don iwei ruh na kitei ki san ngut kiba leit ban ai jingshai sha ka party ïa ka daw ba ki leit ban kyrshan ïa ka sorkar MDA.
Watla na ka liang ka Meghalaya Pradesh Congress Committee ka la dep ban pyntip sha ki bor ba hakhlieh duh jong ka Congress ha Delhi, ka All India Congress Committee hynrei haduh mynta ym pat tip satia kaei ka sienjam ba katei ka party kan leh ïa kitei ki san ngut.
Ka jingkylli kaba mih ka long la kan ym ithuh shuh ïa ki kum ki MLA jong ka party lane kaei pat ka sienjam ba kan shim.
Ka jingsdang jongka party ban pynkhlaiñ ïa ka jingtreikam ha kito ki constituency ba mihkhmat da kitei ki MLA khlem ka jingkynjoh ktien lang na ki, ka la nang pynpaw shynna ïa ka jingbym kheiñ briew shuh jong ka Congress.
Ym tang katta ki don ruh ki jingjia ba la mih ruh ka jingtyrwa kyrtong da ki nongïalam ba thymmai na kato ka Block khlem ka jingtip ne ka jingïa syllok lang bad kito ki MLA ba la jop na kato ka party ha u 2018.
Shaei kane ka rukom treikam kan ïalam, hato ka Congress ka la dep kheiñ jingkheiñ lypa ba kito ki kyrtong kiba ka thmu ban sei thymmai na kito ki constituency jong kitei ki san ngut ki don ka jingkyrmen.
Hato katei ka sienjam ba ki shim kadei namar ki ïoh ïa ka jingtip kaba tikna ba kin ym ïakhun shuh na ka party ha u 2023 lane kiei pat ki daw kiba pynlong ïa ka party ban ïaid lait ne kiar na kitei ki nongmihkhmat.
La ïohsngew ruh kylleng ba na ki san ngut ki MLA saw ngut ki lah ban leit ïasoh sha ki ar tylli ki party kiba hakhmat tam ban thaw ïa ka sorkar synrop ha ka jylla, kata sha ka NPP bad UDP hynrei uwei na ki ym pat lah satia ban tip bad kano ka party un ïasoh.
Hato un leit sha ka NPP lane ka UDP lane un dang neh beit ha ka party kaba u jop ha ka samoi ba la dep.
Kine baroh ki jingjia ki pynkulmar jingmut ïa ki paidbah nongthep vote watla ka elekshon sha ka Iing Dorbar Thawaiñ ka jylla ka la sah sa tang kumba shisnem duna mynta.
Ym lah ruh ban len ba nalor ka NPP kaba la khring mynta bun ki kyrtong kiba hakhmat ban aireng ha kane ka elekshon ban sa wan, ka UDP ruh ka la ïoh ban tan lang katto katne, bud sa kiwei kiwei ki party riewlum.
Na ka liang ka Trinamool Congress ruh mynta ka ïaid kylleng ban pynsngewthuh ïa ki paidbah halor ki nongrim ba ka ïeng ban ïakhun ha kane ka elekshon ban sa wan.
La ïohi ruh ba dang shen, u Bah Ardent Miller Basaïawmoit, MLA barim ka Nongkrem u la mih shakhmat bad ka kynhun ba thymmai ban seng ïa ka party kaba la tip kum ka Voice of the People’s Party (VPP).
Kane ka party khlem artatien kan ïoh bha ïa ka jingkyrshan jong u paidbah namar kadei kaba la seng bad thaw hi na kane ka jylla.
Ka jingdon ki riewshemphang kynthup naduh ki nongïalam balang kiba wan ban ai ka jingtreilang bad katei ka party khlem pep kan wanrah ka jingshaniah ha ki paidbah bad kane hi kan ktah bha ïa ki kyrtong kiba aireng na kiwei ki party kaba lah ruh haduh u pud ba kin mad wat ïa ka jingshah rem ruh.
Na ka liang katei ka party thymmai ka dei ruh ban bishar bniah naduh mynta ban peit ba ki kyrtong bad ki nongïalam kiba ka shim kidei ban long kiba kynsai bad ki bym pat don dak sniew ha ka jingshakri paidbah.
Da kaba leh kumta, ka jingkyrmen ka don ba ki lah ban ïoh bun bha ki MLA ha samoi jong u 2023.
Mawkyrwat, Ïaïong 11: Ka Deputy Commissioner jong ka South West Khasi Hills District, kong Caramai Kharkongngor, IAS kaba long kum ka konsan ha ka jingïalang ban pyllait paidbah ïa kawei ka kot kaba ka ai kyrteng, “Ka History Shaphang u Sngap Sing Syiem", ka la pynkynmaw ba ka jingnang jingstad ka long kaba donkam bad ka dei ban sdang naduh dang kha bad haduh ban da kynjoh ïa ka karta jinglong tymmen.
Haba kren shaphang “Ka History shaphang u Sngap Sing Syiem" ba la thoh da ka kong (Dr.
) Belinda Marweiñ, Assistant Professor jong ka Sngap Syiem College, Mawkyrwat, ka la ong ba kane ka kot kan sa long kawei na ki bynta ban ai ka jingtip sha ka pateng ka ban sa wan halor ka jingïaid lynti jong u Syiem ba khraw jong ka Hima Maharam, u Sngap Singh Syiemlieh.
Namarkata, lyngba kane ka kot kum ki nongpule ruh kin shim ïa ka kum ka kot ban tip shaphang ‘Sngap Singh Syiem kum u ‘riew paidbah’, ‘u Sngap Singh Syiem kum u Syiem ka Hima Maharam’, “Ka Thma bad ki Phareng (1833-1839)’ bad ‘ka Jingkut jong ka thma Maharam".
Ha ka juh ka por ka la pynpaw ruh ka sngewnguh bad jingsngewsarong na ka bynta ka jinglah jong ka kong (Dr.
) Belinda Marweiñ ban pynwan dur ïa kane ka kot ha ka rukom kaba jlih bad shai bha bad ka ban long ka jingmyntoi bad tip shaphang ka khana jong u Sngap Singh Syiem, u Syiem ba khraw jong ka Hima Maharam namar la pynpaw ba ha ki snem kiba la leit kane ka khana shaphang jong une u Syiem kam sa long kaba shai bha, namar ïa kane ka kot la buh ban thoh ïa kaei kiba la jia shisha ba la thoh ruh ha ka ktien khasi.
Ha ka jingkren jong ka, ka la pynpaw ruh ka jingaikhublei na ka bynta ka jingnoh synñiang jong kane ka skul pule (College) na ka bynta khun samla jong ka dong ka thaiñ naduh ki snem kiba la leit ha kaba ki nongprat lynti ne ki nongwan pynwan dur ïa ka pule puthi ki la leh bad pynïaid ha ka rukom kaba dei.
Ka Deputy Commissioner jong ka South West Khasi Hills District, kong Caramai Kharkongngor, IAS ka la kren ruh shaphang jong ka jinglah jong kane ka kolej ban wanrah ïa shibun ki lad jinghikai kiba bun rukom naduh ki Arts Stream, Commerce Stream bad kumjuh ruh ha ka Science Stream bad khamtam ha kine ki snem ban sa wan kum ka kolej kan sa ïoh ban plie sa ïa Bachelor of Science (BSc) bad da ka jingplie ïa kane ka sa long ka jingmyntoi na ka bynta ki khun samla jong ka dong ka thaiñ ki bym kot bor ban leit pule sha kiwei pat ki jaka kum ha shillong ne shabar jong ka jylla.
“Ka jingnang jingstad ka long kaba kordor haduh katta katta namar ka lah ban wanrah ne ïada ïa ki samla na ki kam sniew kiba bun jait jong kane ka juk ba mynta", ong ka Deputy Commissiner.
Namarkata, kum ki samla pule ki dei ban long barobor kiba trei shitom ha ki jingpule khnang ba kin nang kiew na kawei ka kyrdan sha kawei pat namar ka jingnang jingstad ka ai ruh ha ngi ïa shibun ki jingtip kiba thymmai.
Ha kane ka sngi la ïoh ruh ka jingkren lamphrang halor kane ka kot, “Ka History shaphang u Sngap Sing Syiem", da ka kong (Dr.
) Belinda Marweiñ kaba long ka nongthoh ha kaba ka la pynpaw ba ki khun Khasi Jaiñtia ki tip tang ïa u Syiem Tirot Singh jong ka Hima Nongkhlaw ha ri Khasi bad ïa u Kiang Nangbah ka Ri Jaiñtia.
Hynrei mynta lyngba ki katto katne ki khana bad jingthoh kiba la pynkyndit thret ïa ki khun ki hajar ka Hima Maharam ba pleng u don u Sngap Sing Syiemlieh, uba la ïaleh thma pyrshah ïa ki Phareng ha kajuh ka por bad u Tirot Singh.
La shem ba une u Syiem ka Hima Maharam u dei pynban u Syiem na ki Syiem Khasi bad Jaiñtia baroh uba la pyndemwait khadduh eh sha ka Sorkar Phareng.
Ka la ong ruh ba ym tang kata, dei tang une u Syiem uba la ïalehthma da ki bun snem ha kawei ka madan thma kaba i phylla bha haduh katta katta, kat haduh ba ka la shimpor ïa ki shipai Phareng ban jop ïa u.
“Lada khmih na kane ka jingthoh, lah ban ong ba une Syiem u dei uta khla wait u bym pat poi kynmaw da ki briew baroh (unsung hero) ha ka Ri Khasi Jaiñtia", ka la ong.
Shuh shuh la pynpaw ruh ba dei hadien ba la lum la lang ki jingïathuh khana na ki kur ki jait, bad ki khun kti u Syiem, ha ryngkat ki jingthoh ba la buh tiak tiak da ki katto katne ki nongthohkot shaphang ki Syiem Khasi bad Jaiñtia, ba la sngewdei ban pynmih noh da ine i jingthoh barit khnang ba kan ym long ka jingleh klet kat ïa ka jinglen-lade bad jingshlur une u Sngap Sing Syiemlieh ha kata jingïaleh laitluid ba khraw pyrshah ïa ka Sorkar Phareng ba khraw.
Ka la khmih lynti ruh ba kan don ka jingwad bniah ba kham bha khnang ban nang lap shuh shuh ïa ki mawlynnai ba kordor jong ka jingtip shaphang ki Syiem Khasi Jaiñtia, khamtam ïa une u ‘riew shlur ka Hima Maharam, kiba u la noh synñiang shibun ha ka thma pyrshah ïa ki Nongwei ha ka Bri u Hynñiewtrep Hynñiewskum.
Kum ka dak ban leh burom na ka bynta ka jingnoh synñiang jong ki nonghikai bad kumjuh ki nongtrei hapoh jong ka Sngap Syiem College la ïoh ban sam ïa ki khusnam sha ki 40 ki Teaching Staff, 15 ngut ki non-teaching staff bad kumjuh sha ki 2 ngut ki samla pule kiba la wan shakhmat bad kane ka jingpynkup burom na ka bynta kine ki samla pule ka long ha kajuh ka por ban mynsiem bad pynshkur ban kin nang ïai trei shitom ha ki sngi ki ba sa wan.
Kiba ïadonlang ha kane ka sngi ki long u Syiem ka Hima Maharam, u Pa’iem Niandro Syiemïong, u Rev.
(Dr.
) S.
I.
Iawphniaw, u bah Carness Sohshang, MDC ka Mawkyrwat Constituency uba dei ruh u President ka Alumni Association, Sngap Syiem College, Mawkyrwat, ki ‘riew rangbah, ki nonghikai jong ka Sngap Syiem College, Mawkyrwat lem bad ki samla pule.
Ha kane ka sngi la ïoh ruh ka jingrwai kyrpang na ki samla pule jong kane ka kolej.
Ïa ka jingïalang la pynïaid da u Dr.
K.
K.
Nongsiej, I/c Principal jong ka Sngap Syiem College, Mawkyrwat bad ka jingkren ai khublei na ka babu P.
Lyngkhoi, Science Teacher.
Mawkyrwat, Ïaïong 11: Ka Deputy Commissioner, South West Khasi Hills District, Mawkyrwat, ka kong C.
Kharkongor, IAS, ka pynmih ïa ka jingbthah ba baroh ki Ophis Sorkar, ki Revenue bad Magisterial Courts, bad ki jaka pule kiba hapoh ka South West Khasi Hills District kin khang ha ka 18 tarik u Ïaïong, 2021 (Sngi Nyngkong), ba ka dei ka sngi “Shad Suk Mynsiem" jong ka Seng Khasi, South West Khasi Hills District.
Nongstoiñ, Ïaïong 11: Ki paidbah nongshong shnong jong ka thaiñ Kyrshai ba kynthup ïa ka Nongumbah, Darephang, Nongspung bad kiwei kiwei ki dei ki shnong kiba don ha khappud bad ka jylla Assam, ha kaba ka shnong Kyrshai bad Nongspung ki dei kiba hap ha ka hima Rambrai katba ka Darephang bad ka Nongumbah, ki dei ki shnong kiba hap ha ka Raidmynsaw.
Hynrei haduh mynta ym pat don satia ki surok kiba biang naduh kitei ki thaiñ haduh Rambrai bad Langpih kiba dei ki Headquarter jong ki bad kiba peit ba khmih ïa ka synshar khaddar bad ka khia ka shon jong ki paidbah nongshong shnong.
U bah P.
Syiem uwei na ki riew rangbah na ka shnong Kyrshai haba ïakren bad u nongthoh khubor, u la ong ba ka jingbym don ïa ki surok kiba biang na katei ka thaiñ shaduh Rambrai bad Langpih, ka la buh jingeh haduh katta katta ïa ki paidbah haba ki donkam ban ïakynduh ïa ki nongsynshar hima haba ki donkam.
U la ong ruh ba naduh Kyrshai haduh Rambrai, ka la don ka surok ba ki trok kit dieng ki ju ïaid.
Hynrei ki lah ban ïaid tang ha ka por tlang bad ha ki por lyiur pat kim lah ban ïaid namar ki thiep kiba jrong bad kim lah ban kiew.
U la ong ruh ba u la ïoh jingtip ba ka sorkar ka la dep khot Tender ban pyntrei ïa ka surok na Nongstoiñ Rambrai haduh Kyrshai, hynrei u la ïoh jingtip ba ka jingpyntrei ka long tang 37 kilomitar katba ka jingjrong jong ka surok na Nongstoiñ haduh Kyrshai ka don kumba 70 kilomitar tam.
U bah Syiem u la ïathuh ruh ba na Kyrhsai haduh Langpih pat lada dei kiba khlaiñ ban ïaid kjat ka shim por san haduh Hynriew kynta.
U la ong ruh ba ka jingleh klet jong ka sorkar jylla ban pynpoi surok ha katei ka thaiñ naduh ki por ba mynshuwa, ka pynlong ïa ki paidbah nongshong shnong kiba don kham shakhmat ïa ka Kyrshai kata naduh ka Ïew Ukiam ter ter haduh Borjhar kiba don harud ka surok ban leit sha Chaygaon, ban kham sngew tynnad bad longtrai shnong ha Assam ban ?a kaba don ha Meghalaya, namar ki kham ?oh shibun ki jingmyntoi na Assam ha ki liang baroh.
U la ong ruh ba wat la katta ruh ki jing?arap na Meghalaya kum ka jingpyntrei ?a ka skhim MNREGS ki ?oh kumba ?oh kiwei.
U la ong ruh ba ki paidbah jong katei ka thaiñ haba ki donkam ban leit sha Nongstoiñ na ka bynta ki kam kiba ?adei ba ki ophis sorkar, ki hap ban leit haduh Chaygaon bad hiar sha Boko shaduh Hahim Athiabari haduh Riangdo bad ha kine ki sngi tang na Athiabari haduh Riangdo, ka shim por haduh saw kynta ?a ki kali ban ?aid namar ka jingsniew palat ka surok.
U la ong ba lada ka sorkar ka pyntrei ?a ka surok na Nongstoiñ shaduh Kyrshai ha ka jingjngai kaba tang 37 kilomitar, kam pat don jingmut satia bad kat haduh ba kan da pyntrei ?a kaba dang sah lei lei ym lah ban tip sa hadien katno phew snem kan lah ban pynurlong.
U la ong ba lada ka sorkar ka shimkhia ka la dei ban pan jing?arap na ka sorkar pdeng ban shna surok na Kyrshai shaduh Langpih, khnang ba ki paitbah kin lait na ka jingeh ba ki la mad ha baroh ki snem.
Nongstoiñ, Ïaïong 11: Ka jingpynbna jong ka sorkar lyngba ki lad pathai khubor ba ha u bnai jylliew, ka jingïakren ban pynbeit ïa u pud u sam na ka bynta ki hynriew tylli ki jaka ïa kajia kiba hap ha ka phase II, kata ki jaka bad ki shnong thaw kiba hap ha ka Block I, Block II bad ka Langpih sector ka la pynsyier mynsiem ïa ki paitbah kiba shnong ha kitei ki shnong khappud.
Ka jingsyier mynsiem jong ki paitbah, ka dei halor ka nongrim ba ki la ïohi ïa ka jingleh donbor jong u Myntri Rangbah ka jylla ïa ki shnong kiba don ha ka thaiñ Malangkona, kiba dang hap hapoh u pud u sam jong ka hima Nonglang Sirdarship.
Ka jingleh donbor ka long da kaba ai sngewbha sha ka Assam khlem ka jingtip jong ki nongsynshar hima bad ki paitbah nongshong shnong.
U bah P.
Nongshlong sordar jong ka shnong Mawïamsyiem bad kiwei kiwei ki riew rangbah jong ki shnong kiba hap ha ka Langpih sector, u la ong, “Ki paitbah jong ki shong ha katei ka thaiñ kim suk mynsiem shuh ha kine ki sngi, namar ki ar ngut ki Myntri Rangbah jong ki ar jylla kata u Conrad Kongal Sangma bad u Himata Biswa Sarma, ki la dep pyni dalade ba ki dei ki riew synshar donbor kiba ïa syriem bad u Vladimir Putin u President ka Russia".
U la ong, “Kim sngap satia ïa ka jingai jingmut jong ki Chairman jong ki Regional Committee, kiba la leit ban jurip bad sngap ïa ka sur ki paitbah nongshong shnong la ki kwah ban sah ha Meghalaya ne ki kwah ban leit sha Assam", bad bynrap, “Ki la leit sha Delhi ban ïasoi ïa ka soskular pynbeit pud khlem da khot lang ïa ki Nongsynshar hima bad Nongsynshar shnong ba kin ïasoi lang ïa ka resolution kaba kin phah sha Delhi".
Nalor kata kiwei pat ki riew rangbah na ki thaiñ Langpih ki la ong ba lada ka jingïapynbeit ïa ki jaka kiba hap ha ka Langpih sector ba kynthup ïa ka Kamphaduli, Bagjeng, Nawapara, Dronpara Mawïamsyiem, Langpih, Mawdiangsnam, Kyrshai, Umwahsiang, Domtiewsaw, Madanjaïaw, Ïewnongma, Nongmawlong, Nongma, Umwali, Umtap, Umbyrsit bad Mawsikar, ka sorkar kan khynñiat sha Assam kumba ka la leh ïa ki phra tylli ki shnong ha ka thaiñ Malangkona, kiba hap ha u pud u sam jong ka hima Nonglang Siradarship ba ki bym dei ki disputed village, kumba long ki shnong kiba hap ha ka Raidmynsaw, kam don jingartaien ei ei ba ka jingïakynad kaba kham shyrkhei ban ïa kaba long ha u snem 2010, kan bthei biang bad sa katno phew ngut ki mynsiem ba kordor kin duh ei.
Haba kdew ïa ki jingshisha kiba lah ban wanrah ïa katei ka jingïakynad ba kham khraw, ki paitbah ka Raidmynsaw ki la ong ba ha ka thaiñ Malangkona, ym don satia ka jingïaknieh ïa ki kper ki phrah bad ki jaka ki puta, namar ba ki jaitbynriew kiba shong ha katei ka thaiñ ki dei ki Rabha bad Assamese kiba dei ki para nong India.
Hynrei ha ki jaka kiba hap ha ka Langpih sector pat ka jingwan knieh jubor ïa ki jaka rep, ki kper ki phrah bad ki jaka puta ki dei ki Nepali ki bym dei satia ki nongshong shnong jong ka ri India hynrei ki dei ki mynder.
Nalor kata ki Nepali kiba wan shong jubor ha katei ka thaiñ ki ïoh ïa ka jingïada ba pura na ki pulit Assam kiba don ha Langpih bad Mawsikar, ha kaba ki dakhol ïa kano kano ka jaka ki pulit ka Meghalaya kiba don ha Langpih, kim nud ban kem bad wat tang ban khot hajir hapoh Camp ruh kim nud satia.
Ki la bynrap ruh ba lada ka jingïapynbeit ïa u pud u sam kam long katkum ka jingkwah jong ki nongshong shnong kiba kwah ban sah ha Meghalaya, ka Langpih kan kylla kum ka madan thma bad ki paitbah kin ym kohnguh shuh ïa ka sorkar lada ka kyntu ba kin ïa shong suk shong saiñ, namar kim kwah satia ba kin kylla long ki mraw ha la ka jong ka jaka.
U bah Birbor Riangtem Secretary ka Hima Nonglang Sirdarship u la ong ba kane ka jingpynbeit pud kumba long mynta, ka dei kaba ki ong ka ‘give policy’ ym ka ‘give and take policy’.
“Naduh nyngkong hi ngi la tharai sniew namar balei ïa ngi la kyntait ?.
Ki paidbah ki mad ïa ka jingsngewsih bad ka daw ka dei namar ym shym la kynthup lang ïa ki briew jong ki Hima ha ka Regional Comittte jong ka sorkar, dei na kata ka daw ba ka wan jia kumne", ong utei u rangbah.
“Ki paidbah jong ki katto katne tylli ki shnong kiba dang hap hapoh ka Hima Nonglang Sirdarship West Khasi Hills District, ha kaba nyngkong, mar syn ïohi bad ïoh sngew ïa ka jingkren u Conrad K.
Sangma myntri rangbah ka jylla ha ka por ba u kren ha ka ïing dorbar thawaiñ jong ka jylla Meghalaya, ki la ïa risa bad leh kmen haduh katta katta, kat haduh ba ki la thang shisyndon wat ïa ki bombula.
Phewse hadien ka MoU pat ka la long pynban da khongpong bad ka la pynkthang hi ngak".
Nongpoh, Ïaïong 11: Ban dang pyntyllun ïa ka jingshakri na ka bynta ki khun samla bad ruh ban dang kyntiew ïa ka kam ïalehkai Basketball ha Ri Bhoi District na ka bynta ka jingmyntoi ki khun samla, ka Ri Bhoi District Basketball Association (RBDBA) ha ka 8 tarik mynta u bnai ka la lah ban pynthymmai biang ïa ki nongïalam ba pura ka Association ha ka jingïalang kaba la long ha ka ophis u District Sport Offic Kane ka jingjied ïa ki nongïalam ba thymmai ka Association ka dei hadien ba la kut noh ka samoi treikam ki nongïalam barim bad na ka bynta ban dang pynkhlaiñ ïa ka Association ba kan dang lah ban leh shibun ki kam ban myntoi ki khun samla ha ka kam ïalehkai basketball da ka jingïarai lang jong baroh ki nogïalam la lah ban pynthymmai ïa ki nongïalam ba thymmai na ka bynta ban kit ban bah ïa ka lyngkor kum kita ki nongïalam ka Ri Bhoi District Basketball Association.
Kitei ki nongïalam ba thymmai ka RBDBA ki kynthup ïa u President ba la jied ïa u Bah Dipshon Ryntathiang, Vice President, Wanphrang Lyngdoh, General Secretary, Silvester Mynsong, Assistant Secretary, Jebansius Ramshon, Assistant secretary, Ephnas Thangkhiew, Treasurer, Michael Kharhunai, Technical secretary ka Referee Board, William Mynsong bad kynthup kiwei kiwei ki nongïalam bad ki dkhot ka executive Committee.
Ha kane ka sngi la jied ruh ïa ki nongïalam (Official) ka RBDBA na ka bynta ban ïalam ïa ki khun samla ban leit shim bynta ha ka Meghalaya Game ka ban long ha Nongbah Shillong ha ka 2 tarik u Jymmang 2022.
Kine ki nongïalam ba la jied ha kane ka sngi ki kynthup ïa u Manager (Men team), Bah M William Nongrum bad u Bah N.
Lyngdoh.
Na ka liang ki nongmihkhmat ïa ki kynthei la jied ïa ka Kong Jackquiline Lyngdoh bad ka Kong Elizabeth Marten ban long ki Manager na ka liang ki kynhun ïalehkai basketball ki kynthei.
Kadei ka bhah ai kam, ai jam ha ki jait kam sorkar bapher bapher hynrei ïa ka pule puthi pat (ïa kaba la ju ïoh sngew ba la ong ba kam hap ha kane Reservation Policy) na ka bynta ki 3 (lai) tylli ki jaitbynriew bapher bapher ha Meghalaya–Khasi, Garo bad Jaiñtia kumjuh ruh ïa kiwei ki jait bynriew ba rit pait.
Ki Khasi bad Jaiñtia la ai 40% bad ïa ki Garo 40% bad la sdang ban trei kam naduh ba la ïoh Meghalaya hi.
Ha ka jingïadei bad kane la ïoh lad ban kylli ïa U Minister ba pura u ba nyngkong eh na ka Ri Lum Jaiñtia U Ma E.
Bareh ha ka por ba u la shongthait noh na ka kam saiñ pyrthei bad la kylli ba balei phi la mynjur ban buh lang ïa ki Jaiñtia bad ki Khasi ha ka 40% katba ïa ki Garo pat haduh 40% marwei, Phi tip bad ym lah ban len ba ki Khasi ki long kiba stad ban ïa ki Jaiñtia namar ki skul kiba pawnam ki don ha Shillong, te kumno phi shu mynjur ïa kane.
Ka long kumba ha ïalehkai football hapdeng ka team-A bad ka team-C.
Haoid ym lah ban len ba don hi ki khynnah skul Jaiñtia kiba kham wan shakhmat, hynrei katno eh haba ïanujur bad ki Khasi.
Hato kam shongñia mo ba ki Jaiñtia kin ïoh la ka jong kumba ïoh ki Garo kumba pher ka jait bynriew.
Une U Minister u ba nyngkong ka Ri Lum Jaiñtia u la ïathuh ba ïa kane la pynbeit ha Mendipathar (Garo Hills).
U Captain Sangma, Chief Minister u la ong kumne ‘HALOR KA RESERVATION POLICY, NGA KYRPAD JUR ÏA PHI’ (kata ka mut ïa U B.
B.
Lyngdoh bad ïa U E.
Bareh) ba phin sngewbha ban pyrkhat sngew synei sngewlem ïa ngi ki Garo namar ki dang duna bha haba ïa nujur bad phi ki Khasi bad ki Jaiñtia bad ai ba kane kan long tang 15 ne 20 snem bad hadien yn sa ïa pynbeit pat.
U Ma E.
Bareh u ïathuh badei halor kane ka jingkyrpad jur u Nongmihkhmat ki Garo ngi baroh 2 (ar) ngut ngi la sngewsynei bad ngi la mynjur ba ki Garo kin ïoh 40% bad ki Khasi bad Jaiñtia 40% khlem da kheiñ ïa ka jingbun ki briew bad kumjuh ki M.
L.
A.
Ha ka jingshisha la dei ban don ka jingsngewnguh bad burom ïa ki Jaiñtia namar ki la shah shitom (sacrify) na ka bynta ki Garo.
U Ma Bareh u ïathuh shuh shuh ba bunsien bunsien la pynkynmaw ia u Chief Minister ban pynbeit thymmai noh ïa kane ka Reservation Policy kumba la ïakren ba yn ïa pynbeit pat hadien 15 lane 20 snem, hynrei U Captain Sangma, Chief Minister u ba stad bad u ba buit sianti u pynjur da ka buhteng na uwei u snem sha uwei pat u snem haduh ba kynjoh mynta 50 snem.
HANGNE LA IOHI IA KA DOR KI NONGMIHKHMAT, U NO U BASTAD BAD KINO KIBA BIEIT.
Halor kane, U Conrad Sangma, ula ong ym pat dei por ban pynkylla ïa ka bhah kam (Rupang 02.
02.
2022).
Nangta ula bynrap shuh shuh ba ka Resrevation Policy ka dei ka mat kaba jwat, ula kyntait ban kren eiei (Mawphor 02.
02.
2022).
Ym sngewphylla ïa kane ka jingong jong u, lym kumta un shah tangon ha la ki briew la jong.
Ka wei ruh u ieit ïa la ka jait ka kynja.
Ka HSPDP, Youth Wing, ha ka jingshisha kan kyrshan ïa ka ban pynbeit thymmai, hynrei ka ong pynban ‘tang ka Khasi bad Jaiñtia State kaba lah ban weng ïa ka jingeh ka Reservation Policy (Mawphor 02.
02.
2022 ).
Ka jingkren ka bym lah ban long ne urlong lano lano ruh, kaba long ruh kum ka jingkyrshan ïa U Chief Minister ha neng.
Sngew thamula pynban ïa U Renikton l.
Thanghkhar, Minister, ha ka jaka ba un kyrshan hynrei u ruh u khmih lynti pynban ban ïoh ïa ka jingïakhlad noh bad ki Garo (Mawphor 02.
02.
2022).
Lada kata ka jingkhmih lynti kam wan hato yn ïahun hi ba kan sah kumne sa katno phew snem.
U Nongïalam u wei na ka Sengbhalang ka HANM u ong ba ym lah ban pynkylla ïa kane ka Reservation Policy kaba mynta bad dei ban rah ruh ïa ka Winter Season ka Assembly sha Garo.
Une ruh u kren ïa kaba dei namar u dei u Garo namar ban duh ïa kaba la ïoh te ym long.
Ka la dei kapor ban pynthymmai noh ïa ka RESERVATION POLICY halor kane ka nongrim: Ba ka la ïaid 50 tylli ki snem.
La ïathuh ba don kiba la leit pule halor ka hok (Reservation Policy) jong ki hynrei ki ïehnoh jyndat (surrendered) namar kim lah ban pyndep.
Kumno hi kin lah haba ka bor jinglah (percentage) jong ki ka duna palat.
Ha ka jingshisha ka skul pule (College) kim dei ban pdiang lada ki marks ki duna palat.
Ki la dei ban pyrkhat ïa la ka burom ka skul jong ki hynrei imat tang namar ka pisa bai seat te matlah noh.
Da kumne leh nohei ka dor ka seat ba la siew da ka sorkar Meghalaya.
Kaba phah ruh kawei bad kaba pdiang ruh kawei khlem da pyrkhat ïa la ka jinglah.
Hangno KA BUROM.
Ka Sorkar jong ngi bad ki SKUL BAH kiba pdiang ki la dei ka por mynta ban pyrkhat ïa kane ym ban shu phah bad pdiang ruh.
Ki katto katne ki paralok dkhar napoh sor ka ri India ki ju kylli balei ba ki khynnah skul jong phi na Meghalaya ki shait ïeh noh (surrender) ïa la ka pule halor ka lad ka kabu ksiar kaba biang bha.
Lada ngin ïoh ma ngi te da lei lei ruh EM.
Lada ka don shisha ki kynnah skul kiba la phah pule bad ki ïehnoh jyndat (surrender) ka sorkar ka la dei ban pyrkhat thymmai noh ban shim da ka security deposit katkum ka dor ka seat khnang ba kan ym sepei ka pisa u paitbah.
Kawei pat ka sorkar kan pyrkhat sngewbha ban buh bhah (quota) noh ia kito ki candidate kiba la jankut rta ha ka thung kam thung jam kumba ka la ïabhah (quota) ïa kiba duna ki dkhot met.
Jowai, Ïaïong 11: Ka Khasi Student Union (KSU) Jowai Cicle mynta ka sngi nyngkong kala leit ban khang tala syndon ïa ka ophis treikam ka Toll Gate kaba dei ka jaka lum khajna jong ka Highways Authority of India (NHAI) kaba don ha Pasyih-Ialong bad ai lad ïa ki kali ban ïaid khlem donkam ban siew haduh ba la thoh ïa ka khubor ha por mynmiet.
Kaba pynlong ïa ka seng ban leit khang tala ïa katei ka Toll Gate ka long halor ka nongrim ba ka NHAI kam shem la sngap satia ïa ki jingdawa jong ka seng ha kine ki bnai ba la dep, kata ban maramot ïa ka surok NH-6, ban buh ïa ki Street lights, ban shna ïa ki nala um ba biang kumjuh ki lynti ïaid kjat ha ki bynta jong ka surok NH-6.
La ïathuh ba ïa kane ka shithi jingdawa ka seng kaba dep ban pynher katkum ka shithi Ref No KSU/JC/2022/12 dated 23.
09.
2021 kunjuh sa kawei de ka shithi kum ka jingpynkynmaw biang Ref No.
KSU/JC/2022 dated 24.
03.
2022 sha u Project Director jong ka National Highways Autho-rity of India (NHAI), Shillong hynrei haduh mynta katei ka jingdawa kala shu sah kut khlem sei soh eiei.
Ka seng kala pynsngew ruh ba ka jingdon jong kane ka jaka lum khajan na ki kali ki mator kam don jingmyn toi satia ïa ki paidbah kiba leit ba wan na une u surok NH bad kane ka jinglum khajna kala long pynban kum ka lad kamai pisa jong ka NHAI katba ïa ki jing donkam kiba dei ban don ha ki bynta u surok la shu leh klet da ki bor ka NHAI.
U President ka KSU Jowai Circle samla Ioannis Suchiang haba ai jingkren sha ki lad pathai khubor ula ong ba kane ka jinghiar ka seng ka long hadien ka jingbym shimkhia jong ka NHAI ïa ki jingdawa, ula kren shai ba lada ka NHAI kam pat pynurlong ïa ka jingdawa haduh mynta, na ka liang ka seng ka shim ïa ka sien jam ba kam shah satia ban lum khajna ha katei ka Toll Gate tad hadud ban da pynbeit da kumwei.
Na ka liang u President ka KSU West Jaiñtia Hills District samla Laitphar Synkrem ula ong katkum ka jingtip kaba kila ïoh ba ka jingbuh ïa ki jaka lum khajna (toll gate) ki dei ban long 60 kilo miter na kawei pat ka Toll Gat, hynrei hapoh ka jylla kim don satia ïa katei ka jingjngai na kawei ka toll gate kaba don ha East Jaiñtia bad kumjuh ha Diengpasoh.
U samla Synkrem ula ong ba kane ka jingleh ka NHAI khlem da burom ïa jingdonkam u paidbah na ka liang ka seng kan ïeng skhem ba kan ym shah da lei lei ban lumkhajna na katei ka Toll Gate katba ym pat dep ban pynbiang ïa ki jingdonkam baroh.
Nongpoh, Ïaiong 11: Ki nongïalam jong ka seng Samla jong ka shnong Mawlasnai haka sngi thohdieng kila leit jngoh bad ai jingïarap ïa kawei ka longiing kaba shempap kaba dei ka longiing jong ki khun swet haka shnong Mawlasnai ha Ri-Bhoi District kiba shem jingeh namar ka jingduk jingkyrduh naduh ba ki kmie ki kpa kila khlad noh na kane ka sla pyrthei.
Katei ka longiing katei ka jong u Samla Ribal Shadap u ba dei u hynmen u ba shong ba sah ryngkat bad la ki jong ki para ha kawei ka iing kaba la jot rathai kaba ki lah ruh ban duh thiah duh dem haka por slap bad ka por ba jur lyer namar ka jingjot jong ka iing ha kaba kum ka shnong bad ka seng samla kam lah shuh ban shu kun bad rai ban pynshna da ka iing ïa kitei ki khunswet.
Naka liang ki samla jong ka shnong hapoh ka jingïalam jong u Samla Shemphang Masharing kum u President kila leit ruh ban ai jingïarap ïa katei ka longiing katba ki kot bor naka bynta ban pyntngen bad ai mynsiem namar dei tang u hynmen marwei u ba hap peit ïaka eh ka shong jong ki para bad kumba la ioh jingtip dei u Sordar Shnong ka Mawlasnai u Bah Joplin Sten u ba la kyrshan ban pynleit skul ruh ïaki.
Halor katei ka jingshem pap jong kitei ki khunswet ha katei ka shnong naka liang ka seng Samla kala ioh ruh ban ïakren bad utei u hynmen u ba la pynpaw ka jingeh kaba khraw ban peit ïaka iing ka sem marwei bad im hapeng ka jingduk jingkyrduh naduh ba ki kmie ki kpa kila iehnoh na kane ka sla pyrthei.
Shuh shuh naka liang ka seng samla kala rai ruh ban pynshna da ka iing ïa katei ka longiing bad kyrpad naduh ki kynhun sengbhalang, ki nongmihkhmat ba kin phaikhmat ban ïarap sha katei ka longiing naka bynta ban kin ioh ïaka iing ka sem ban shong ban sah ban lait naka sngi u slap bad wat ka bam ka dih bad ka pule ka puthi.
Jowai, Ïaïong 11: Ka Hynñiewtrep Integrated Territorial Organization (HITO) kum ka dak jong ka jingpyrshah halor ka jingïapynbeit pud hapdeng ka jylla Assam bad Meghalaya, mynta ka sngi ka seng ka hair sha ka shnong Saphai West Jaiñtia Hills ban plie ïa ka Sign board ha ka shap jong ka seng HITO Saphai kaba la thoh “Welcome to Megha-laya Jaiñtia Hills District".
Kane ka jingplie sign board ka long kum ka dak jong ka jingbym hun satia ïaka Memorandum of under-standing (MOU) ba la ïasoi ha pdeng kine ki ar jylla, la pynsngew ba ïa kane ka MOU la leh tang da ka jing sngewthuh para Myntri Rangbah jong ki ar jylla khlem don ka jingmyn jur lang jong ki paidbah ka jylla.
Ha kane ka sngi lawan ban ïadon lang naduh u Rangbah Shnong ka Saphai ma Valintine gino Synnah, u Officer inchagre ka Saphai Police Outpost, ki dkhot ka seng bad kiwei kiwei de.
Katba na ka liang u President rangbah ka seng u samla Donbok Dkhar haba ai jingkren ula ong ba u myntri Rangba ula sukor ïa ki paidbah ka jylla da kaba soi klumar ïa ka MOU tang lyngba ka Google Map.
Ula ong ba ka seng kala kren shai ba kan ïakhun dohïap na ka bynta u pud u sam bad ka jaitbynriew, ula kynthoh jur ba kane ka jingleh ka sorkar ka long tang ban pynthame Election ïa ki paidbah nongshong shnong.
U samla Dkhar ula ong ‘na ka bynta ka Ri ka jaitbynriew ngin pynkhreh ïa ka wait ka stieh kaba long ha ka dur u khulom ban ïakhun shaduh ïingkashari ba donburom ban ïada ïa ka khyndew ka shyiap jong ka bri u Hynñiewtrep.
Tura, Iaiong 11 : Hadien ba ka la long ka jingkmen bad jingkyrmen ïa ka jingshim khia jong ka sorkar Assam bad Meghalaya ban pynbeit ïa u pud u sam, hynrei ha kaba kut ka long pynban mar kongpong namar kine ki ar sorkar ki leh klet ban ïa ki paid khappud ha kane ka jingïapynbeit pud tang namar ba ki rhah nam bad khwan myntoi ïalade palat khlem da pyrkhat pat aiu ki paid khappud kin sngew ne kin shah ktah, ong ka GSU lyngba u President jongka u Zikku Balgra N Marak.
Kane ka jingrhah nam bad khwan myntoi ki ar sorkar ka la wanrah pynban ka jingeh kaba khraw bad kane ka pynpaw ïa ka jingbym long tbit bad shemphang kine ki sorkar ban pynbeit ïa u pud u sam namar ki la shu leh klet bad khlem niew burom shuh ïa ki paid khappud bad kane ka pynpaw shai kdar ba kine ki ar sorkar kim lah ban pynbeit ïa u pud khlem da ktah ïa ki paidbah.
Wat hadien ba la ïai kyrpad bad ai jingthoh sha kine ki ar sorkar hynrei ki ïai kyntait, leh matlah bad kyllut beit ïa ki paid khappud bad kawei na kiba kum kita ki shnong ka dei ka Mallangkohna.
Kane ka shnong ka dei kaba hap hapoh u pud u sam ka Meghalaya ha ka Nonglang Sirdarship, West Khasi Hills naduh ba ka jylla Meghalaya ka la ïoh ïa ka jylla ba pura hynrei ïa kane la ïeh bad pynhap noh sha ka Assam.
Nalor kane dang don bun ki shnong kiba kum ka Mallangkohna ha kaba ki ar sorkar kim shym la twad jingmut na ki paidbah hynrei la shu aiti beit sha ka Assam.
Kumba ka paw ka kyntien “ Pud" ka long kaba donkam tam bad kham khraw ha u Myntri Rangbah ka Meghalaya u Conrad K Sangma bad ha u Myntri Rangbah ka Assam u Himanta Biswa Sarma ban ïa ki hok jong ki briew kiba sah ha khappud.
Kine ki ar party ka BJP bad NPP ki leh ïa kane tang na ka bynta ka jingmyntoi jongki khlem da ïaid da ka lynti kaba beit bad kaba pynhun ïa baroh.
Kumta ka GSU ha ka jingïalang jongka Central Executive Committee jongka kal a rai ba kan ym ailad ban leit wat tang shi tda ruh ka jaka sha ka Assam ne kan ym ailad ba ki paid Achik kin shah pynhap sha Assam.
Ka seng ka kyntait mardor ïa ka soskular pynbeit pud jong ki ar jylla bad ka la rai ba kan ïakhun haduh kaba kut ban wanrah ïa ka Mallangkohna shapoh u pud u sam ka Meghalaya.
Shillong, Ïaiong 11 : Ka skul Madan Hindi Pathshala Secondary School ha ka 10tarik mynta u bnai ka la rakhe ïa ka jingdap 57 snem ka jingshakri jong katei ka skul ïa ki nongshong shnong ka thaiñ ha ka pule puthi.
Ha kane ka sngi la donlang ruh u MLA/MDC ka thaiñ Bah Lambor Malngiang kum u Kongsan nalor ki nongmihkhmat na ka Gorkha Durga Puja Committee, Gorkha Mahila Samiti, Gorkha Shiv Mandir Committee, Ex-Serviceman Association, Gorkha Youth Association, ki riew rangbah bad kiwei kiwei.
La pynphuh shuh shuh ïa katei ka jingrakhe da ki prokram ba harukom kynthup naduh ki jingrwai bad jingshad tynrai jong ki Khasi, Garo, Nepali, Assemese, Mizo bad kiwei kiwei.
Katkum ka kyrwoh na u Secretary jong ka Managing Committee Dr.
Krishna Chauhan, la ïathuh ruh ba ha kane ka sngi, u Kongsan u la sam ruh ïa ki khusnam sha kito ki samla pule kiba pass bha ha ka eksam Matrik.
U Kongsan u la kyntu ruh ïa ki khynnah skul ba lai maw lai dieng ki dei ban kiar na ki jingdih kiba sniew kiba lah ban ktah ym tang ïa ka lawei jong ki hynrei wat ïa ka ïing ka sem jong ki baroh kawei.
Shillong, Ïaiong 11 : Ki lai tylli ki seng na Mawlai ba kynthup naduh ka Seng samla Mawlai Umjaiur, nangta ka Seng kynthei Mawlai Umjaiur kumjuh ka Seng Mawlai Labour Welfare Association Umjaiur, ha ka sngi Nyngkong ki la mih paidbah ban pynkhuid ïa ki jaboh jabaiñ kiba satah ha wah Umshing.
Hadien ba la dep ban pynkhuid ïa ka, na ka liang ka Seng Samla ka kyntu ïa baroh ki nongshong shnong ka Mawlai kumjuh ki Dorbar Shnong kiba hap ha shi lynter ba ïaid lynti ka wah Umshing ban shim khia lem ban pynneh pynsah ïa ka jingkhuid jingsuba jong ka.
“Mynnor kane ka wah ka dei ka ba ngi ju sum ju sait bad kadei ka wah kaba khuid ban saitjaiñ bad khwai dohkha dohthli ne tong doh.
Hynrei, ha kine ki por ba mynta ki nongshongshnong kim ñiewkor shuh ïa ka haduh ba ka pynlong ïa kane ka wah ban kylla jakhlia," ong ka kyrwoh ba la phah da u Bah Maiustar Mylliemngap, President Seng samla Mawlai Umjaiur.
Shuh shuh na ka seng ka pynpaw ba kim kwah satia ban ïohi ba ka wah Umshing kan kylla kum ka wah Umkhrah tang na ka jingleh bymsuidñiew ki nongshong shnong.
“Ka seng ka maham jur ïa ki nongshong shnong ba kin ym bret ïa ki jaboh ne ban pyn jakhlia ïa kane ka wah namar kane ka ktah ïa ka khuid ka suba bad ka koit ka khiah jongki para nongshong shnong.
Ka Seng ka la ai khublei ruh ïa u BDO ka Mawlai Block, Bah PT Passah kumjuh ïa u MDC ka thaiñ Bah Teibor Pathaw kiba don ka mynsiem ban ïarap katba ki lah na ka bynta ban pyntyllun ïa ka kam ban pynkhuid ïa katei ka wah.
Da kaba ai khublei ïa baroh ki kynhun bad ki seng kiba la mih shakhmat ban snohkti lang ha katei ka sngi, ka seng ka ong ruh ba ki don ka jingkyrmen ba da ka jingïatreilang kin lah ban ban pynkylla dur ïa katei ka wah.
Tura, Iaiong 11 : Ki pulit ki la ïoh ban kem ïa uwei u briew uba leh beijot la bun bun sien ïa kawei ka khynnah kaba don jingduna dkhot met na ka jaka ba u rieh tngen hapoh khlaw ha South Garo Hills.
Une u briew uba kyrteng u Polti N Marak ba 43 snem ka rta u la shah kem ha ka Sngi Thohdieng ha ki pulit ka Siju Police Station hadien ba ki la ïoh jingtip ba u rieh tngen ha i iing trep iba u shna hapoh ka khlaw Jidi Gindam.
Une u briew u la sah ha kane ka khlaw la katto katne sngi naduh ba la paw pyrthei katei ka kam sniew bad runar jongu.
La kynnoh ba u byrngem byrsit beit ïa katei ka khynnah lada jia ba ka ïathuh ne phla hano hano.
Kaba plie haka jingtieng ka la shu sngap bad une u la shim kabu bad ïai leh beijot ïa ka tad haduh ba kan da pun khun bad paw pyrthei ba u dei ma u uba leh beijot ïa ka.
Dei haba la paw pyrthei ba u phet rieh hynrei u la ngat pat mynta ha ki kti ka aiñ bad la pynngat ïa u ha ka kyndon aiñ POCSO Act.
Shillong, Ïaiong 11: Ka Sorkar Jylla kala bthah ïa ka Tnad Meghalaya Police ban pynthikna la ka dei kaba don shisha ne em ka jingbyrngem pynbthei bomb jong ka kynhun kiengatiar lyngba ki Social Media.
“Ngi la dep bthah ïa ka Tnad Pulit ban tih bad wad la kane ka jingbyrngem bala pynsaphriang ha ki Social Media ka dei kaba thikna bad kaba dei shisha ne em.
Mynta ki Pulit kila pynïaid shakhmat ïa ka jingtohkit" ong u Symbud Myntri Rangbah ka Jylla Bah Prestone Tynsong haba ïakren bad ki nongthoh khubor hynne ka sngi nyngkong.
Ka kynhun kiengatiar bala tip kum ka Lawei Ba Phyrngao kala pynithuh ïalade kum ka kynhun ki 37 ngut ki samla ba khlem kam bad kila byrngem ban buh bad pynbthei bomb ha ki jaka pule ka Nongbah Shillong.
Haba kylli la ka jingpynkha ïa kane ka kynhun ka long ban pynthut noh ïa ka jingtyrwa ïakren iasuk bad ka HNLC, u Symbud Myntri Rangbah ula ong “Ngam tharai satia namar kumba nga ïathuh ha phi ba ngi dang wad ban pynthikna.
Ngi la dep khot ïa ka HNLC bad nga da kmen shisha ba mynta kila kwah ban shong ïakren iasuk noh".
Shillong, Iaiong 11 : Ka North East Indira Gandhi Regional Institute of Health Medical Sciences (NEIGRIHMS) sa shisien ka la paw biang ka nam ka burom da ka jingïoh pdiang khusnam ki doktor jongka.
U Dr Tanie Natung Professor bad Head Department of Ophthalmology) u la ïoh ïa ka khusnam Sushruta Samman.
ïa kane ka khusnam la ai sha u ha ka jingïakynduh kaba san jongka National Assembly Forum of Ophthalmology Professor of India (FOPI),Pan India, HOD Ophthalmology Group kaba la long ha Raigarh, Chhattisgarh ha ka 2 bad 3 tarik Iaiong 2022.
U la ïoh pdiang ïa kane ka khusnam namar ka jingtbit jongu ha kaba ai jinghikai bad pyntbit ïa ki samla pule MBBS, Post Graduate (MD/MS) kum u Professor bad HOD bad u long ruh uba tbit ban puid khmat.
Ka khusnam Sushruta Samman ka dei ka khusnam kaba heh bha ba la pynkup da ka FOPI ïa ki Professor ka tnad Ophthalmology kiba tbit bad aiti ha ka kam ban ai jinghikai bad pyntbit ïa ki samla pule.
U Prof (Dr) T Natung u dei uba la ïoh pdiang ruh ïa ki khusnam International Council of Ophthalmology bad Delhi Ophthalmological Society.
U dei uba tbit bha ban puid khmat (Phaco-refractive surgeries and Strabismus Pediatric Ophthalmology.
).
Ha kawei pat ka bynta ka NEIGRIHMS ka la ïoh ïa ka nam ha ka kyrdan ba nyngkong ha ka ri baroh kawei ha kaba ïadei bad ka jingrakhe ïa ka World Oral Health Day kaba la long ha u Lber 2022 ha kaba palat 150 tylli ki Dental College bad Institute ha baroh kawei ka ri ki ïashim bynta.
ïa ka prorkam ban ai ïa kane ka khusnam ruh la pynlong ha Nirman Bhawan, New Delhi ha ka 8 tarik Iaiong 2022 bad ïa ka khusnam la ai da u Dr Sunil Kumar DGHS, jongka tnad ealth and Family Welfare.
ïaka World Oral Health Day la pynlong da ka tnad Dentistry jongka NEIGRIHMS hapoh ka jingïalam u Professor S.
Vijay Singh uba dei u khlieh jong kane ka tnad.
Ki porokram ki kynthup naduh ka jingai jingkren lyngba ki radio, ka awarness run campaign, poster competition bad bun kiwei kiwei ki prokram kiba la pynlong ha ki skul bad ki ïing sah ki tymmen ki kro, kynthup ruh ka jingsam ïa ki brut shut bniat, ki dawai shut bniat bad ter ter.
Ka NEIGRIHMS ka la ïoh ruh ïa ka khusnam Ayushman Utkristata Puraskar 2021 namar ka dei ka hospital kaba iarap bun eh ban ai jingsumar ïa ki nongpang baduk napdeng ki jylla kiba rit bad ïa kane ka khusnam ruh la sam ha katei ka jingïalang ha ka 8 tarik iaiong 2022 ha nongbah Delhi.
Ha kaba pyntreikam ïa ka Ayushman Bharat -PMJAY kaba la pynïasnoh lang bad ka MHIS na ka bynta ki nongpang khamtam kiba bud, ka NEIGRIHMS ka dei kawei na ki hospital ha ki jylla kiba rit kaba wan nyngkong eh ka jingbun kiba ïoh jingmyntoi na kane ka insurance skhim.
Shillong, Ïaiong 11: Ka Jylla Meghalaya kala lait mynta haduh phra tylli ki District na ka khlam Covid-19 da ka jing koit lut baroh ki nonpang ne ki active case.
Kine ki District ki kynthup ïa ka Ri-Bhoi District, South West Khasi Hills, West Jaiñtia, Eastern West Khasi Hills, East Garo Hills, North Garo Hills, South Garo Hills bad ka South West Garo Hills.
Kat kum ka jingpyntip ka Tnad ka Koit ka Khiah, ym shym la don satia ki briew kiba dang iabit thymmai ne kiba ïoh pat ïa ka jingkoit ha kine ki arphew sawkynta bala leit noh.
Ka jingdon jong kiba ïap ka long 1593 ngut baroh lang.
Haduh 93784 ngut ki briew kila ïabit ïa kane ka jingpang ha kine ki laisnem tam mynta hynrei haduh 92176 kila ïoh pat ïa ka jingkoit.
Kynshi, Ïaïong 11: U Bah MB Dkhar, Community Nurse jong ka District Mental Health Programme na District Medical and Health Officer, West Khasi Hills, u la ong ba ki jingpang kiba mih na ki jingmut jingpyrkhat ne ka jingbym biang ka jingmut jingpyrkhat ka long kaba ma haduh katta katta.
Haba ai jingkren ha ka Awareness Programme ha Kynshi Mawria mynta ka sngi halor ki jingpang kiba mih na ka jingkhia ne jingbakla ka rukom pyrkhat pyrdaiñ, u Bah Dkhar, u la ong ba ki don shibun ki jingpang kiba mih namar ba ki briew kim biang ka jingmut jingpyrkhat, kaba bakla bad ka jingbym lah ban ïoh jingïarap ne kyntu kynpham haba ki don hapdeng ka jingsngewsih, ka jingkhuslai ne hapdeng ka jingduk jingkyrduh.
U la ai nuksa ba ki don ki Samla ne ki briew kiba ïoh ïa ka jingpang sngewsih tang na ka daw ba kim ïoh kam ïoh jam haba ki la pyndep ïa ki jingpule jong ki.
Ka jubab na ka bynta kane, ong u Bah Dkhar ka long ba ki kmie ki kpa naduh ba ki khun ki dang leit skul ki dei ban ai jinghikai ne pynsngewthuh lypa ba hadien ba la pass ka jingpule dei ban trei beit kano kano ka kam katba ïoh.
Nangta ki don ruh ki khynnah ne ki samla kiba poi sha ka jingmut jingpyrkhat kaba bakla, tang ba ka daw ka jingshah pynbor ha ki kmie ki kpa.
U la ai nuksa ba ki don ki samla kiba hadien ba ladep ïa ka Matrik, ki khun ki kwah leit pule Arts, hynrei ki kmie ki kpa namar ba u kham biang ka jingnang jingstad ki pynbor ba kin leit da ka Science Stream, wat lada ki khun kim mon ruh.
Te lada ki khun ki leit la ka leit sha ka Science Stream, hynrei kim lah, ka wanrah ka jingsngewsih, ka jingduh mynsiem ha ki bad ka poi pat sha ki bynta ba kin ïoh sngewrem bad ka jingsngew khuslai ne sngew lehraiñ kaba lah pat ban ktah pat ïa ka jingmut jingpyrkhat jong ki.
Wat ïa ki khun ba dang rit ruh, teng teng ki kmie ki kpa ki shu phah sha ki skul kiba ka jinghikai kam korbor katkum ka jingstad ne jinglah jong ki.
Kiba kum kine ki khynnah ki sah klas ne kim pass bha.
Hynrei ynda la pynkynriah sha ki skul kiba ka jinghikai ka long katkum ka jinglah jong ki pat ki wan shakhmat bad ki pass bha.
Shuh shuh u la ong ba ki briew ki lah ban ngat ha ka jingpang khuslai mynsiem ne bakla ka jingmut jingpyrkhat tang na ka daw ka jingshah kren beiñ, ka jingshah ibeiñ, ka jingshah ñewpoh ha ki briew ne ha kiba haïing hasem.
Ki don ruh kiba poi sha ka jingbakla ka bor pyrkhat haba wan ka jinglynshop ki ïing ki sem ha ki bor ka mariang ne haba wan ki jingpang jingshitom ha ïing hasem.
Nangta kiba ngat ha ki jingpang kiba bat slem bad shitom ban pynkoit ruh kumjuh ki poi sha ka jingpang khuslai.
Kumta u la ong ba ka long kaba donkam ba kum ki kmie ki kpa kin sngewthuh, kin peit thuh ïa ki khun ki kti.
Dei ban kiar na ka jingpynbor.
Hap ban ai mynsiem bad ïasyllok lada don kiba kum kine, ym dei ban kren beiñ, ym dei ban bishar ïa ka jingim jong ki, hynrei dei ban long ki nongïatei.
Ka daw ba u Bah Dkhar u la pynpaw kumne ka long ba lada kam don ka jingïatreilang, ka jingpeitngorm, ka jingai mynsiem na ki kmie ki kpa, na kiba haïing hasem ne ka shnong ka thaw kan ïalam ïa kine kiba don hapdeng ka jingkhuslai, ka jingtieng sha ka jingpynmynsaw ïalade ne wat ban shim ïa la ka jong ka jingim ruh.
Ïa kane ka Prokram la pynïaid da u Bah P.
Sohkhlet, Sordar ka Shnong Kynshi Mawria ryngkat ka jingïadon lang i ANM, Kong B.
Dkhar, Anganwadi Worker, Kong B.
Nongsiej, Bah RBL Nonglait, Asst.
Secretary ka Shnong bad ki nongshongshnong.
Shillong, Ïaiong 11: U Symbud Myntri Rangbah ka Jylla Bah Prestone Tynsong hynne ka sngi nyngkong ula ong ba ka sorkar Jylla shen kan sa thaw bad wanrah ïa ki lad ki lynti ban pynthikna ba ka jingthungkam thungkam kan nym shah ktah hapoh ka Jylla.
“Ka Sorkar Jylla kala pynkhamti ha ka Chief Secretary ban thaw ïa ki lad ki lynti bad shen ngin sa lah ban file ïa ka affidavit sha ka Ïingkashari Meghalaya High Court khnang ba ka kam thungkam thungkam ha ki kam bapher bapher kan nym shah ktah" ong u Bah Prestone haba ïakren bad ki nongthoh khubor.
Kane ka jingkren jong u kala mih hadien ba ka Ïingkashari Meghalaya High Court kala hukum ban pynsangeh ïa baroh ki interview bad ki jingthungkam thungkam ha ki Tnad Sorkar tad haduh bala wanrah ïa ka roster system.
U Bah Prestone ula ong ba watla kam don satia ka roster system, ka Meghalaya Public Service Commission (MPSC) bad ki Tnad bapher bapher ki ju pynthikna ban sam mar katjuh ïa ka bhah haba pyntreikam ïa ka State Reservation Policy.
Jongksha, Ïaiong 11 : Ka Shnong Jongksha, kaba hap hapoh ka Mawkynrew Block, East Khasi Hills District kaba jngai tang kumba 27 kilometer na ka nongbah Shillong bad kaha don kumba 800 tylli ki longïing, mynta ka sngi 9 tarik u Ïaiong, 2022; ka la ïoh ïa ka jaka ai jinghikai shaphang ka put ka tem kaba la tip kum ka Jien Pyngrope Memorial Music School, ba la plie paidbah da u Dr.
R.
J.
Conville kum u kongsan.
Ïa kane ka jingïalang kaba rit bad kaba ishongkum la pynïaid da u Rev.
D.
Lyngkhoi bad la ïoh ïa ka jingrwai pdiang sngewbha ïa baroh kiba la ïa wan ha kane ka sngi na ki khynnah bad samla kiba dei ki ba wan shah hikai ha katei ka Music School.
La ïoh ruh ïa ka jingkren maitphang na i Bah M Lamin Gashnga uba dei u Principal bad u trai jong kane ka Jien Pyngrope Memorial Music School ha kaba u la batai lyngkot halor ka nongrim bad ka jingthmu jong kane ka shlem ai jinghikai halor ka tem ka put.
Kumjuh ruh la ïoh ïa ka jingkren na u Bah Moses Pyrtuh uba dei u Music Instructor jong ka JPMMS bad kumjuh na u Rangbah Shnong ka Jongksha, Bah Olet Kharsahnoh.
Shuwa ban plie ïa u maw sah jingkynmaw da u Kongsan u Dr.
R.
J.
Cunville, u la ai ïa ka jingkren lyngkot ban long jingkyrkhu da kaba pynshong nongrim na ka ktien U Blei kat kum ka kitab jong ka Jingpynpaw 3:7 kaba ong shaphang jong uta uba don ïa u shabi jong u Dabid.
U la ong ruh ba ka ktien shabi lane Key ka don ka jingmut kaba ïajan bha bad ka put ka tem kaba kito kiba ïadonbynta ha ka kam tem ki sngewthuh bha shaphang ki Key ne ki Chord.
U la pynkynmaw ruh ba ka put ka tem ka dei kaba donbor wat ban beh noh ai ki ksuid kiba la wan ban pynjynjar ïa ka jingim jong u Syiem Saul haba u Dabid u tem ïa ka jingtem ka jong u.
Bad u Dabid u briew u ba don ïa ka dohnud ka jong U Blei, u dei u nongthoh ïa ka Psalm bad ki jingrwai ïaroh ha ka Baibl.
La ïoh ïa ka jingduwai pynkyntang bad kyrkhu ïa kane ka Music School da u Tbn.
D.
L.
Nongspung.
Ha kane ka sngi la pyllait paidbah ruh ïa ka Music Video ba la ai kyrteng “I"U MYNSIEM" ba la rwai da ka kynhun Shema Shillong, da u Rev.
R.
M.
Kharbuki.
La ïoh ruh ïa ka jingrwai kyrpang na u Bah Banteilang Warjri, dkhot jong ka Shema Shillong, ka jingkren ai khublei na i Bah T.
Pohshna bad la kyrkhu pynwai da u Rev S.
B.
Suting.
Nongpoh, Ïaïong 11: Ha kaba ïa dei bad ka jingjia ha Jatalong dang shen ba 3 ngut ki samla Khasi ki la shah shoh pynmynsaw ha ki jaid Bynriew Nepali ba ki bor synshar District na Ri Bhoi District bad na West Karbi Anglong ruh ki la pyrkhing bha ïa ka ïaid ka ieng ki paidbah, hynrei tang hadien khyndiat sngi na katei ka jingjia mynta ka sngi pat la kynnoh ba 3 ngut ki samla Khasi na ka Shnong Sabuda ki la shah kem ha ki Pulit ka Assam khlem da tip ïa ka daw tynrai.
Kumba la ïoh lum jingtip, kitei ki 3 ngut ki samla Khasi ba la shah kynnoh ba ki la shah kem ha ki Pulit ka Assam la tip kyrteng kum u Barson Lawai, Standing Khriam bad u Dispar Mukhim, kiba dei ki nongshong shnong ka Shnong Sabuda bad la kynnoh ruh ba ki Pulit ka Assam ki la kem na Umpaklong kaba don hajan ka Wah Umler.
Kum ban pynpaw, dang shen ka jinghuri hura ka la mih hapdeng ki Khasi bad ki Nepali, ka dei hadien ba ki 3 ngut ki samla Khasi ki la shah shoh ha ki Nepali bad halor kane ka bynta ki bor synshar District na West Karbi Anglong bad na Ri Bhoi District namar ba ka dei ka jak aba dang kajia pur ki la buh ïa ka jingpyrkhing halor ka ïaid ka ieng ki paidbah bad mynta ka sngi pat la ïoh jingtip ba kitei ki 3 ngut ki la shah kem wat la ki dei ki trai shnong khlem da tip na kano kano ka daw ba ki Pulit ka Assam ki la kem ïa ki bad la rah noh sha Ulukanchi na ka bynta ka jingtohkit.
Kumba la ïoh lum jingtip ruh na uwei na u nongïalam Shnong katei ka thaiñ, la ong ba kine ki samla ki la shah kem da kaba ki Pulit ka Assam ki la kynnoh ba ki thmu ban thang ïa ka jingkieng Wah Umler bad halor kane ka jingkynoh ki Pulit ka Assam kum ki paidbah nongshong shnong kim lah ban pdaing bad ka lah ban dei tang ka jingshim kabu na katei ka jingjia kaba la jia ha ka shnong Jatalong.
Halor kane ka bynta, ki Nongïalam Shnong ki la ïathuh ruh ba lashai ka sngi kin sa ai da ka jingthïoh sha u Deputy Commissioner ka Ri Bhoi ba un ïa kren halor kane ka bynta ba kitei ki 3 ngut ki samla ki la shah kem ha ki Pulit ka Assam bad kin sa buhr uh ka jingkhrpad ba ïa katei ka jingshah kem bad shah tohkit dei ban aiti sha ki Pulit ka Ri Bhoi namar ba kitei ki samla ba shah kem ki dei ki Samla Khasi bad kim lah ban shaniah ha ki Pulit ka Assam.
Halor kane ka jingjia, na ka liang u Nongthoh Khubor u Mawphor u la pyrshang ruh ban wad jingtip da ki bor synshar District ka Ri Bhoi, da kaba phone ïa u Additional Deputy Commissioner ka Ri Bhoi, u Bah M.
B Tongper, namar ba u Deputy Commisioner u dang don ha ka shuti (On Leave) bad katkum ba la ïoh lum jingtip na Additional Deputy Commissioner la ong ba haduh mynta kim pat ïoh pdiang kano kano ka jingujor na ki nongïalam shnong ne ki bahaing jong kitei ki samla ba la shah kem bad halor kane ka jingjia, na ka liang ka bor synshar District ki la phah ban leit jurip da u Border Magistrate bad kum ka bor synshar District ki dang ap mynta ïa ka kaiphod na u Border Magistrate halor kane ka jingjia ba la kynnoh haduh 3 ngut ki samla Khasi ki la shah kem ha ki Pulit ka Assam.
Shillong, Ïaiong 11: U Symbud Myntri Rangbah ka Jylla Bah Prestone Tynsong, hynne ka sngi nyngkong, ula pynpaw ïa ka jingartatien ba dang lah ban shong bishar thymmai biang ïa soskular bala iasoi hapdeng ka Meghalaya bad Assam ban pynbeit ïa ki jingïakajia pud ha ki hynriew tylli ki jaka.
“Na kaei kaba nga ïohi, kam long shuh kaba suk ïa ki artylli ki Jylla ban shongbishar biang ïa ka soskular" ong u Bah Prestone haba ïakren bad ki nongthoh khubor haba jubab ïa ki jingdawa na ki kynhun bapher bapher ban shong bishar biang ïa ka Memorandum of Understanding (MoU) bala iasoi da ki arjylla ha ka 29 tarik Lber.
Hynrei u DyCM ula ong ba ka Sorkar ka long kaba kloi ban pynshai ïa kawei pa kawei ka mat halor ka soskular lada donkam bad bynrap “Ïa kum kane ka rai yn sa shim da u Myntri Rangbah ka Jylla hadien ba u wanphai sha Jylla".
Haba kyntait ban kynthoh ïa ka jingkynnoh jong ka Voice of the People Party (VPP) ba wat ki jaka ki bym don ki jingïakajia kila leit sha Assam, u Bah Prestone ula ong “Ai ba u Bah Ardent Basaiawmoit un kren kat kaba u mon hynrei ngi la dep lum lut ïa baroh ki kot ki sla bad ngi la da shong bishar ïa baroh ki kot ki sla bad ngi sa shim ïa kane ka rai.
Ai ba kin kren katba ki kwah hynrei kito ki briew ki bym tip ïa kine ki kot ki sla, nga tharai ngi kren tang ha lyer".
“Hynrei ai ba ngan ïathuh ha phi ïa ka jingshisha.
Kane ka dei tang ka lynti kaba ngin lah ban pynbeit shisyndon ïa ka jing ïa kajia pud" ula ong.
Haba pynpaw ba ka Sorkar Meghalaya bad Assam kila mad ïa kijuh ki jingshah tynjuh na ki Kynhun Liang Pyr shah halor ka soskular, u Symbud Myntri Rangbah ula ong ba ka jingpynbiang tarajur hangne hangtai ka long kaba donkam ban pynbeit ïa kane ka jingïakajia pud bala neh da ki phew snem.
Shillong, Ïaïong 11: Ka Voice of the People Party (VPP) ka ong ba ha ka jaka ban pynbor ïa ka jaidbynriew Khasi ban pule bad thoh ïa ka ktien Hindi ha ka jylla, ka sorkar India ka la dei ban pynkloi noh ban kynthup ïa ka ktien Khasi ha ka khyrnit ba phra ka riti synshar ka ri India.
Ha ka kyrwoh ba la pyllait mynta ka sngi da u Bah Ardent Miller Basaïawmoit, President, ka la ong ba kam lah ban pdiang satia ban phah hikai beit ban pynlong Compulsory ïa ka Sobjek Hindi ha ki skul haduh Class X, da kaba ai daw ba ka Hindi ka long ka long kaba shitom bha ban pule ïa kito ki bym nang kren ïa kane ka ktien.
Ka Seng ka ong ba kumba ka la mih ha ki lad pathai khubor ba ki Myntri Rangbah jong ki jylla ka thaiñ  shatei lam mihngi jong ka ri India kaba kynthup ïa ka jylla Meghalaya, hapoh ka jingbthah u Myntri ki kam poh ïing ka ri India ki la mynjur ban pynlong ïa ka subject Hindi kum ka compulsory ha ki skul tad haduh ka klas ba 10.
“Ka Voice of the People Party ka sngew ban ong ba kan nym lah ban pdiang ia kane, namar ba ka subject Hindi hi ka dei ka subject kaba shitom bha ban pule ïa kito ki bym kren ïa kane ka ktien, bad kane kan buh jingeh bad kan bankhia ïa ki khynnah pule", la ong u Bah Ardent.
Ka Seng ka ong ruh ba ha ka jylla Meghalaya hi ka ktien English ka la dei lypa ka ktien ba pyndonkam ha ki ophis bad ki jaka trei bad ka la long ruh ka ktien kren ktien hikai ha ki skul bad ki jaka pule.
Namarkata ka jingpynlong ïa ka ktien Hindi kum ka subject ba donkam beit ban pule bad pass ha ki skul kan nang pynkhia shuh shuh ïa ka lyngkor ki khynnah skul.
Ka Hindi ka dei ban long ka subjek kaba lah ban jied (third language) ym satia ka subjek ba dei beit ban shim (compulsory subject).
Ka riti synshar ka ri India ka la kdew da kaba shai ba ka ktien Hindi bad English ki la dei lypa ki ktien thoh bad kren ha ka ri.
Ka jingkren u Myntri ki kam poh ïing bad ka jingrai ki Myntri Rangbah ki jylla shatei lam mihngi ka long ka jingpynbor ban kren bad thoh da ka ktien Hindi ha ki jylla bym ju kren ïa kane ka ktien ha ki jylla shatei lam mihngi.
Kane hi ka la dei ka jingpyrshang ka Sorkar NDA ba la ïalam da ka BJP ban pynkylla ïa ka ri India sha ka ri ba don tang kawei ka riti dustur, kawei ka ktien bad kawei ka jingngeit niam bad kane hi ka la dei lypa ka thong bad ka jingangnud ka RSS ban pynkylla ïa ka ri India sha ka ri Hindu.
Nongpoh, Ïaïong 11: Bun tylli ki ing ki sem bad kynthup ruh ki diengbah bad ki jingthung ki la julor na ka eriong kaba la wan syllad naphang ha ka miet sngi u Blei ha ki katto katne tyli ki shnong kiba hap ha Ri Bhoi District.
Kumba la ïoh lum jingtip na ki tyllong khubor, la ong ba ha miet sngi u Blei kata ha ka por 12 baje ei ei mynmiet ka eriong bah ka la wan ban lynshop ha Ri Bhoi bad ha kane ka jingjia bun tylli ki ing ki sem ki la jot bad pra kaba la wan rah ïa ka jingsngewsih kaba khraw na ka bynta kito ki longing kiba mad ïa kane ka jingjia ba sngewsih.
Ki shnong ba la shah ktah jur bha ha kane ka jingwan syllad ka eriongbah ha Ri Bhoi ki kynthup ïa ka shnong Nongdewsaw kaba hap ha Umsning C&RD Block bad kawei pat ka shnong ka dei ka shnong Umpyrdong ba hap ha ka Umling C&RD Block ha Ri Bhoi.
La ïoh jingtup ruh ba dang don bun kiwei ki shnong kiba la shah ktah ha kane ka eriong kum ha ka thain Bhoirymbong, Nongtraw, Nonglakhiat, Umden Mission bad kiwei kiwei ki shnong kiba ym pat ïoh ïa ka jingtip kaba thikna.
Kumba la ïathuh da u Rangbah Shnong ka Nongdewsaw, u Bah A.
B Warjri, u la ong ba tang ha katei ka shnong ki la don haduh 15 tylli ki longing kiba la shah ktah jur bad ki ing ki sem ki la jot la pra bad shah rad ha kane ka eriong.
Nalor ki ing ki sem ba la shah pynpra ha kane ka eriong kane ka eriong ka la rad naphang ruh ka ïingmane Katholik ha ka sh nong Nongdewsaw bad wat ki diengbah bad ki jingthung jingtep ruh ki la shah pynjot.
U la ong ruh kane ka jingwan syllad kynsan kane ka eriong bah ha katei ka shnong ka la wan rah ka jingduhnoing kaba khraw ïa kitei ki longing bad ym tang katta bun ki longing ki la donkam kyrkieh ka jingïarap na ka sorkar namar ba ki jingdon jingem ki la shah pynjot ha kane ka eriong bad ki la kylla khlem ing khlem sem.
Kum u Rangbah shnong katei ka shnong, u la buh ruh ka jingkyrpad sha ka bor sorkar bad ki nongmihkhmat ba kin shim khia lem halor kane ka jingshah ktah ki paidbah na ka jingwan pynjot ka eriong bad ha kawei ka bynta u la buh ruh ka jingkyrpad sha ki bor sorkar ba kin phah ban wan jurip khnang ba kin tip kham bha ïa kito ki longing kiba la shah ktah ha kane ka jingwan lynshop ka eriong, u la bynrap.
Ha kawei ka bynta, haba wad bniah ruh halor kane ka jingwan lynshop ka eriong bah ha Ri Bhoi, kitei ki shnong kiba la shah ktah ki la shah ktah ym tang ba ki shah pynjot ki ing ki sem, hynrei ki marbam mardih naduh u khaw, ki shini, ki kba bad ki jain ki nep ki la sniew bad julor, namar kane ka eriong ka la wan ryngkat u lapbah uba la pynsiew lut ïa baroh ki jingdon jingem hapoh ki ing ki sem.
Shillong, Ïaïong 12: Ka Arunachal Pradesh ha ka sngi sdang ka kamai 300 ron pyrshah ïa ka Meghalaya jong ka lympung ïalehkai Col CK Nayudu Trophy na ka plate group ha ka jingïakhun ha ka sngi Ba-ar ha Cuttack.
Hadien bala jop ïa ka jingkynting pisa ka Arunachal Pradesh kala kam ban tied nyngkong bad kamai 325 duh noh 6 wicket ha ki 90 bad kan sa tied biang ha ka sngi Balang.
U Agreas Chamcham Sangma u khur 2 wicket ai kamai 51 ron, katba u Bipin Kumar Ray u khur 2 wicket ai kamai 63 ron hadien ki 24 over bad kadei ka sngi kaba eh tam na bynta ki rangkawang bol ka jylla.
Ka Arunachal kala sdang da kaba kamai ron bha ha kaba sdang mih madan shwa ba kan shah pynkhyllem wicket ha kaba u Shubham marwei u khyrwit 100 ron na ki 134 bolKiwei pat ki rangkawang bol ka jylla kiba la khur wicket ki kynthup ïa u Sudhir Sahani u ïoh 1 wicket ai kamai 66 ron bad u Adarsh Joshi u ïoh 1 wicket ai kamai 69 ron.
Shillong, Ïaiong 11 : Ka Shad Suk Mynsiem mynta u snem ka la long kaba shongkun haduh katta katta bad kadei ruh ka sien kaba nyngkong hadien ka khlam COVID, ba ki nongshad ki la poi syndon haduh palat hajar ngut.
Na ki 1196 ngut ki nongshad kiba wan na kylleng ki bynta jong ka Rilum Khasi, haduh 618 ngut ki dei ki rangkynsai bad 578 ngut pat ki dei ki thei sotti.
Da kaba batai bniah shaphang ka Shad Suk Mynsiem ba kumno ki ‘thei sotti ki shad hapdeng bad u shynrang pat u ker sawdong ïa ki, u Bah Païa B Synrem, Assistant General Secretary ka Seng Khasi Kmie u la ong ruh ba kane ka long ban pynkynmaw ba ki shynrang ki don la ka jong ka bynta ban sharai ban phira ïa ka Long Kur Long Jait bad ruh ïa ka longshnong longthaw.
“Ngi dei ban kynmaw ba ngi dei ki Khun dap shynrang bad kumba ngi bat ïa ka waitlam ha ka kti, kano kano ka jingleh be-ijot ïa ka Ri bad ka Jaidbynriew ngin ym shah satia da lei lei ruh," u la ong haba kren bad ki lad pathai khubor.
Nalorkata, u ong ruh ba ka pansngiat ba ki kynthei ki phong ka pyni ïa ka jinglong khuid long suba jong ki.
U Bah Païa u ong ruh ba lyngba katei ka shad ki buh ïa ka ainguh aidem ha u Kynrad ba un nang ïai kyrkhu ha ki por bad ki snem kiban dang wan.
Shwa kane, utei u Rangbah u la ong ba ka jingkyntu kaba ki ai na ka bynta ka Jaidbynriew ka long kumno ban pynïaid ïa ka ïing ka sem da ka jinglong kaba hin hin kaba jai jai ban phuh ka Jaidbynriew lyngba ka bha ka miat ki longïing longsem.
U la ong ruh ba ka Shad Suk Mynsiem ka la nang phuh nang phieng mynta da ka jingnang bun ki nongshad katba nang mih ki snem.
Ha kane ka sngi la sakhi ruh da ki hajar ngut ki paidbah ki la wan ha ryngkat ki khor ki khriam bad ki riam ki beit tynrai ban sakhi ïa katei ka jingshad.
Shillong, Ïaïong 12: Ka Umphyrnai SC kala khur ïa ki lai point ha ka jingïakhun ha ka sngi Ba-ar jong ka lympung ïalehkai First Division ba pynïaid da ka Shillong Sports Association (SSA).
Kane kala wan hadien ba kala pynliem noh da 1-0 pyrshah ïa ka Imson SC ha ka jingïakhun ha madan MFA, Polo, Shillong.
Ka jingïakhun hapdeng kine ki ar tylli ki team ka long kaba ïakhaid bad itynnad bha, bun ki kabu ba kila pynlehnoh ei naduh kaba sdang jong ka jingïalehkai.
Watla ka jingïapyrshang thep kol hapdeng kine ki ar tylli ki team ka thnem bha hynrei haduh kaba kut ka kylla step ym don ba lah ban ïathep kol.
Haba wanphai biang sha ka kylla miet, ka jingïalehkai kala nang ïathnem bad dei ka jingïalehkai kaba la jan kut artad (90+2min) u Damanglang Kharbyngar u la thep ïa ka shi kol na bynta ka Umphyrnai SC kaba la khur syndon ïa ka jingjop.
Ka jingïalehkai mynta ka sngi Balang kan long hapdeng ka Lawsohtun SC pyrshah ïa ka Nongthymmai SC ha ka por 3:30 janmiet.
Jowai, Ïaïong 12: Ka ophis jong u District Sports Officer West Jaiñtia Hills Jowai lyngba u ma K.
Passah, la pyntip ba shen yn pynlong noh ïa ka ‘Inter School Athletic Meet, 2022 ha madan Kiang Nangbah Stadium, Jowai ka ban sdang naduh ka 11, 12 bad 13 tarik jong u bnai Jymmang, 2022, hadien ba la hap ban pynsangeh ïa ka la 2 snem na ka daw jong ka khlam Covid-19.
Ha kane ka Athletic Meet mynta ka snem yn pynbynta ïa ki khynnah ha ki lai kyrdan kata ha ka rta kaba U-14, U-16 bad U-18 snem na ka bynta ki khynnah shynrang bad khynthei ki ban wan ïashim bynta na ki skul bapher bapher hapoh ka West Jaiñtia Hills District.
Ïa ka rta hapoh ka kyrdan U-14 yn kheiñ ïa ka tarik kha hapdeng ka 30.
11.
2008 haduh ka 29.
11.
2010, ïa ki khynnah U-16 yn kheiñ ïa kiba la kha hapdeng ka 31.
11.
2006 haduh ka 29.
11.
2008 bad na ka bynta kiba U-18 snem yn kheiñ ïa ka tarik kha hapdeng ka 33.
11.
2004 haduh ka 29.
11.
2006.
Ha ka jingïadei bad kane kan don ka jingïalang jong ki nonghikai ne ki nongmihkhmat na ki skul bad ki nongtrei ka DSO ka ban long ha ka 26 tarik Ïaiong, 2022 ha ka por 11 baje mynstep ha ka ophis treikam u District Sports Officer West Jaiñtia Hills Jowai.
Katba ïa ka jingjurip ïa ki khynnah ïalehkai (Screening) yn pynlong ha ka 28 tarik Ïaiong, 2022 ha katei hi ka ophis naduh ka por 9 baje mynstep haduh ka por 4 baje nohphai sngi.
La pyntip ruh baroh ki khynnah ïalehkai hapoh kitei ki lai kyrdan ki hap ban wanrah lang ïa ki Original Birth Certificates ba la ïoh na ka ophis C.
E.
O, Municipal/ CHC/ PHC ha ryngkat ka form.
Yn ym pdiang shuhïia kino kino kiba la wan poi hadien jong katei ka tarik (Screening) ba la buh, ha ka juh ka por kin hap ban rah lang bad kawei ka dur Photo passport kaba suh lang haka form.
Shillong, Ïaïong 12: U MLA ka Mawlai Konstitwensi u Bah Process T Sawkmie ha ka sngi Hatmajai u la sam jersey, bol bad song pisa sha ki Sports Club bapher bapher kiba don ha Mawlai na ka bynta ka jingleit shim bynta jong ha ki lympung ïalehkai phutbol bapher.
Ha ki sngi ba la leit u la sam sha ki 8 tylli ki sports club bad mynne sha ki ar tylli, ka Kyntonmassar Lajong SC bad sha ka Nongkohlew SC, kaba u la aiti ha ophis treikam jong u ha Mawlai Nongpdeng hynne ka sngi.
Ka Kynton Massar ka la ïoh ïa u synñiang ban leit shim bynta ha ka lympung ïalehkai phutbol kaban long ha Umsaw Mawjynrong bad ka Nongkohlew SC kan leit ïakhun ïa ka Women Football League Tournament jong ka Shillong Sports Association kaban long ha Polo, naduh ka 18 tarik mynta u bnai.
Ka kynthun ki thei Nongkohlew kan ïakhun nyngkong pyrshah ïa ka Nongkrem ha ka sngi sdang, ka 18 tarik ha ka por 3:30 baje janmiet.
Katba ïa ka kynhun Mawlai Kyntonmassar Lajong SC la ïalam da u bah M.
Sun.
U Bah PT Sawkmie haba ai jingkren u la kitbok ïa baroh ki Sports Club, kumjuh ïa ka Kyntonmassar Lajong bad ïa ka Nongkohlew ba kin ïoh khur ia ka jingjop.
U la ïathuh ruh ba ha kine ki sngi ba la leit u la dep sam jersey bad song pisa sha 8 tylli ki klob bad mynta sa ïa kine ki ar tylli ki klob.
Jowai, Ïaïong 12: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association (WJDSA) kaba la long mynta ka sngi 12 tarik u Ïaïong ha madan Kiang Nangbah Stadium Jowai.
Ha ka jingïakhun ba nyngkong na ka liang ka kynhun ïalehkai jong ka Iooksi Youth Welfare kala jop da 3-1 kol pyrshah ïa ka Khliehshnong Ialong bad ïa katei ki kol na ka Iooksi YW la theh da u Ngaitmi Syngkon ha ka minit ba 13, Tympang Tangliang minit ba 79 bad u Khadduh Tangliang ha ka minit ba 80+1.
Na ka Khliehshnong Ialong ïa ka shikol la thep da u Simlut Dhar ha ka minit ba 57.
Ka jingïakhun ba ar kala long hapdeng ka Shangpung Khliehmuchut pyrshah ïa ka Lumkhangdong Kyndontuber, ha ka jingïakhun ka Shangpung kala jop da 4-0 kol, ïa ki kol na ka la theh da u Sanki Langstang ha ka minit ba 3, u Rangdajied Sayoo ha ka minit ba 10 bad u Bashan Iakai ha ka minit ba 70 bad 80+1.
Katba ha ka jingïakhun kaba lai bala wan ban aireng hapdeng ka Myrjai pyrshah ïa ka Mawsiang FC Nongkhroh, ka Mawsiang FC Nongkhroh ka la jop tang shikol 1-0 bad ïa katei ka shikol la theh da u Rio Marboh ha ka minit ba 59.
Ka jingïakhun lashai ka sngi 13 tarik kan long hapdeng ka Chyrmang Wah pyrshah ïa ka Mukhla Umlangshor ha ka por 11 baje mynstep, ka Mynso Blazon pyrshah ïa ka Mookynphad Mihmyntdu ha ka por 1 baje nohphai sngi bad ka Newhill pyrshah ïa ka Mookaswan Dongwah haka por 3 baje janmiet.
Shillong, Ïaïong 12: Ka kynhun ïalehkai football jong ka Meghalaya ha ka sngi Ba-ar kala mih na la ka jong ka jylla ban leit ïashim bynta ha ka Senior Men’s National Football Championship (final round) jong ka Santosh Trophy ha Kerala.
Ka Meghalaya ka don lang ha kajuh ka group ryngkat bad ki lai tylli ki jylla kiba dei ki lahduh barim ba kynthup ïa ka West Bengal, Kerala bad Punjab bad ruh bad ka Rajasthan ha ka Group A.
Ïa ki jingïalehkai yn pynlong ha ar tylli ki madan ïalehkai jong ka District Malappuram, Kerala.
Ka jylla kan mih madan ban ïakhun nyngkong pyrshah ïa ka Rajasthan ha ka 18 tarik Ïaïong.
Ïa kane ka kynhun ïalehkai ba 20 ngut la ïalam da u Bah Bobby Lyngdoh Nongbet kum u coah.
Shwa ban mih nala ka jong ka jylla la pynlong ka jingïalang kaba lyngkot ha JN Stadium, Polo ha kaba la ïoh ki kyntien kitbok kitrwiang ïa ki player na u rangïalehkai barim ka ri India bad uba la kylla long mynta u MLA ka Mawphlang Constituency u Bah Eugeneson Lyngdoh ha kajuh ka por u President jong ka Shillong Sports Association (SSA).
Ha kane ka sngi la donlang ruh u khlur ïalehkai ka Indian Super League (ISL) u Redeem Tlang.
“Ngi don ka kynhun jong ki rang samla bad nga ngeit skhem ba ki rangïalehkai kin trei shitom bad nga ngeit skhem ruh ba kin lah ban ïalehkai bha ha katei ka lympung," ong u Bah Bobby Nongbet.
“Da ka jingtrei shitom ka jong ki ha madan, nga ngeit skhem ba ha kane ka kynti ba mynta ngin lah ban wanrah ka jingkylla.
"Ki don katto katne ki player bala kham rangbah kiba khlem lah ban ïashim bynta ha kane ka wat ïakhun kaba khatduh na kiba bun ki kam ba ki hap ban pyndep bad kiba don ha ka jingïalehkai I-League, bad kane kala kham pynkhuslai ïa u coach, bad watla ka kynhun kam da ïoh ka por kaba biang ban praktis pynban kiba bun kine ki rangïalehkai jong ka kynhun kila kiew bha ha ka rukom ïalehkai.
“Lada ki player ki ïalehkai bha kumba kila dep ban praktis, kan ym don kano kano ka jingartatien ba ngin poi sha ka thong jong ka jingjop.
Ngin ym kheiñ sting ïa kane ka jingïalehkai hynrei ngin ïakhun tyngeh da ka thong ban ïoh ka jingjop.
Kyrmen skhem ruh ba phin kyrshan ïangi ha ki liang baroh.
U Blei Un kyrkhur ïa ka Meghalaya," pynkut u Bah Nongbet.
Haba phai sha ka Group B ki kynthup ïa ka Gujarat, Karnataka, Odisha, bad ka lahduh haduh mynta ka Manipur.
Ki ar tylli ki top team na kawei ka group kin ïoh rung sha ka semifinal.
Ïa ka wat ïakhun final nyngkong la pynbeit ban pynlong ha u Kyllalyngkot hynrei la pynkynriah noh na ka daw ka jingshah pynthut ha ka khlam jingpang Covid-19.
Ki rangïalehkai ka Meghalaya: Henry Ford Nongneng, Maxderidoff Wahlang, Hardy Cliff Nongbri, Dawanplielad Myrchiang, Wilbert Donboklang Marbaniang, Saveme Tariang, Santi Janai Shianglong, Figo Syndai, Sambor Oneel Kharsahnoh, Stephanson Pale, Aibiangmame Nongneng, Dawanchwa Carlos Challam, Shano Tariang, Raikutshisha Buam, Eveningstar Bareh, Atlanson Kharmaw, Frolicson Dkhar, Manbhakupar Iawphniaw, Kynsaibor Lhuid, Gladdy Nelson KharbuliSupport staff: Bobby Lyngdoh Nongbet (coach), Dious Lapasam (assistant coach), Mayoustar Warbah (manager), Greater D Lapasam (physio).
Shillong, Jylliew 13: Ka jingtuid ki nongshang suwari sha Sohra, wat lada ka la long ka jingkyrkhau ïa kane ka thaiñ, hynrei ka jingtuid kaba khlem kano kano ka jingteh lakam pat ka wanrah ruh ïa ka jingduhnong.
Kane ka long katkum ka jingpynpaw ka KSU South Khasi Hills District ha ka dorkhas ba la ai sha i DC jong ka East Khasi Hills District, i Kong Isawanda Laloo.
Ka Seng, mynta ka sngi hapoh ka jingïalam u President ka seng u Samla Ribokstar Diengdoh ki la leit ban aiti ïa ka dorkhas ban dawa ban pynïeng ïa ki khyrdop talasi ïa ki bar jylla kiba wan shang suwari sha ki thaiñ Sohra hadien ba la mih bun ki jingjia kiba pynshong syier ïa ki nongshong shnong ha katei ka thaiñ.
Haba kren sha ki lad pathai khubor hadien ba la dep ban aiti ïa ka dorkhas u Samla Ribokstar Diengdoh u la ïathuh ba ka seng ka dawa na ka DC ban buh ïa ki khyrdop ban talasi bad ban lum jingkheiñ ïa ki briew kiba rung bad kiba mih na kane ka thaiñ khnang ban lah ban teh lakam ïa kino kino ki kam sniew kiban mih kumba la jia ka jingshah shoh uwei u samla Khasi ha Daiñthlen ha ki snem kiba la dep bad ka jingthmu rahbor da ki bar jylla ïa uwei u heprit ha kane ka taïew kaba la dep.
“Kane ka jingbuh ïa ka khyrdop ym tang ba kan pynshngaiñ ïa ki nongshong shnong jong ka thaiñ hynrei wat ïa ki nongwan shang suwari ruh namar lada jia eiei yn suk ban buddien ïa ki" ong u samla Ribokstar.
U Samla Ribokstar u la ïathuh ruh ba na ka liang ka seng ka la ai jingmut ba ïa kane ka khyrdop talasi ka sorkar ka lah ban shim jingkheiñ ïa ki nongwan shang suwari da kaba pyndonkam da ka driving licence u nongñiah ka kali kum ka jingpynshisha bad ban shim jingkheiñ ruh ïa ka jingdon ki nongshong ha kata ka kali bad katno sngi kin sah bad ba ynda kine ki nongwan shang suwari ki la mih ruh kin hap ban ai jingkheiñ biang ha kane ka khyrdop.
“Ka la don ka jingjia kaba uwei u bar jylla u wan sha ka thaiñ Sohra kum u nongwan jongohkai pyrthei hynrei u sah palat ïa ka lai bnai bad ynda la wad jingtip la lap ba une u bar jylla uba sah ha ka hotel u dei pynban u nongtyrwa tiar bad lada ka sorkar ka buh ïa ka khyrdop talasi kum kine kiei kiei lah ban teh lakam" bynrap shuh shuh u Samla Ribokstar.
Shuh shuh u samla Ribokstar u ïathuh ruh ba na ka liang ka DC ka la ai ka jingkular ban kren bad u SP ryngkat ruh bad ka tourism department la ban buh da ki khyrdop talasi ne da ki pulit.
Ka seng ka la byrngem ruh ba lada na ka liang ka DC kam leh eiei hapoh shitaïew kan buh nongpahara hi da ki dkhot ka seng bad nongïalam shnong.
Shillong Jylliew 13 : Mynta ka sngi ha ka por 6.
32 baje mynstep la jia ka jingkhynniuh jumai hakane ka jylla bad ha kane ka thaiñ shatei lam mihngi uba ka jingkhynniuh ka long 4.
0 Magnitude.
Ka Epi Centre jong une u jumai ka dei kumba 43 km na East North East Tura.
Ym shym la don kino kino ki jingjia ba sngewsih ha kane ka jingkhynniuh jumai.
Shillong, Jylliew 13 : Ki samla Khasi ki lah beit ban poi kham bun ha ka Top Ten la ka long ha ka result SSLC ne HSSLC lada ki minot bad trei shitom bha, ong i samla Finora Wankhar, i samla ba wan ha ka 9th Position ha ka result HSSLC Arts kaba dang shu pynbna shen da ka MBoSE.
Ia kane, i samla Finora i la pynpaw ha ka jingialang pynkup burom ba la pynlong da ka UDP Mylliem kumjuh na ka Nangthehsei ha ka jingialang kaba lyngkot kaba long ha ka janmiet sngi Nyngkong ha iingsah jong i hi.
Ha kane ka jingialang baroh ki nongkren kynthup naduh u President ka UDP Mylliem, nangta President Women’s Wing Mylliem bad ruh ki nongialam jong ka Nangthehsei ki la pynpaw ka jingsngewkmen halor katei ka jingpass bha jong itei i samla.
I samla Finora Wankhar iba dei i khun jong i Kong Glorina Wankhar bad Bah Sanbor Nongrum, ba shong ba sah ha Lawsohtun, i la ong ruh, “Ki samla Khasi jongngi kim poi satia ha ka jingstad hynrei donkam sa tang ka jingtrei shitom bad minot.
"Da kaba pynpaw ba i don ka thong ban iakhun tyngeh haduh ba in da ioh ban shimti kum ki heh ophisar ha ka sorkar jylla, i samla Finora i la pynpaw ruh ia ka jingkmen ba ki la don bun ki samla Khasi kiba da ka jingminot bad ka jingtrei shitom ki la sdang ban iaknieh lang ia ka Top Ten ha bun ki eksam.
New Delhi, Jylliew 13 (PIB): Ka tnat Information and Broadcasting ka la bthah mynta ka sngi sha ki lad pathai khubor, ki electronic media bad ki digital media ba kin kiar ban ai jingtip shaphang ki rynsan iathong pisa online.
Kane ka jingbthah ka wan namar ka jingmih dang shen katto katne ki jingpynbna shaphang ki website / rynsan iathong pisa ha ki lad pathai khubor, ki electronic media bad ki social bad online media.
Ka jingiathong pisa, kaba long beain ha ki jaka ba bun jong ka ri, ki buh jingma ia ka pisa bad ka jingim jong ki briew, khamtam ki samla bad ki khynnah, la ong ha kane ka jingbthah.
Ka la bynrap ba kine ki jingpynbna shaphang ka jingiathong pisa ka pynksan ia kane ka kam kaba la mana.
“Ki jingpynbna shaphang ki jingiathong pisa ki dei kiba ialam bakla, bad kim iahap bad ka Consumer Protection Act 2019, ka Advertising Code hapoh ka Cable Television Networks Regulation Act, 1995, bad ki bynta kiba iadei bad ki jingpynbna hapoh ka Norms of Journalistic Conduct ba la wanrah da ka Press Council of India hapoh ka Press Council Act, 1978", ka la ong.
Ia kane ka jingbthah la ai na ka bynta ka bha ka miat jong ki briew, bad ka la ai jingmut ia ki lad pathai khubor bad ki electronic media ba kin kiar na ka jingpynmih ia ki jingpynbna shaphang ki rynsan iathong pisa online.
Ka la ai jingmut ruh ia ki online bad social media, kiba kynthup ia kito kiba pynbiang, pynioh bad pynmih ia ki jingpynbna online, ba kin ym pynmih ia kum kine ki jingpynbna ha India lane ban thew ia ki briew ka India.
Ha ka 4 tarik u Nohprah, ka tnat Ministry of Information & Broadcasting ka la bthah ia ka Private Satellite TV channel ba kin bud ia ki kyndon treikam ka Advertising Standards Council of India (ASCI) kiba iadei bad ki jingpynbna shaphang ka online gaming ha kaba la batai shai kaei kaba lah ban leh bad ia kaei dei ban kiar ha kaba iadei bad ki jingpynbna shaphang ka online gaming.
Ahmedabad, Jylliew 13: Ha ka khubor kaban ai mynsiem ïa ki samla ki bym shymlah ban leh bha ha ka eksam Matrik, uwei u ophisar IAS na Gujrat, u la ïathuh ba ba ka por ba u ïaleh ïa ka eksam Class X ne ka SSLC ba ïa ong shane, u la pyndep ïa ka Civil Service Exam bad long IAS, wat lada ha ka eksam Class X, u ïoh tang 35 mark ha ka English bad 36 ha ka Mathematics.
Une u ophisar udei u Tushar D Sumera, uba long u DC jong ka Bharuch ha Gujarat.
Ïa kane ka mark sheet jong u Sumera, la pynmih paidbah ha ki Social Media da u Awanish Sharan, uwei pat u Ophisar IAS na Chhattisgarh.
U Sharan ha kane ka post jong u, u la ong ba ym tang ha ka skul ba u Sumera u pule, hynrei wat ha ka shnong baroh kawei ruh, ki paidbah ki la ong ba un nym poi shano shano ruh ha ka por ba u pass Class X.
Hynrei u Tushar u la pass IAS ha ka snem 2012, hadien ba u la pyndep ïa ka BA bad trei ruh kum u Nonghikai shuwa ba un ïakhun ïa ka eksam UPSC.
Shillong, Jylliew 13 : U President Rangbah ka UDP, Bah Metbah Lyngdoh ha ka sngi Nyngkong u la ong ba um kwah shuh ban phai dien lane wat tang ban kynmaw ïa kaei kaba la jia ha shwa ka elekshon 2018 kaba la poi haduh u pud ba u Bah Remington Pyngrope un hap ban leit ïakhun noh na kawei ka party kaba dei ka NPP.
“Ngam kwah ban phai shuh balei ka jia kumta, kaba la leit ka la leit, ngam kwah shuh tang ban kynmaw ruh namar nga pang ka dohnud.
Haba nga peit ïa ka politik ha ka jylla nga ïohi ba ka don shibun ka jingpynbiej ïa ki paidbah kiba lui lui kiba shisur kiba shida," ong u Bah Metbah ba dei ruh u Lamphang jong ka Iing Dorbar Thawaiñ ka jylla ha ka jingpdiang burom biang ïa u Bah Reming kaba long ha Maw-u-Sam.
Da kaba ai khublei ïa ki paidbah ba bun kiba la poi sha katei ka jingïalang ban pynïasoh biang sha ka UDP sa shisien pat ryngkat bad u Bah Reming, na ka liang u President u la ong, “Ngim wan tang ban pynshongshit kai ïa phi ki paidbah baieit.
"U Bah Metbah u la ong ba kum u MLA uba jop ryngkat bad u Bah Reming ha u 2008 u ïohi ba udei uwei na ki MLA ba don ka jingïadei kaba jan tam bad ki paidbah ka constituency bad kane ka pynlong ïa ki paidbah ba kin nud beit ban phone ïa u ha kano kano ka por ruh.
“Paidbah Mawkynrew nga kwah ba phin neh skhem namar ka elekshon nangne shakhmat kin don shibun ki jingtynjuh ïaphi kiba lui lui.
Kynmaw wat bakla namar kane kadei ka sngi kaban pynsah kynmaw ïa ka Mawkynrew constituency ha u 2023," u la bynrap biang.
Nalorkata, u ong ruh ba ha u 2018 ki la jop 6 ngut ki MLA hynrei dei da ka jingjop ha ki elekshon shiteng samoi ba ka party ka la kiew sha ka 8 ngut kynthup ïa ka Shella constituency ba la mih bujli da u khun jong u Dr.
Donkupar Roy, u Balajied Synrem.
“Ngi donkam bun ngut ki MLA namar tang 8ngut kam pat biang satia.
Hynrei ka rai ka shong ha ki paidbah, hato kin ai lad ïa ka UDP ban synshar marwei ha u 2023.
Hangne hi, ngam artatien shuh ba phin ai ïa ka jubab kaba sngewtynnad," u la ong.
Shillong, Jylliew 13 : Ki nongtrei jongka Meghalaya Energy Corporation Limited (MeECL) ki shah ram haduh 3000 klur tyngka ha ka sorkar bad kane ka dei ka jingïoh ( terminal benefits) ba ki dei ban ïoh na ka sorkar naduh ba la pynkylla kompani MeECL ïa ka MeSEB.
Halor kane na ka liang u Symbud Myntri Rangbah u bah Prestone Tynsong ula kular ïa ki nongïalam ka Coordination Committee of Registered MeECL Employees Associations and Unions (CCORMAU) mynta ka sngi ban thaw lad khnang ba ka sorkar kan ïoh ban siew ïa ka hok jong ki nongtrei kane ka tnad pynmih bording.
ïa kane la ïathuh sha ki lad pathai khubor da ki dkhot jongka CCORMAU hadien ka jingïakynduh ïa u Symbud Myntri Rangbah mynta ka sngi.
Na ka liang u Vice President jongka kynhun u bah Arju Dkhar ul a ïathuh ba kane ka terminal benefits ne ka jingsiew ba ki nongtrei ki dei ban ïoh ka dei ka mat kaba la la ïai ïakren bad ka sorkar namar hadien ba la pynkylla ïa ka MeSEB sha ka kompani MeECL kane ka dei kawei na ki mat jingïateh ha ka soskular ba la ïasoi.
“ Ngi la kren shai bha halor kane hakhmat u Symbud Myntri Rangbah uba dei u myntri jong ka tnad jong ngi ba ka sorkar ka la pheil ban pyntreikam ïa ki kular jongka" ong u bah Dkhar.
U la ïathuh ba kat haduh u Lber 2010 kane ka jingsiew ïa kane ka terminal benefits ka dang long tang 840 klur hynrei mynta namar ba ka la nang lang nang lang ka la kot shaduh ka 3000 klur tyngka bad ka daw ka long ba ka sorkar kam shym la siew naduh kaba sdang.
“Ha ka jinshisha na ka liang ka MeECL kala khot tender na ki kynhun ban shim jingkheiñ halor kane ka terminal benefits hynrei wat la katta ruh na ka jingkheiñ ba ngi la ïoh lum kam duna shuh ïaka 3000 klur tyngka" ong u bah DharHaba la kylli hato ka sorkar ka don pisa ban siew haduh kattei shaki nongtrei ka MeECL u bah Dkhar u la ong “ Ngi sngewkmen bad ai khublei ïa u symbud myntri rangbah uba la kular ban shim khia ban thaw ki lad ki lynti kumno ban lah ban siew ïa kane ka pisa sha ki nogntrei.
Ngi kyrmen ba ngin ym mad shuh ïaki jingeh la ka dei ïa kine kiba dang trei ne ïa kiba la shongthait ruh ki dei beit ban ïoh ïa kane ka hok ba ki dei ban ïoh bad ka Committee ruh ka ngeit skhem ba ka sorkar kan sa leh ei ei beit halor kane.
“ Ngi ngeit skhem ba kiei kiei baroh kin ïaid beit namar kane ka kam ka la shu sahteng mynta la 10 haduh 12 snem ei ei tang na ka daw ka jingpynslem jongka sorkar.
Ki don ki khep ba la hap ban pyndonkam noh da ka pisa ba dei ban pyntrei ïaki projek bad ïa ka pisa ba ïoh lum ban siew ïa kane ka terminal benefits sha ki nongtrei bad kumjuh ruh sha kito kiba la shongthait" ong biang u bah Arju.
U la ong kam long kaba suk ïa ka sorkar ban siew shisien siew ïa katei ka pisa hynrei kan don ka jingbuh bhah kyrpang na ka bynta kane ka jingsiew ym shuh ban siew nangne nangtai hynrei kyrpang beit tang ïa kane kaba dei ban ïoh.
Ha u snem ba la dep ka CCORMAU ka la byrngem ban ujor FIR ïaka sorkar halor kane ka jingpynslem ban siew ïa kane ka pisa sha ki nongtrei ka MeECL.
Shillong, Jylliew 13 : Ka ïing bishar High Court jongka jylla ka la hukum ïa ka sorkar jylla bad ïa ka Shillong Municipal Board ban wanrah ïa ka jingkhuid jingsuba hapoh ka nongbah Shillong.
Haba pynwai ïa ka mukotduma PIL ba ujor na ka bynta ban wanrah ïa ka jingkhuid jingsuba ha sawdong kane ka nongbah Shillong ki arngut ki nongbishar ba kynthup ïa u Chief Justice Sanjib Banerjee bad u Justice W Diengdoh ki la pynpaw “ La kyrmen ba ka sorkar jylla bad ka Shillong Municipal Board (SMB) kin ïatrei lang ban pynthikna ban wanrah ïa ka jingkhuid jingsuba ha kane ka sor Shillong kumba long ki jaka hapoh ka jingpeit jongka Cantonment Board".
Hooid ym lah ban len ka nongbah ka dang kham ikhuid hi, wat la ka don ka jingbret niut pathar bad kumjuh ruh ka jingpynhap maw bad shyiap pathar ha ki jaka ba tei ïing tei sem ne ba tei kino kino ki jingtei.
La pyntip sha ka ïing bishar ba ka sorkar bad ka SMB ki la thaw ïaki kyndon da kaba ïatrei lang ruh bad ka Cantonment Board.
La ïathuh ba la pynlong ïa ki prokram pynsngewthuh bad ai jinghikai ïaki paidbah, na ka liang ka ïingbishar ka la ong “ ïa kine ki jinghikai bad pynsngewthuh ïa ki paidbah dei ban leh ha ka rukom ka ban khring ïaki paidbah, ban leit pynsngewthuh sha ki skul khamtam lei lei sha ki skul sorkar ha kaba kiba bun ki khynnah skul ki dei na ki long ïing longsem kiba duk".
Nalor kata ka donkam ban wanrah jingkhuid bad jingïada ïa ki wah kum ka wah Umkhrah, ki kshaid kiba don ha ka nongbah bad sawdong jongka.
Dei ban khang ïa ka jingpyndonkam ïaki plastic,ïa ki bilor, ïa ki plastic song jingbam ha kitei ki jaka bad khang ruh ban wanrah sha kitei ki jaka.
Na ka liang ka ïing bishar ka bthah ïa ki bor ba dei peit ba kim dei ban kheiñ sting halor kane namar u nongujor u lah ban ujor biang ruh lada jia ba ym don ka jingshim khia.
Stade de France-Paris, Jylliew 14: Ka kynhun ïalehkai jong ka Croatia ka la ïoh ban wanphai ha ryngkat ki lai point na ka jingïakhun kaba la long shabar nala ïing hadien ba ka la pynliem ïa ka France.
Ka jingïakhun ka la kut ha kaba ka Croatia ka la jop salit da shi kol ïa ka France ban ïoh khur ïa ki lai point ha ka jingïalehkai kaba la long ha Stade de France ha nongbah Paris.
Haba phai sha kane ka jingïalehkai, ka Croatia ka la ïoh ban plie pyrda ïa katei ka kol tang mar ïa sdang ka jingïakhun, kata ha ka 5 minit lyngba ka penalty na u Luka Modric kaba la pynlong ïa ka kynhun ban lamkhmat ïa ka kylla step.
Na ka liang jong ka France ka la ïkhun katba lah ban pynphai ïa katei ka shi kol hynrei kam shym la lah satia haduh kaba kut jong ka kylla step bad kane ka la pynlong ïa ka Croatia ban lamkhmat da shi kol.
Hadien ba la bteng ïa ka jingïakhun ha ka kylla miet, Ka kynhun ïalehkai jong ka France ka la nang kham pynkhlaiñ ïa ka rukom ïalehkai hynrei kane kam shym la ïarap satia ban ïoh pynphai ïa katei ka shi kol.
Watla kata ruh, ki rangïalehkai ka France kim shym la kynrandien na kane ka jingïalehkai bad ïakhun katba lah ban tur shakhmat da ka jingthmu ban ïoh pynïakhaid.
Phewse, ki jingthmu kim shym lam lah ban urlong haduh kaba kut jong ka 90 minit kaba la pynlong ïa kane ka kynhun ban mad ïa ka namrem hala ïing da shi kol ha ka Croatia.
Da kane ka namrem, ka jingkhmih lynti jong ka France ban khur biang ïa ka namlahduh ka Nations League ka la kut, kaba mut ba kan nym ïohlad ban jam sha ka final ha u snem ban wan jong kane ka lympung.
Katba na ka liang jong ka Croatia ka la ïoh ban jam sha ka kyrdan ba ar jong ka Group-A da 7 point naki 4 sien ïakhun, ka France ha traiduh jong ka miej da 2 point naki 4 sien ïakhun.
“Ieid shuwa ïaïade bad sa burom ïa jong kiwei’ ka dei ka kyntien ba shongsbai bad ba shon jingmut bha khamtam ïa u Khun Khasi Khara kum ka Jaidbynriew – kaba donkam ban da shong pyrkhat, ban puson bad ban pynwandur ïa ka kat kum ki jingdonkam ba hakhmat tam na ka bynta ka Jaidbynriew ba kan im kan sah la ha ka kyrteng ne ka nam hangne ha snieh pyrthei.
Ka Jaidbynriew Khasi ka sngew sarong ïa kaei?-Hato ka sarong ba ka im ha ka jaka ba don kyrhai ka spah mariang, ka ri ba ieid ki Blei, ka ri tip kur tip kha, ka ri ki tip sang tip ma bad kiwei kiwei hynrei kynmaw kine baroh kim neh sah ha sla pyrthei lada kum ka Jaidbynriew ka ïap, bad lada ka ïap kine ruh kin ïap lang.
Namar kata, dei ban puson ïa ka kyntien ‘Ieid shuwa ïalade sa burom ïa kiwei’ bad ban leh eiei noh shuwa ba ka por shaba dier ka por.
Baroh ki Jaidbynriew hangne ha snieh pyrthei ki dei kiba don ïa ki jong ki Khana Pateng, ki Puriskam bad kiwei kiwei ba kin im kin sah bad na kine, kane ka long kumjuh ruh ïa ka Jaidbynriew Khasi kaba im hangne ha ki Ri-lum ba jyrngam bad ba dap da ki kshaid, ki lum ki wah ba ithlang bad kiwei kiwei.
Ka Jaidbynriew Khasi watla ka dei kaba dang don shi troh eh hangne ha sla pyrthei hynrei ka dei kaba don kyrhai ki stad ki jhad-ki nep jabieng kiba lah ban pynriewspah ïa ka Jaidbynriew da kaba leh ïa ka bynta kaba khraw eh bad kata ka long ban pynim junom ïa junom ïa ka Jaidbynriew.
Kane ka juk mynta ka dei ka juk jong ka jingialeh-ka jingialeh ha baroh ki bynta jong ka Jingim.
Ki Jaidbynriew rit paid kum ki Khasi, ki don ha ha jingialeh kaba jur bha bad kane ka jingialeh ka long ka jingialeh ban neh ban sah ha sla pyrthei namar ka jingjur palat ki jingtyllep ka umsaw jong ki Hehpaid kiba lah ban pynduh jait naduh dyngkhong ïa ka jinglong ba kyrpang.
Ka Jylla kala sakhi ïa kum kane ka jingïaleh jong ka Jaidbynriew Khasi ha kine ki snem bala leit bad kaba dang bteng haduh mynta bad kane baroh ka dei kaei lada kam dei kata ka jingsngew syier, sngewtieng ïoh shisha ka poi ka sngi jong ka Jaidbynriew Khasi kan shu jah rngai nangne na Pyrthei.
Ka jingïakhih ïaksar jong ka Jaidbynriew ban pynrung noh ïa ka Ktien Khasi ha ka 8th Schedule ka dei kaba donkam palat hynrei ka jingdonkam jong ka-kam palat pat ïa kawei ka jingdonkam namar kane ka dei ka jingdonkam ban pynriewspah ïa ka Ktien ka thylliej jong ka Jaidbynriew.
Kane ka jingdonkam ba kham kongsan tam eh ka dei kaba ngi kum ka Jaidbynriew ngi ïa leh klet bad phai lyndet beit haduh mynta haduh ba ki Khun ki Hajar jong ka Jaidbynriew kila shu im ha lyer ha suin khlem da tip shuh ïala ka jong ka thymmei ne ka tynrai.
Ka por kam shah shuh ba ka nam ba u ‘Khasi u Bam Kot’ kan dang ïai neh haduh kane ka pateng ba mynta bad ka por kala dawa ïa ka Jaidbynriew ba kan kyndit na ka jingïohthiah lyngngai.
Kumba la kdew haneng, ka Jaidbynriew ka dei kaba don ïa ka Khana ka Pateng bad ki Puriskam- ka Jaidbynriew ka kren shaphang ki soskular ba lateh hakhmat ki Syiem Khasi bad ka Sorkar Indla kum ka Instrument of Accession (IOA), ka Annexed Agreement (AA), ka Stand Still Agreement bad kiwei kiwei hynrei katno ngut na ki lak ngut ki Khun Khasi Khara ki tip ïa ki jingmut bad ki pasoh jong kine ki soskular.
Manla u snem, ka Jaidbynriew khamtam ki sengbhalang bad seng saiñ pyrthei ki ju rakhe kynmaw burom ïa ki Khla Wait jong ka Jaidbynriew kum ïa u Tirot Sing Syiem, Syiem ka Hima Nongkhlaw bad u Woh Kiang Nongbah hynrei balei ba kine ki jingrkhie ki shu kut tang ha ka jingbuh syntiew bad kam don satia ka jingïashim bynta shit rhem kum ka jaidbynriew ban rakhe kyrpang ïa kane ka sngi.
Ka jubab ïa kine kiei kiei ka dei namar uba bun na ki Khun Khasi Khara um shu tip na suin ïa ki kam ba khraw jong kine ki Khla wait tang namar ba ka Sorkar Jylla ka ai shuti ba kin ïoh pynlutpor ha ki kam ba ki sngewtynnad eh.
Haba kren ïa kine kiei kiei, ka jingdonkam bala kren ka thew sha ka jingdonkam ‘Ban pynim pat ïa ka Khana Pateng jong ka Jaidbynriew’ ban buh jingthoh ïa ki Khana Pateng bad ki jingjia ba wan jia ha ka Jaidbynriew ha kaba dei ruh ban pynrung ïa kine kiei kiei ha ki jingpule ïa ha ki skul ne College khnang ba ki khun ki raiot ka Jaidbynriew kin tip ïala ka thymmei, kin shemphang ïala ka Jaidbynriew bad kin don ruh ka jingieid nyngkong eh ïa ïa ka jong.
Kan myntoi aiu ban pynriewspah tang ïa ka Ktien lada ïa ka Khana ka Pateng jong ka Jaidbynriew ngi klet noh.
Ka Por mynta ka dawa ïa ka jaidbynriew la ka dei kiba don ha ka Bor Synshar, ki Sengbhalang, ki stad ki jhad, ki riewshemphang ne u paidlang paidkar jong ka Jaidbynriew ba kin sdang ïakhih ïaksar noh halor kane ka bynta.
Ka Jaidbynriew ka don kyrhai ki stad ki jhad ki stad wadbnïah, ai ba kine kin shim ïa ka bynta kaba khraw ha kaban buh ha ki jingthoh.
Nongstoiñ, Jylliew 14: I samla Deicy Mery Marweiñ I ba shong ba sah ha Mawkhmahwir, I ba leit pule ha St Peter’s Higher Secondary School, I la pass bha bad napdeng ki khynnah class X kiba ïaleh ïa ka final exam ha ka MBOSE SSLC, dei tang ma I, I ba ïoh haduh 85 % ha ka total marks.
Itei I hep haba ïakren bad u nongthoh khubor hadien ba ka risol ka la mih, I la ong ba I sngew bynnud haduh katta katta haba im ïoh ban rung ha ka thup kyrteng jong kiba poi ha ka top 20.
I la ong ruh ba kaba la pynlong ïa I ba in nym lah ban rung ha ka top 20 ruh, ka dei na ka daw ka dei ba I duna marks noh tang ha ka sobjek Mathematics.
I la long ba ka jingkhang dam ha u snem u ba la dep ruh, ka dei ka daw jong ka jingbym shym la lah ban pynlong klass thikna hapoh skul.
I la ong ba naduh Upper Primary im ju duna marks ha ka mathematics.
Hynrei mynta pat watla I duna khyndiat khynsoit ki marks ha ka Mathematics ruh, I angnud bad I thrang ban leit ha ka Science stream.
Ha kaba ïadei bad ka jingpass bha jong I Deicymery, I la phah ka jingkhublei kaba kyrpang sha baroh ki nonghikai jong ka skul jong I bad ki kmie ki kpa ki hynmen ki para bad ki para khynah skul kiba la ïaleh lang ha ka Final Exam la ki dei kiba pass ne ki bym pass ruh.
I la kyntu ïa baroh ki khynnah skul ba kin trei shitom met bad mynsiem ban minot ïa ki lynnong kot bad ba kin kohnguh ïa ki kmie ki kpa bad ki nonghikai, khnang ba kin poi sha ka thong jong ka jingjop namar dei tang kita kiba trei shitom ki ban poi sha kliar ka nam.
Na ka liang ka kur Marweiñ Kpoh ka Ñai bad Ïawnah Pah na Nonglang bad Mawlangwir, ka phah ïa ka jingkhublei ïa baroh ki khun ki ksiew kiba la pass bha ïa ka Exam class X 2021-22 ba la pynïaid da ka MBOSE.
Ka phah ruh ka jingkhublei sha baroh ki nonghikai jong ki skul kiba la trei shtitom miet la bad sngi, wat la kim shym la ïoh lad bad pynlongskul thikna ha ki ar snem ba la dep namar ka jingkhang dam.
Hynrei, ka jingtrei shitom jong ki nonghikai lyngba ka online class ka la pynlong ïa ki khynnah ba kin pass bha.
Mawkyrwat, Jylliew 14: Kum shibynta ban pynmih bujli bad ki jaka ba la shah tih ne shah pom noh ïa ki dieng ki siej da ka jingwan ne ïoh ïa ki katto katne ki kam pynroi, ka National People Party Youth Front (NPPYF) jong ka Warsanlyngdoh Area bad ka Langrin Area da ka mynsiem jong ka jingkitkhlieh ïa ka mei mariang sawdong sawkun ki la ïoh ban pynlong ïa ka prokram thung dieng ha phyllaw jong ka skul Pyndeng-Umjaraiñ Upper Primary School.
Ha kane ka sngi la ïashimbynta shitrhem naduh u State Youth President jong ka National People Party Youth Front (NPPYF), bah Kitborlang Nongrem, u MDC ka Rambrai Jyrngam, bah Bajop Pyngrope lem bad ki nongkitkam jong ka NPPYF Warsanlyngdoh Area kiba dang shu dep ban pynskhem ha kaba la ïoh ban thung haduh 50 tylli ei ei ki tynrai dieng.
Haba kren ha ka jingïalang ba lyngkot hadien ba la pyndep ïa ka jingthung dieng, u bah Kitborlang Nongrem u la ong ba kane ka jingthungdieng ne jingrakhe ïa ka sngi pynneh pynsah ïa ka mei mariang kam dei ban long tang ha ka 5 tarik u Jylliew hynrei ka dei ban long manla ka sngi bad khamtam eh ha une u bnai ba mynta lada ngi thung dieng ki lah ban im bad san kloi bha namar ka dang dei ka aïom thung.
Namarkata, u la pynpaw ka jingaikhublei na ka bynta ka NPPYF jong ka Warsanlyngdoh Area kiba la pynbeit ban pynlong ïa kane ka prokram ba kyrpang ban leh ei ei na ka bynta ka mei mariang.
U la ong ruh ba u don ka jingkyrmen ba da kaba thung ïa kine ki dieng tynrai kin heh kin san ai ka jingtyngeh ïa ka khyndew.
Kumta u la ai ka jingkyntu na ka bynta jong ki samla ba haba la dep ban thung ïa ki dieng ki da sumar sukher ïa kine ki dieng ba haba ngi wan pat ha kawei ka por ngin ïoh ba kine ki dieng ba la thung mynta ka sngi ki heh ki plung.
“Ka jingthung dieng ka long ka jingmyntoi na ka bynta ka jingthaw ba im baroh namar kumba la tip ba ki dieng ki kjit noh ïa ka lyer ba jahkhia ka carbon dioxide bad ki pynmih pat ïa ka lyer kaba khuid ka oxygen ba ki jingthaw ba im ki ring mynsiem khamtam eh u briew u pyndonkam", ong u bah Kitborlang.
Namarkata, u la kyntu ïa ki para samla jong ka dong ka thaiñ ba kin ïa mih shakhmat ban sumar ïa kiei kiei kiba don sawdong jong ngi da kaba kiar na kaba pom pathar ïa ki dieng ki siej hynrei dei ban sumar bad pynneh pynsah ïa ki.
Katba ha ka jingkren jong u MDC ka Rymbrai Jyrngam, bah Bajop Pyngrope u la ong ba kum ki briew ki thrang bad ki donkam ïa ki kam pynroi bad haba ki wan ki kam pynroi ka jingjulor ïa ka mei mariang ruh ka don.
Kumta ban pynmih bujli ïa kata ka jingshah pynjot ïa ki mariang kum ki dieng ki siej, na ka liang ki samla jong ka NPPYF ka la pynlong ka jingthung ïa ki tynrai dieng ha ki jaka ba la sdang syllen bad shah tih ne shah pom noh ki dieng.
“Ai ba kane ka jingthung ïa kine ki dieng kan long ka jingïarap na ka bynta ka mariang sawdong sawkun bad kan long ruh ka jingkyrkhu bad jingmyntoi na ka bynta baroh kiba ring mynsiem ïa ka lyer kaba khuid", ong u bah Bajop.
Nongstoiñ, Jylliew 14: Ryngkat kiba haïing hasem, ki kmie ki kpa jong u samla Freddy Lyngkhoi u ba na ka shnong Siejlieh Nongstoiñ West Khasi Hills District, myn ha sngi robibar ki la pynlong ïa ka jingkhawai kaba kyrpang ha la ïing, namar ka jingwanrah burom jong u ïa la ka ïing ka sem ki khur ki kha bad ka shnong ka thaw ruh kumjuh, ha kaba utei u samla u ba pule ha ka Sacred Heart Boys Mawlai Shillong, u la ïoh ïa ka kyrdan kaba 5 ha ka result matrik na ka thup jong ki 20 ngut kiba kynsai ha ka jylla baroh kawei.
Utei u samla u dei u khun jong I kong Felicita Lyngkhoi bad u bah Selestin Nongsiang bad la ong namar ba u kpa u dei tang u nongap Masi bad ka kmie ruh kaba leit bylla sha kawei pat ka shnong kaba kham jngai na sor Nongstoiñ, kumta kitei ki shi jur ki la shu shaniah ha ka Meirit, Parit, jong u ba kin khmih lem ïa utei u khynnah naduh ka karta kaba u dang dap 5 snem ei ei.
Pynban kaba sngewtynnad pat ban ïoh sngew ka long ba utei u khynnah u la pyndep ïa la ka kamram haba ïadei bad ka jingpule bad u la poi sha ka thong.
Ha katei ka sngi haba ki kmie ki kpa haba ïakren bad u nongthoh khubor, ki la ong ba utei u samla wat haba um ju don ryngkat naduh dangrit, pynban kane ka jinglah jong u ka la pynkyndit ïa ki bad kim shym la poi pyrkhat wat u long ruh u khynnah u ba shida shisur.
U bah Apolin Ïawphniaw Parit bad ka kong Lucina Lyngkhoi Meirit jong utei u khynnah, ki la ong ngi sngewhun jrut ïa kaei kaba u khun jong ki u la ïoh.
Namar ka dei kaba pynsngew sarong lang ïa ki ruh haba ïoh ban kheit ïa u soh u ba thiang bad ka long ruh ka burom ïa ka ïing ka sem.
Kum ka ban pynshlur shuh shuh ïa ki khun shnong ka Seng Samla Shnong Siejlieh, ka la leit ban ïashimbynta lang ha katei ka sngi lehkmen jong katei ka ïing bad ki la ïapajutkti ruh ryngkat ka ka song pisa, kum ka dak jong ka jingai mynsiem lem.
Uwei na ki khun samla u la ong wat haba ka shnong Siejlieh ka ju shah kynthoh ba ka kham paw ha ki kam sniew, phewse na ka snem sha u snem ki don ki khun shnong kiba la wanrah ïa ka burom kum ka Elfie Wanniang, kaba la ïoh ka kyrdan kaba 8 ha ka clas XII Commerce bad kiwei pat bad kane ka dei ka dak jong ka jingkyrmen ïa ka lawei jong ngi ki khun samla.
Mawkyrwat, Jylliew 14: Ka Dorbar Ri Khaiñ Lyngdoh Sakwang (DRKLS) ka pynpaw ka jingkyndit hadien ba la lap ïa ka jingwan kam trai ban long Lyngdoh Hima da u bah Ailadstar Nongrem na Jakrem ba la ruh ïa u kum u Vice Chairman ka Dorbar Shnong Jakrem, u babu bad Tymmen Basan ka Balang Presbyterian Jakrem ha kaba ma u bad ki 15 ngut ki nongbud kim dei hok ei ei ruh em ban wan tular.
Ha ka kyrwoh ba la phah da u bah I.
P.
Sohphoh, Adviser ka Ri Khaiñ Lyngdoh Sakwang, South West Khasi Hills District u la pynpaw ba ka Dorbar Khaiñ, ka la lap kumne; Ha ka 08.
05.
2021 u la leit pan jingbit na u Syiem Maharam ban long u Lyngdoh Hima jong ka Dorbar Shnong Sakwang bad ïa kane ka Dorbar Shnong Sakwang kam shah.
Namar la dep thung ïa u Myntri, Secretary bad ki dkhot ka Dorbar.
Haba la khot hajir halor kane, u la kubur ba u la bakla.
Ha ka 30.
04.
2021, u Syiem ula ai ka jingpynbna khot kyrteng ïa kiba dei hok ban thep kyrteng thung Lyngdoh Hima na ka Ri Khaiñ Sakwang, katba ka Dorhar Ri Khaiñ kam shym la ïoh kopy ïa katei ka jingpynbna, kumba ju leh ha ki por ba la leit.
U bah I.
P.
Sohphoh u la ong ruh ba ha ka 28.
08.
2021, u Syiem ula ai ka sanad ïa utei u Rangbah da ka hukum u Syiem, ryngkat ki iktiar ba un treikam kum u Lyngdoh Hima hapoh jong ka Ri Khaiñ Lyngdoh Sakwang.
Kumno ka lah ban long, ha kaba ka Dorbar Ri Khaiñ ka la dep thung ïa u Chairman, Secretary bad ki dkhot ka Dorbar Khaiñ ban peit halor ki khyndew ki shyiap bad kiwei ki dustur kiba don hapoh jong ka, pynpaw u bah I.
P.
Sohphoh.
Nangta, shuh shuh u bah I.
P.
Sohphoh u la pynkynmaw ba ha ka 04.
06.
2022, haba ka Dorbar Khaiñ Sakwang ka la ïoh ïa ka kopy nokol na u Syiem, ka ka khot hajir ïa u bah Ailadstar Nongrem bad ula jubab da kaba tei pop ïa u Syiem, hynrei “ma u bad ki nongbud kim shym la kwah ban leh kumta la jubab u bah Ailadstar".
U bah I.
P.
Sohphoh u la ong ruh ba kumban shu pynshai tiak halor ka Ri Khaiñ Lyngdoh Sakwang, kaba dei ka khyndew bah ri Nongtymmen, ka jait Nongrem na Sakwang kpoh ka Jon bad ka Phri ka jait Lyngkhei; Sakwang kpoh ka Brin bad ka Bren (mar ar kpoh) ym na ka kpoh jong utei u Rangbah bad ki nongbud jong u.
Ha ka 14.
05.
1963, ki la wan aiti duh sha ki 8 jait na Sakwang kata Kharjahrin, Ramsiej, Sohphoh, Wartde, Nongrem.
Lyngkhei, Kharwanniang had Syiemlieh, u la ong.
Shuh shuh ïa ka bor long trai, bor synshar, ka bor pynïaid ïa ka 12 Ana na ka shi tyngka ha ka dor T.
14,000/- biang, ha ka 18.
09.
1975, ki la wan aiti sa ïa ka bor kaba long 3 Ana, ha kitei ki juh ki jait ha ka dor T.
3900.
81 peisa.
Mynta ki 8 jait ki la bat ïa ka bor kaba long 15 Ana bad ka jait Lyngkhei Kpoh ka Brin ka dang bat ïa ka bar shi (1) Ana baroh ka long 16 Ana ne Shi tyngka.
Katba mynta hapoh ka Ri Khaiñ ka la don ka jingïatreilang kawei ka buit kawei ka bor da ka 15 Ann bad shi Ann.
Kiwei pat kim lah shuh ban dang wan tuklar ïa ka Ri Khaiñ lait tang da ka jingïasngewthuh lang da kitei ki 8 jait.
Kumta lada utei u ‘riew rangbah bad ki nongbud jong u kim leit law leit weng noh ïa ka kyrteng Ri Khaiñ Sakwang ha ka jingthoh jong ki, ka Dorbar Ri Khaiñ kam banse ban leit ujor noh sha ki bor ba ha khlieh, namar ki 8 jait kim kwah shuh ban dang shah teh mraw ha kiwei pat ha la ka khyndew ka shyiap bad kiwei, u la ong.
Nongstoiñ, Jylliew 14: Ki ar ngut ki shi para kiba dei ruh ki khun synrap kiba kynthup ïa ka Sniha Kumari bad ka Shruti Kumari khun jong u Chotelal Thakur bad ka Prabha Devi, kiba pule ha St.
Xavier Secondary School New Nongstoiñ West Khasi Hills District, ki la pynkyndit ïa ki nonghikai, namar ba napdeng jong kitei ki synrap ka Sniha, ka dei kaba la ïoh distinction ïa ka subject Khasi da kaba khur bad kot haduh 80 marks na ka 100.
Hynrei ka Shruti pat ka la duna tang 6 marks ban kynjoh sha ka distinction bad ka la pynpaw ruh ka jingsngewdiaw, namar ha ka jingshisha ka la thmu ban kynjoh sha ka thong, namar ka ong ba ka sngew bang, sngew tynnad bad ieit ïa ka Ktien Khasi.
Kine ki khynnah ki dei kiba dang shu pass shen ïa ka eksamin matrik mynta u snem 2021- 2022, kiba la ïoh 1st division bad ki dei ruh kiba la shong la sah tang da ki 10 snem tam ei ei ha Nongstoiñ.
Lah ban ong ba kane kam dei ka sien kaba nyngkong ba ki bar jylla kin ïoh distinction ïa ka Khasi ha kane ka thaiñ, namar ha ki snem ba la lah ruh ki la don ki bar jylla kiba la sah ha Nongstoiñ, hynrei kham paw pat ha ka sobjek Khasi.
Lah ruh ban kynthoh ba ka long shisha ka ban pynsngew lehraiñ ïa ki para Ri kiba hapoh ka bri u Hynñiewtrep ki bym da kheiñ kor bad leh bym nang ban thoh ban tar ha ka ktien lajong.
Hooid don shisha ki katto katne kiba ju ong “ngam nang Khasi" wat haba kim shym la dei wat tang ki khun shiteng jaid ruh.
Kham bun ki kham jied beit ïa ka ktien phareng wat haba ki ïakren ïa khana para Ri.
Uwei na ki riew rangbah ha ka thaiñ Nongstoiñ bah H.
