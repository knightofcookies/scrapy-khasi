U CAG u la ong ba naduh u snem 2009-10 haduh u snem 2013-2014, u Assesing officer ula lap ia ka jingpyndonkam be-aiñ ki longing ia ka bording  da ka khmih ïa u meter light.
Ki don 123 tylli ki longïing ba pyndonkam beain ia ka bording kaba long kumba  T.
100.
23 lak.
Hynrei namar ka jingkyrpad na kine ki longiing, ka  MeECL ka la pynhiar ia ka jingdaiñ na ka T.
100.
23 sha ka T 39.
80 lak.
Ka don ka jingleh thurmur na ka MeECL namar ba ka khlem pynbor ia kine ki 123 tylli ki longïing na ka bynta ban siew ia ka shiteng pisa jong ka jingdaiñ kuna.
Ka jingleh jong ka MeECL ban pynhiar ia ka jingdaiñ duna haduh T.
60.
43 lak ka long ka bym shong nongrim kaba la wanrah ia ka jingduh nong ia ka.
Nongstoin, 20 Risaw:Ha ka sngi ba ar jong ka taiew ka kur Iawphniaw kpoh ka Serila Iawphniaw na Siejlieh, West Khasi Hills kala ioh ban pynkup burom ia ki lai ngut ki samla ki ba la lah ban pyllait  im na ka jingiap ha kajingngam jyllop ia ki khun ki kti jong ka kur, kaba la jia mynha ka 2 tarik Risaw mynta u snem ha kawei ka wah kaba la tip kum ka Mawwiangdong kaba don ha Nondien.
Ha katei ka sngi la iadon lang ruh don u bah Jim Iawphniaw, u ba la pyniaid ia kajingialang, u bah Michel K.
Dewsaw u ba dei u paduh jong katei ka kur, u Kni rangbah jong ka kur Iawphniaw u bah Nestor Iawphniaw, u bah O.
Nongsiej secretary, bah SK.
Thongni sordar ka shnong Siejlieh bad ki kmie ki kpa jong ki tei ki heprit kiba la lait na ka jing ngam jyllop  bad ki wei ki wei.
Na ka liang jong u Kni rangbah ka kur Iawphniaw u bah Nestor iawphniaw, haba kren ha katei kajingialang u la ai khublei kyrpang ia ki tei ki lai ngut ki samla kiba la don shisha ka mynsiem ban iarap, da kaba u la ong ba dei u Blei u ba la pynia kynduh ia ki tei ki samla ba kin leit ban iarap ia ki khun ki jong ki.
Ia kitei ki lai ngut ki samla shynrang kiba la shah pynkup burom la tip kyrteng kum u Bonaven ture Nongkseh 20 snem ka arta na ka shnong Pynden grei , Johny Thyrniang 19 snem ka arta na ka shnong Nongjri WKH bad u ba sah ha ka shnong Pyn dengrei na ka jingleit skul bad u Willbert Marngar 17 snem  na ka shnong Pyndengrei West Khasi Hills.
Kitei ki lai ngut ki ba la ngam jyllop kiba dei ki  khun ki kti jong ka kur Iawphniaw ba kynthup ia ka Pretysha Iawphniaw 12 snem ka arta  khun jong I  kong Elisha Iawphniaw , I Dariti Iawphniaw 11 snem ka arta khun jong I  Kong Barisha Iawphniaw, na ka shnong Siejlieh bad I Kenneysha Iawren  12 snem ka rta na ka shnong Riangpoit hynrei I ba wan sah  leit skul bad la u jong u knie u Phlorentina Iawren  u ba  shong kha ia ki kur Iawphniaw.
Haba kren ha ki nongthoh khubor na ka liang jong ki ba ha iing jong kitei ki kur iawphniaw ki la iathuh ba katba kitei ki khun jong ki katba ki dang leit ban sum  ha katei ka wah Nondien bad hadien bala dep sum, ki la leit ban phler khuid ha katei ka jaka kaba long shyiap ha rud wah kaba don u shyiap, hynrei kumno re kumno katba ki dang ieng halor u tei u shyiap u la tuid suki pa suki sha um bad ki la ngam noh sha um.
Na ka liang jong ka hynmen jong kitei ki heprit ka kong Joysiful Iawphniaw 27 snem ka arta kaba dang saitjan mar ia iohi ia katei ka jingjia ka la leit ban iarap, hynrei ma ka ruh kala ngam lang bad I wei I para I ba nang ban jngi, ila ioh pyllait kylla ia la ka hymen ba wan iarap katba ia ki ar ngut ki la ngam jyllop noh sha um khlem lah shuh ban iarap.
Hynrei ka kmie jong kitei ki khynnah mar ia iohi ia katei ka jingjia ka la lamwir ban pyrta briew, hynrei ym shymla don ba wan bad hamar katei hi ka khyllip mat la wan poi ryngkhat kitei ki samla shynrang bad hadien ba ki la ioh snbgew ia ka jinpan jingiarap jong ka kmie khlem da pynnslem ki la hiar bad ngam beit beit shapoh um ban iarap ia ki ar ngut kiba la ngam jyllop bad khlem paw shuh satia, bad hadien ka jingwad ki la lah ban sei noh sa ia ki ar ngut napoh jong katei ka um.
Ha katei ka jingjia donbok ba kam shymla don kano kano ka jingjia kaba sngewsih, hynrei kala don tang ka jingshitom ha kawei na kitei ki heprit ha kaba ka la poi sha duh sha Shillong ban phah sumar bad kham hadien kala ioh bor bad koit noh.
Ha kaba iadei bad ka jingshlur jong kitei ki lai ngut ki samla shynrang na ka liang jong ka kur Iawphniaw hi baroh ka wei ka phah ka jingkitbok kitrwiang sha ki ba kin nang ioh ia kamet kaba koit  kaba khiah bad ba kin dang ia bteng ban ai ka kti ka mon ka kti ka diang na ka bynta ban ai jingiarap ia ki ba shem shitom ha ka jingiakynduh kiba kum kitei ki jingjia.
Sohra, 19 Risaw:Ha u snem 2013 ka sorkar India ka la pynmih ia kawei ka Aiñ na Ing Dorbar bah ka Ri ka Parliament bad katei ka Aiñ ka dei kyrpang tang na ka bynta ban pynpoi ia ki bam sha ki briew kiba duk ha ka dor kaba rit tam.
Katei ka Aiñ ka dei kaba la tip kum ka National Food Security Act 2013 , bad la pynlong Aiñ ia ka naduh ka 12 tarik u Nailur, 2013.
Ka jingthmu ka sorkar India ba ka pynmih ia katei ka Aiñ, ka long ban pynioh bam ia ki briew kiba duk ha ka dor kaba rit bad ka don ruh ka jingthmu ban pynpoi ia kitei ki bam tad dor sha ka 3 pawa na ki nongsh ong shnong ka ri kiba don haduh 1.
2 billion ngut.
Hapoh katei ka skhim ka jingioh bam ki paidbah ka kynthup naduh ka Midday Meal Scheme, Integrated Child Development Services bad ka Public Distribution System kaba la ju tip paidbah kum ka jingioh rashon.
Ha katei ka thup jong ka PDS lane khaw rashon ka sorkar India ka buh thong ba kan ai 75% sha ki jaka nongkyndong bad 50% sha ki jaka sor.
Katkum ka jingpyllait paidbah ka sorkar India ha ka website la thoh ba ha ka PDS ki paidbah kin ioh khaw rashon ha ka dor T.
3 shi kilo, u kew kin ioh ha ka dor T.
2 shi kilo katba kiwei pat ki kynja jingbam symboh kum u krai kin shongdor T.
1 tyngka shi kilo.
Katkum ka jingthoh ba la sam sha ki Rangbah Shnong jong ka thain Sohra da ka ophis u Sub-Divisional Officer jong ka Sohra Civil Sub-Division ka jingthoh ka la batai shai ia kiba kum kino ki longing ne ki paidbah kiba ka sorkar kam lah ban ai ia ki ia utei u khaw tad dor.
Katkum katei ka jingthoh la pyni ki briew kiba la don ia ka iing kaba lai kamra ne palat ia kata bad kiba don ka iing kaba kynroh da ka dewbilat yn ym lah shuh ban kynthup ia ki hapoh katei ka skhim.
Nangta la batai shuh shuh ba ka longiing kaba don uwei na ki dkhot jong uba treikam sorkar kam lah shuh ban ioh ia katei ka skhim naba la khein ia kiba kum kiba riew spah.
Kawei pat ka kyndon kaba lah ban ktah ha baroh kawei ka jylla la ha sor ne nongkyndong ia kiba duk ka long ba ha katei ka kyndon la pyni shai ba ym lah ban ai sha kano kano ka longing ne sha ki paidbah kiba la don phone ha ing lane kiba la don mobile phone, naba ka jingdon mobile jong ki ka pyni ba ki riew spah.
Ka kyndon ka la ong ruh ba ka longing kaba la don ki kor ki bor kiba ki pyndonkam ha ka rep ka riang jong ki kim lah shuh ban ioh ia katei ka skhim, kiba la don ia ka jaka rep kaba heh 5 akar kim lah shuh ban ioh ia katei ka skhim bad kim hap shuh hapoh u lain jong ka jingduk.
Lah ban kdew ba ki don haduh 11 tylli ki kyndon ia ki nongkyndong ban tip ia kano ka longing ka ban pynlait na katei ka NFSA katkum ka jingthoh ba ki Rangbah shnong ki la ioh na ka ophis u SDO Sohra Civil Sub-Division bad ki don 2 tylli ki kyndon na ka bynta ki nongsor.
Katba ki don ruh ki kyndon na ka bynta ki shnong kiba hap ha sor kum ka Mawlai, Pynthor Umkhrah, Nongmensong, Mawpat, Umpling, Nongthymmai, Madanrting, Nongkseh, Umlyngka, Lawsohtun bad ka Sohra ha kaba la batai ia kiba kum kino ki longing yn ym kynthup shuh ha katei ka National Food Security Act 2013.
La batai ba ha sor kiba la don ia ka ing kaba saw kamra lane palat ia kata kiba ker kynroh da ki dewbilat kim lah shuh ban ioh ia katei ka skhim bad kumjuh ruh la batai ba kano kano ka longing kaba don uwei u dkhot na kata ka ing uba treikam sorkar lane ka ioh ioh kamai jong u ka long T.
10,000 tyngka kata ka longing kan ym lah shuh ban ioh ia katei ka skhim.
Haba phai sha kitei ki kyndon la iohi ba ka don ka jingartatien kaba khraw ba u paidbah ba duk kane ka jylla un ioh jingmyntoi na katei ka bam tad dor ka sorkar India, naba kumba ka long mynta kat shaba phai la ha sor ne ha nongkyndong kham niar ban shem ba ka don ka longing ka bym don mobile phone lane ka longing kaba sah tang shi kamra ne ar kamra ka ing watla ki long kiba duk eh ruh, ha kaba lah ban iohi ba wat ki daju ruh mynta ki bat ka la mobile phone ha kti.
Halor katei ka phang la ioh ruh ban ia kren bad katto katne ngut ki Rangbah Shnong na ki thaiñ nongkyndong ban kylli la ha ki shnong jong ki dang don ki briew ki bym don mobile phone, hynrei ka jubab ba la ioh na ki ka long ba jynjar ban wad ia ki longing ki bym don mobile phone lada ki dei kiba duk ruh ha kaba ki la ong ba ha baroh kawei ka iing don beit uwei na ki dkhot ka ing uba bat mobile phone, hynrei ki la ong ba lada wad shitom ia kata te don hi wei ar ngut ki bym bat mobile.
Shillong, 20 Risaw:Ka seng ka Synjuk Rangbah Shnong Border Area (SRSBA), kiba hap hapoh jong ka South West Khasi Hills District, ka la ong ba ki nongkhaii, kin nym ioh lad ban shallan dewiong sha Bangladesh, namar ka jingsniew palat ka surok jong ka PWD ban leit sha Borsora bad Bakli.
U Bah J Nongtynger president jong kane ka synjuk u la ong ba na ka liang jong ka National Green Tribunal (NGT) kala ai jingbit ban shalan ia u dewiong sha Bangladesh bad kala buh ia ka por ba kane ka jingshalan dewiong kan kut ha ka 30 tarik jong Naiweing.
Hynrei kaba sngew sih ia ki paidbah katei ka thain ka long ba na ka liang jong ka PWD kam shym la shna ia ka surok na Lailad ban leit sha Borsora bad na Nongjri ban leit sha Bakli.
Ka jingsniew jong kine ki ar tylli jong ka surok PWD ka la long sha ba palat ha kaba wat ki trok four wheel ruh kim lah shuh ban iaid na kine ki surok.
Ka jingeh ba ki paidbah ki iakynduh ha katei ka thain ka long ba mynta ki kali kim nud tur shuh sha katei ka thain ban kit ia ki marbam mardih kaba ki paidbah ki don kam man la ka sngi.
La kynnoh da u Bah Nongtynger ba ka PWD, ka la ieh khunswet ia katei ka thain ha kaba da ki phew tylli ki shnong ki shaniah ha kine ki surok ban kit ia ki marbam sha ki shnong jong ki.
Haba ia dei bad kane ka jingeh kaba ki paidbah ki ia kynduh na ka liang jong ka synjuk ka la leit ban ai ia ka jingujor sha ka Deputy Commisioner jong ka South West Khasi Hills, hynrei na ka liang jong ka ophis jong ka Deputy Commisioner haduh mynta kam shym la leh ei ei, la ong u Bah Nasar Marwein nong ai buit jong kane ka synjuk.
Haba ia dei bad ka surok kaba la shna da ka Dhar Company kaba na Lailad sha Nongjri kane ka company ka dang shu siang tang ia u Mawsling hynrei haduh mynta kam shym la sdang ban siang rong, na ka liang jong ki paidbah ki dawa ba kane ka Dhar Company ba kan siangrong noh ia kane ka surok.
Jowai, 19 Risaw:Lai ngut ki shyn rang briew ki la shah kem ha ki pulit ka East Jaintia Hills halor ka jingdonkti jong ki ban sloit jubor ia ka jinglong sotti ki samla kynthei.
Kawei ka samla kynthei kaba dang 19 snem na ka shnong Moolait marjan bad ka shnong Jalaphet, ka la shah batbor ha ki ar ngut ki shynrang kiba la tip kyrteng kum u Lui Bareh bad u Pyrkhat Chyrmang kiba dei na ka shnong Jalaphet.
Kane ka la jia ha ka dong Pyrdong ha katei ka shnong ha ka 16 tarik une u bnai hynrei ki pulit ka EJH ki la ioh ban kem ia ki hynnin ka meit.
Ka khubor ka la iathuh ba kitei ki ar ngut ki runar ki la kit ia katei ka samla lud da ka kali Tata Sumo jong u Pyrkhat sha kawei ka jaka kynjah ban leh ia katei ka kam kaba long pyrshah ia ka imlang ka sahlang.
Ha kawei pat ka jingjia, uwei pat u briew uba la tip kyrteng kum u Tomlang Lamo u la shah kem ha ki pulit Ladrymbai halor ka jingdonkti jong u ban leh-be-ijot ia kawei ka samla ha une u bnai ba la dep ha kawei ka shnong ha ka thain Rymbai- Iapmala.
Ki pulit ki la dep ban kem ia ki bad mynta ki dang don hapoh ka jingbishar ka iing shari ban ai ia ka rai pynrem ne pynksan ia ki.
Nongpoh, 20 Risaw:Ka jingshah jynrat jubor ki ing ki sem bad ki jingthung jingtep jong ki trai jaka kiba shong basah ha Umden Mission dang shen ha ki bor district Ri Bhoi hadien ba pynmih hukum ka Meghalaya High Court ban pynheh ia ka kad liengsuin, ka Confederation of Ri Bhoi People (CORP) ka la dawa na ka sorkar jylla ba ka dei ban phah tohkit noh ha ka CBI, halor ka kynrum ka kynram kaba mih na ka project ban pynheh ia ka Umroi Airport.
Ka CORP ka la ong ba ka long kaba sngewsih ba ki bor sorkar, ki la shu jynrat naphang ia ki iing ki sem khlem da pynbeit shwa ia kane ka kam.
Ia kane ka jingdawa kaCoRP la kyrshanlang da ka BJP Umroi Mandal bad ka Eastern Ri Bhoi Farmer Association kiba la ia donlang ha kane ka jingiakynduh ia ki trai jaka ha Umden Mission.
Ki bor pyniaid district ka Ri Bhoi ki la kyndang bad rat naphang ia ki ing ki sem kiba pynwit ban pynheh ia ka Kad Liengsuin Umroi hadien ba la ioh hokum na ka Kashari.
U  Bah Bandari Ryntathiang u la ong ba ka long kaba sngewsih namar ki trai jaka kiba dang ia khun ban ioh ia la ka hok bailutksan na ka sorkar.
Ka CORP ka pynrem ia ki bor District halor ka jingbym shimkhia jong ki ophisar ban phaikhmat ne ban leh eiei halor ki jingud jingnam jong ki paidbah ka Umden Mission kiba la shah ktah ha kane ka jingpynheh ia ka Umroi Airport.
Ka seng ka burom ia ka hukum jong ka High Court,  hynrei dei ki bor pyniaid district jong ka Ri Bhoi ki bym shimkhia ban wad ia ki lad ki lynti na ka jingshah shah ktah ki paidbah na kane ka jingpynheh ia ka Kad Liengsuin Umroi.
Ki trai ing ki la kylla long ki nongphetwir ha la ka shnong bad kim don satia wat ia ka jaka riehtngen bad ruh ia ka jaka ban thiah ban dem, ki la kynthoh.
Ka CORP ka la dawa jur na ka sorkar jylla ba kan phah ban tohkit noh ia kane ka kynrum ka kynram ha ki bor jong ka CBI na ka bynta ban pynpaw pyrthei la ka don ne em ka jyrsieh ha kaba ia dei bad ka jingpynheh ia ka Kad Liengsuin Umroi.
Sohra, 19 Risaw:Shuwa ban pyntrei kam ia ka National Food Security Act 2013 ha kane ka jylla bun ki kynram kynram ki la mih kaba la wanrah ia ka jingkulmar jingmut ia ki Khlieh nongsynshar shnong bad katei ka jia ha ka thaiñ Sohra ha kito ki shnong kiba hap hapoh ka jingpeit ka Sohra Civil Sub-Division ba kynthup ia ka Shella bad ki shnong ba marjan jong ka, naduh ka thaiñ Mawjrong bad ki shnong ba marjan jong ka, ka Khad-Ar shnong, ki 7 shnong, ka thain Sohbar bad kiwei pat kiba hap hapoh ka jingpeit katei ka Civil Sub-Division.
Da ki spah ngut ki Rangbah Shnong ki la tuid mynta ka sngi sha ka ophis u SDO (Civil) Sohra ban leit sha ka jingialang ba la pynbeit da katei ka ophis ban pynshai halor u khaw tad –dor ia kiba duk ne ka National Food Security Act 2013 , kaba la mih ki jingujor na ki Rangbah katei ka thaiñ.
Haba ia kren bad ki nongthoh khubor kiba bun bah ki Rangbah Shnong ki la pynpaw ia ka jingsngewlyngngoh jong ki namarba ki don bunbah ki nongshong shnong kiba la jah kyrteng ha ka thup kiba duk kiba dei ban ioh jingmyntoi na katei ka skhim khaw tad dor.
Ki la kynnoh ba kiba duk hapoh shnong wat kito kiba la ju ioh khaw rashon ha ki por ba la dep mynta ka kynti ki jah kyrteng bad la don pynban da ka kyrteng jong ki briew kiba la bit la biang ruh.
U Rangbah shnong ka Pdeng Shnong Sohra u bah M.
G Syiemlieh haba ia kren bad ki nongthohkhubor u la ong ba haba ki Rangbah Shnong ki mh na katei ka jingialang kaba la long mynta ka sngi kam dei da ka jingsngewtynnad hynrei ka dei ka jingmih iamrem ryngkat ka jingsngewdiaw mynsiem namarba ka jingialang ba ki la shong bad ki bor katei ka ophis kam shym la pynhun ia ki Rangbah Shnong.
“La shu buh por mardor ia ngi ban pynpoi ia kata jingujor ne ki jingkam ( Claims and Objections) tang hapoh ka 2 sngi kata ka 21 tarik mynta u bnai,kan shitom ia ngi ban lum ia u paidbah ban pynshai ia u tang hapoh ka 2 sngi iano ngin weng bad iano ngin thep ha katei ka thup kyrteng" ong u bah Syiemlieh.
Shuh shuh u bah Syiemlieh u la ong ba ha ka thup kyrteng ki briew ki bym dei ban ioh ruh ki rung kyrteng pynban katba kito ki ba duk thai pat kim shy la rung kyrteng, “Ki AAY , ki BPL kim shym la rung kyrteng, ngi iohi ba ka dei tang ka jingleh kyrkieh" u la ong biang.
U bah Syiemlieh u la ong ruh ba haba peit ia kita ki kyndon kiba katei ka ophis ka ai kyrkieh dang mynta ka sngi sha ki Rangbah shnong kiba die iano ban kynthup bad iano yn ym kynthup ka pyni pynban ba ka sorkar jylla ka la shu kopi ia ki kyndon na kiwei pat ki jylla ha kaba kim lah ban pyniapher iano yn khot baduk iano yn khot riewspah , u la ong biang ba ka jaitbynriew khasi ka don la ka jong ka riti ka dustur naduh mynbarim ha kaba uno uno u briew u donkam ban don la ka jong ka ing ka sem la u dei uba duk ruh, hynrei lada iaid katkum ki kyndon ka sorkar ka pyni ba kim dei shuh kiba duk.
“Kiba ju don ia ka Ration Card kim rung kyrteng, ia ki kyndon ia kiba kumno ngin khot BPL ruh ngi dang tip dang mynta hi ka sngi, haba kumne haba mih ki jingujor ka buh jingeh ia ngi kumno ngin pynshai ia ki paidbah nongshong shnong" ong biang u Rangbah Shnong ka Pdeng Shnong Sohra.
Kiba bun bah ki Rangbah Shnong ba kynthup ia u Rangbah Shnong ka Shella, u Rangbah Shnong ka Nongwar u bah K Diengdoh bad kiwei pat ki Rangbah Shnong ki la kynnoh ba ka jingbakla baroh ka dei na ka sorkar kaba la phah ia ki briew jong ka ban leit iaid Census ha u snem 2011 khlem da iaid lyngba ki bor shnong bad la shu leh muk mak kat kaba ki sngewthuh hi , bad dei halor katei ka nongrim ba bun kiba jah kyrteng naba ia ka thup kyrteng la shim beit katkum ka Census 2011.
Katba ha ka jingiakren pat bad u Extra Assistant Commissioner ka Sohra Civil Sub-Division u bah Gautam Warjri namar u SDO ( Civil) u dang don ha ka shuti, u la ong ba katei ka jingpynmih kyrteng kam pat dei ka rai kaba khadduh hynrei ka dei tang ban ithuh ia ki paidbah kiba duk ha kaba yn dang lah ban pynbeit ia ki kyrteng katkum ka jingpynbeit ka shnong.
U la ong ba ka ophis ka la phah jingtip ia ki Rangbah shnong la slem bah ba kin phah ia ka jingpynbeit jong ki lyngba ka phom Claims and Objection hapoh ka 21 tarik mynta u bnai halor kitei ki thup kyrteng ba la pynmih hynrei ki bor shnong kim shym la phah satia bad dei tad mynta ka sngi ba la lum ia ki ba la pynkynmaw biang.
Utei u ophisar ka ophis ka Sohra Civil Sub-Division u la ong ba katei ka jingpynrung kyrteng na ka bynta ka NFSC kan ym kut noh hynrei kan dang dei shuwa tang ka bynta kaba nyngkong bad kan iaid sa ka bynta kaba –ar ter ter.
Haba la kylli lano ka sorkar kan pyntreikam ia katei ka skhim khaw tad dor ia ki paid.
Shillong, 20 Risaw:Ki shipai Border Security Force (BSF) ki la ioh kurup 29 tylli ki masi  na Tuka, Muktapur na West Jaintia Hills district ka jylla Meghalaya bad na Nilwagiri, South Garo Hills district.
Kine ki masi ba ki shipai BSF ki ioh kurup ki shongdor 3.
89 Lak.
Ia kine ki masi ba ioh kurup la thmu ban shalan sha Bangladesh.
Katba ki nongkhaii masi tuh ki la phet krad noh shwa ba ki shipai BSF kin iohkem ia ki namar ka jingdum jong ka miet.
Ha kane ka taiew ki shipai  BSF ki la ioh kurup ruh 119 tylli ki masi, ki dieng, 20 tylli ki lieng, 663 bilor kyiad bad 1850  tylli ki siej kiba shongdor T.
33.
20 Lak.
Ia kine la thmu ban shalan  na khappud jong ka ri India sha ri Bangladesh.
Halor kine ki jingjia ki shipai BSF ki la pynlong ia ka jingpeitngor ban lap ia kiba shalan tuh ban khanglad ia ki kam beain.
Shillong, 20 Risaw:Ha ka taiew ba nyngkong jong mynta u bnai ka tnad MeECL ka la ujor, pyrshah ia ka tnad PWD ka sorkar jylla, namar ka jingpynheh ia ka surok National Highway -40 ka surok na Shillong sha Guwahati kaba don ha Umiam, Ri-Bhoi.
Ha katei ka jing ujor, ka MeECL ka la ong ba ka tnad PWD ka la leit ban tih khyndew ha ka jaka kaba hap hapoh ka jingpeit ka MeECL khlem da kynjoh ktien na katei ka tnad.
“Ka PWD ka la dei ban kynjoh ktien lane ban pyntip shuwa ba kan pyntrei ia katei ka kam namarba katei ka jaka ba ki tih khyndew ka hap hapoh ka jingpeit ka MeECL" ong u Additional Chief Engineer ( Civil) katei ka tnad u K.
Deb.
U Deb u la ong ba u pyrshah ia ka jingpynheh surok hynrei u la ong pat ba ka long kaba donkam ia ki tnad sorkar ban ia treilang haba don kum kitei ki jingiatyngkhuh.
Utei u heh ka MeECL u la ong ruh ba ka daw kaba pynlong ia katei ka tnad ban pyrshah ia ka PWD ka dei namarba ka jaka ba la tih khyndew mynta ka dei ka jaka ba hajrong jong ka ka don ka ingsah ki nongtrei ka MeECL , “Ngi tieng ioh ba katei ka jingtih kan pynkhyllem pynban ia ka iingsah ki nongtrei, ngim kwah ban iohi ia kiba kum kitei ki jingjia" ong biang u Deb.
Ha kajuh ka por u la pynpaw ia ka jingsngew diaw mynsiem ha kaba u la kynnoh ba uwei na ki enjiniar ka tnad PWD u la kren da ki ktien kiba khor ha ka por ba ka MeECLka leit jurip ia katei ka jaka.
“Ha ka por ba ngi leit jngoh , ngi la ong ba ngin ujor, lada kim sangeh ia ka kam, hynrei kaba lyngngoh ka long ba uwei na ki enjiniar ka PWD u la kren heh pynban bad u la ong ‘ym don ba khang ia phi ban ujor FIR’" ong biang u Deb.
Halor katei ka jingiakynad hapdeng ka MeECL bad ka PWD ki pulit ka Ri-Bhoi ki dang tohkit bniah ia katei ka kam ha kaba u SP ka Ri-Bhoi u bah GD Kharwanlang u la ong ba ki pulit kim pat kwah ban ong eiei ia katei ka kam namarba ka jingtohkit ka dang iaid.
Shillong, 20 Risaw:Ka Monila Sangma 52 snem ka la mynsaw ha ka jingshah bom ha ki shipai BSF katba ka dang ieng lain ban ioh rung hapoh ka iew border hat kaba don ha Lalpani, East Khasi Hills District Meghalaya.
Ha kane ka jingujor ejahar jong ka Molila sha ki pulit jongka Dangngar Police outpost, ka la ong ba kane ka jingleh tohmet jong ki shipai pisa BSF ha ka 22 tarik jong u bnai bala dep ka dei ha ka por ba ki dang iai ieng lain ban ioh rung hapoh katei ka iew kaba la buh da ka sorkar.
Halor kane ka jingai jingujor jong kane ka long kmie, na ka liang jong ki pulit haduh mynta kim shym la kem ia u shipai BSF, u ba ki la ai ryngkat ka dur jong u sha ki pulit.
Na ka liang jong ki pulit ki la ong sha kiba ha iing jong kane ka long kmie ba namar kam shym la mynsaw jur, yn nym lah ban kem ia u tei u Shipai BSF.
Katkum ka jingiathuh ki khun jong ka Monila la ong ba kane ka jingbom pathar jong ki BSF ia ki paidbah ha katei ka iew ka juh jia na ka por sha ka por, hynrei kito kiba la ngat ha kane ka jingshah bom ha ki shipai BSF, kin nym nud satia ban ujor sha ki bor jong ka ain namar ka jingtieng.
Na ka liang jong ki khun kane ka long kmie ki ong ba lada ki pulit kim kem ia u tei u shipai BSF ba la bom ia kane ka long kmie haduh ban da mynsaw na ka liang jong ki kim ban se ban leit sha ki bor ba kham sha lor.
(SP News).
Nongpoh, 20 Risaw:Ka Seng Longk mie Umran Dairy ka la rai ban pyrshah jur ia ka jingthmu thied jaka ka Assam Rifle ha Umran Dairy na ka bynta ban shna ia ka Hospital bad ka Skul.
Ka Seng Longkmie ka la mih hadien ba ka la ioh jingtip ba ka Assam Rifle ka la thmu ban thied ia kawei ka jaka kaba don ha Umran Dairy.
Ka Seng Longkmie Umran Dairy ka la pynlong syndon da ka jingialang ki Longkmie ha kaba palat spah ngut ki longkmie naka Shnong Umran ki la wan ban ia shim bynta ha kane ka jingialang ban ia pyrkhat ia katei ka kam ba ka Assam Rifle ka thmu ban thied ia ki jaka da kaba ai daw ban shna ia ka Hospital bad ka skul.
Ia kane ka jingia lang la pynlong ha Ing Dorbar Hall, ka Shnong Umran Dairy ha kaba ki longkmie jong ka Shnong Umran Dairy ki la ia mih paidbah ban ia pyrkhat ia kane ka kam ha ka jingialang ka Kong Merbarin Mukhim kum ka President, ka Kong Badari Mawlong kum ka Secretary bad kiwei kiwei ki nongialam ka seng Longkmie.
Ia ka jingialang pat la pyniaid da ka Kong Phistinora Marbaniang, kaba dei ka Finance Secretary ka seng Longkmie.
Ki Longkmie ka Shnong Umran Dairy ki la iathir bad pyrkhat sani halor ka jingthmu thied jaka ka Assam Rifle, ha kaba la ai mynsiem ruh da ka jingdon lang u Working President ka CoRP, Central Body, u Bah Bandari Ryntathiang, ki Longkmie ki la shim beit tang ia kawei ka rai ba da lei lei kin nym ailad ia ka Assam Rifle ban thied jaka ha katei ka shnong.
Ki rai kiba ka Seng Longkmie ka shim ha kane ka jingialang ki kynthup ban sdang noh ia ka jingpyrshah da kaba yn ia rah ia ki lama iong bad ban iaid paidbah kum ka dak ka jingpyrshah ia ka jingthmu thied jaka ka Assam Rifle.
Ki la pynpaw ba kim kwah ba ka Shnong Umran Dairy kan shah pynlong kum kiwei kiwei ki shnong ha ka jylla kum ha Rangmen, Shillong badkiwei kiwei ki jaka ba don ki Shipai, kaba ki paidbah ki la mad ia ka jingeh jingjynjar bad khamtam ka jingshah khnioit bein ki trai jaka.
Da kawei ka rai ki la shim ruh ban pyrshah da kaba kin khot kin wer lang ia ki Nongmihkhmat MLA bad MDC ba kin kyrshan ia ki Longkmie kiba la ieng ban pyrshah halor katei ka jingthied jaka ka Assam Rifle.
“Ngim kwah ban die ia ka lawei jong ki khun ki kti ha kitei ki shipai Assam Rifle ha kaba mynta ki wan kum ki Angel ban khroh ban kjor ia ki paidbah bad khlem pep lada ngi beij ia ka jingpynbiej tang ban ioh bsuh khlieh kan long hi kumjuh kumba ki paidba ki mad jingeh ha ka shnong Rangmen, Laitkor bad ha Shillong, ha kaba hadien kin sa long pynban kita ki nongpyni bor iangi", ki la ong.
Ka rai kaba khatduh kaba la shim da ki longkmie na kane ka jingialang ka long ban iaid pyrshah beit ia katei ka jingthmu thied jaka bad kin nym ailad da lei lei ruh ba ka Assam Rifle kan ioh ban thied ia ka jaka bad na ka liang ki Longkmie ki la rai ruh ban dawa ia u Rangbah Shnong bad ka Dorbar Shnong ba kim bit da lei lei ruh ban ai ia ka NOC sha katei ka Assam Rifle bad lada kane ka jingdawa kam seisoh ki Longkmie ki la rai ruh ban shim syndon da ki jingiakhih kiba kham tyngeh ha kaba kin khot kin wer ruh ia kiwei kiwei ki shnong ba manjan kiba don ha ka thain Umran Dairy.
Ha kawei pat ka khubor ka Synjuk ki Samla Shnong, Nongpoh Town, kaba kynthup ia ki 19 shnong, lynga ka kyrwoh ba la phah da u bah Anthony Kharnaior President ka la ong ba ka pyrshah beit ia ka jingwan sah ki shipai Assam Rifles.
Ka kyntu ia ka Dorbar Shnong Umran-Dairy bad kiwei de ki Dorbar shnong ba marjan, ba kim dei ban ai lad, ia kane katba dang biang ka por ban khang, namar ka jingwan shong ki shipai hapdeng ki paidbah kan ktah bha ia ka shongsuk ka shong shngain, ka shnong ka thaw, ka Imlang ka sahlang kumjuh ia ka them Ri-Bhoi hi baroh kawei.
Shillong, 20 Risaw:Ki nongkhlong maw na jylla Assam kim shym la patiaw ia ka jingkhang ka National Green Tribunal (NGT) bad haduh mynta ka jingtih bad khlong maw ka dang iaid ha ka them Ri-Bhoi.
Ki par maw bad ki kor tyllait maw kiba dei trai ki Khasi ha ki thain Rani Jirang, Ri Bhoi District kim patiaw ia ka jingkhang ka NGT bad  iai bteng ban trei ha ki par maw.
Ha ka jingshisha ki bor synshar District, ki la pynjari da ka kyndon 144 CrCP ban khang ia ka jingtihmaw tih shyiap pathar naba ka pynjot ia ka mariang.
Katkum ki thymmei khubor ba la ioh lum la iathuh ba ki dkhar na Assam ki dang iai bteng ban thang bom ha ki par maw ha ka por kynjah briew mynstep ne janmiet, khlem ka jingtip ki trai par.
La iathuh ba ki dkhar kim shym kohnguh ia ki trai ba shah kyrteng bad ki iai trei bad ruh ki kitmaw man ka sngi na Jirang sha Assam.
La twad jingmut na ki bor Hima ki ong ba kim lah ban tehlakam ia kitei ki dkhar bad la pynpaw ka Hima, ka la duh bun ka khajana na ki parmaw kiba la pyntrei da ki khar Assam ha ki thain Rani Jirang.
La iathuh ba ki dkhar ki la trei donbor hi khlem ka jingtip ki trai parmaw, ym tip ki ioh bom (blasting) na ei ban thang haba ki trai par kim don jingtip katba ki dkhar jan man sngi ki thang bom ban pynpra maw.
Ka ophis ka tnad khlaw ka sorkar Jylla bad ka KHADC kiba don ha Rani Jirang kim shym bat ne kem ia ki kali kitmaw ne kitdieng kiba la pynkhein ain bad kane ka lah ban don eiei shalyndet halor ka jingioh iaid laitluid kali kitmaw bad kit dieng na Meghalaya sha Assam.
Namar kane ki dkhar ki sdang ban trei donbor bad suki suki kin sa kam trai syndon ia kitei ki par maw, namar ba ki trai par kim lah shuh ban tehlakam ia ki dkhar namar ba ki la ai mon naduh basdang bad hun tang ban shah kyrteng khlem da pynshitom ia lade ban trei hi.
Jowai, 20 Risaw:Ki Pulit ka Nongbah Jowai  ha kane ka sngi U Blei ba ladep ki la lap ia kawei ka metiap hynrei haduh mynta ym shym don ba la wan kam ia katei ka metiap.
Katei ka metiap ka don mynta ha Civil Hospital ha Ialong ha ka jaka buh metiap.
Utei u briew uba I syriem dur kum  u bar jylla la antad ba u la don kumba 50 snem ka rta u phong da kaT-shirt, bad ka longie rong blue.
Ki pulit ki la kyntu ia ki ba haiing hasem ban wan kam ia katei ka metiap ha shwa ban kin leh ia kaba donkam.
Jowai, 20 Risaw:Ka lehniam Durga Puja ha Nartiang kaba la hikai da u Syiem Jaintia naduh hyndai hynthai bad kaba la pyndep man la u snem ka la sdang mynta sngi naduh ka por 3:00 baje mynstep.
Ki rangbah niam- kila leit tong ia um kyrpang na ka wah Um-ngot mynta ka step phyrngap bad hadien ba la shit la shai ka sngi, la leit wad ia ka Blei (kaba dei ka dieng Kait) bad la wanrah ia ka sha Mandir lane Durga Temple ha kaba la pynriem pynbeit ia ka ha ka dur jong ka Blei Durga.
U Secretary jong u Dolloi Elaka Nartiang, u ma Joe Dkhar u la iathuh ba la shai ka sngi Balang kan long ka sngi Shong-sngi bad ha ka sngi Palei yn pynlong ia ka jingknia Pom Blang ha Durga Temple bad ka 23 tarik yn pynlong ia ka jingleit on lynti ia ka ‘Lei Durga ba kan ngam ha Wah Myntang ha ryngkat ka put ka tem bad ki lehniam leh rukom ba pher bapher.
Shillong, 20 Risaw:Haduh kine ki sngi ki samla pule kane ka jylla kim pat shym la ioh ia ka bai bam jong ki, na ka bynta u snem 2014-2015 kaba ki ju ioh man la u snem bad la lap ba ka daw ka jingpynslem ia ka pisa bai bam jong ki samla pule ka dei na ka daw ba ka sorkar jylla kam don pisa ban pyndap ia ka 10 percent lane shiphew, na ka shispah sha ki samla pule; katba ka NEC kaba ju bei tyngka manla u snem ka la dep ban pynpoi ia ka bhah jong ka kaba 90 na ka shispah sha ka tnad pule puthi ka sorkar jylla.
Haba ia kren bad ki nongthohkhubor mynta ka sngi u Director ka Meghalaya Higher and Technical Education, U CP Gotmare u la ong ba shen yn sa pyllait noh ia ka bai bam jong ki samla pule bad u la ong ba ka tnad pule ka la ioh pdiang ia ka pisa kaba dei na ka bynta katei ka bhah ba la bei da ka North Eastern Council (NEC) na ka bynta u 2014-2015 bad u la pynthikna ba hadien ba ka sorkar jylla kan pyllait ia ka pisa sa na ka bhah jong ka kaba dei 10 na ka shispah yn sam noh ia katei ka bai bam ki samla pule.
“Ngi kyrmen ba ngin lah ban pyndep kloi ia katei ka kam, tang shu ioh ia ka pisa kaba dei na ka bhah jong ka sorkar ngin pyllait noh hi wut wut" ong u Gotmare haba ia kren bad ki nongthohkhubor, hadien ba ka la mih ka jingud na ki kmie ki kpa jong ki khynnah namar ka jingpynslem ia ka bai bam jong kito samla pule.
La ioh jingtip ba mynshuwa ia ka bai bam ne ka pisa iarap ba ka sorkar ka ai ia ki samla pule kiba bteng ia ka jingpule jong ki kiba hajrong kum ka jingpule Doktor ne Enjiniar la ju beit beit 100 na ka shispah da ka North Eastern Council (NEC).
Haba batai ia ka jingslem ban siew ia katei ka pisa sha ki samla pule, u Gotmare u la ong ba ka daw ka dei na ka jingkylla ka rukom pyniaid na uwei u snem sha uwei pat.
U la ong ba haduh u snem 2012 ia ka pisa la bei beit shispah na ka shispah da ka NEC, hynrei naduh u 2013-2014 la mih ka jingpynkylla na ka NEC kan bei 100 na ka 100 tang ia kito kiba wan pynthymmai katba ia ki aplikeshon thymmai pat la pynbeit ba 90 na ka shispah yn siew ka NEC bad 10 na ka shispah yn siew da ka sorkar jylla.
Katei ka jingpynkylla ka la mih biang u la ong ha kaba ha u snem 2014-2015, la pynbeit ba baroh kiba leit pule kiba wan pynthymmai ne ki aplikeshon thymmai ka NEC kan bei tyngka beit tang 90 na ka shispah katba 10 na ka shispah pat yn bei da ka sorkar jylla bad dei na katei ka daw, ba la mih ka jingpynslem ia ka bai bam ki samla pule.
Hynrei u tei u heh ka tnad pule u la ong ba kumba ka long mynta ka tnad ka dang pynbeit ruh na ka bynta ka bai bam na ka bynta u snem 2015-2016 khnang ba kan ym shim por shuh.
Shillong, 20 Risaw:U Rangbah Shn ong ka Mawlai Phudmuri u bah Dolphin Lyngkot u la khlad kyndit noh ha miet 19 tarik mynta u bnai ha ingsah jong u ha Mawlai Phud muri hadien ba la ban jur ka jingpang kaba la bat ia u la katto katne snem.
U bah Dolphin u la bat ia ka kam Rangbah Shnong jong ka Mawlai Phudmuri naduh ka 9 tarik u Naiwieng, 1998 haduh ka sngi ka jingiap jong u.
Hynrei khyndiat bnai mynshuwa hadien ba ka jingpang ka la ban jur ia u u la aiti noh ia ka kam Rangbah Shnong sha kiwei pat ha kaba ka Dorbar Shnong Mawlai Phudmuri ka la thung Acting Rangbah Shnong noh da u bah Silverstar Kurbah.
Ka jingleit on tep ia u kan long ha ka 22 tarik mynta u bnai ha ka por 1 baje nohphai sngi ha u Lum jingtep ka Balang Catholic Mawlai Mawroh.
U bah Dolphin u la ju bat teng ruh kum u Rangbah Balang ka baling Katholik ha Mawlai.
Halor katei ka jingkhlad kyndit jong u ka Executive Committee jong ka Dorbar Shnogn Mawlai Phudmuri, ka Seng Samla Shnong Mawlai Phudmuri bad ka Seng longkmie ki la ia kynduh kyrkieh mynta ka sngi ha Indoor Stadium ban pynpaw ia ka jingsngewlem jong ki ryngkat ka jingsngap jar kaba 2 minit kum ka dak ka jingkynmaw ieit ia utei u Rangbah.
Ha katei ka jingialang ki la niewtang ruh ia ki kam ba bha jong u kum u Rangbah Shnong ha kaba ki la pynkynmaw ba u dei uwei na ki Rangbah Shnong ba nyngkong eh ha ka shnong jong ki uba lah ban wanrah ia ka General Report kaba ia dei bad ka jingkhein jingdiah bad ka rukom pynlut bad pynmih pisa ka Shnong kaba u la sdang ha u snem 2002 bad haduh kine ki sngi.
Ka la niew tang ba u dei uwei na ki Rangbah Shnogn ha Mawlai uba la wanrah da ki buit ban pynsngew da ki tynghung jingpynsawa sha ki paidbah bad kaba ka Mawlai hi baroh kawei ka la bud ia ka nuksa jong u.
Nalor kiwei pat ki kam ba utei u Rangbah u la leh ba ki nong Mawlai ki la kynmaw burom ki la pynpaw ruh ka jingsngew bynnud kaba khraw ban duh noh ia u.
Ka Dorbar Shnong Mawlai Phudmuri ka la shim ia ka rai ha katei ka jingialang ba baroh ki dukan ha Phudmuri ki dei ban khang 3 kynta naduh ka por 12 baje mynsngi haduh ka por 3 baje nohphai sngi ban burom ia ka jingleit on tep ia utei u rangbah bad ka la rai ruh ba ki nong Phudmuri kin hap ban deng lama iong ha ka sngi ba leit ontep ia u ban pynpaw ia ka dak ka jingsngewsih bad ka jingdiaw mynsiem halor ka jingduh noh ia u.
Shillong, 20 Risaw:Ka Aktres ba pawnam jong ka Bolly wood ka Shraddha Kapoor ka la hap ban mih noh na nongbah Shillong ban leit sha Mumbai na ka bynta ban leit phah sumar namar ba ka la nangjur palat ka jingpang ha ki khmat jong ka hadien ba i phngit iba rit i la rung ha ka pyllew ‘mat jong ka.
Ka Shaddha Kapoor ka la don hangne ha nongbah Shillong la kham khyndiat sngi mynshuwa na ka bynta ban wan ring ia ka phlim Bollywood kaba la tip kum ka Rock On -2, bad la ong ba ka dap da ka jingkmen ban don ha kane ka nongbah hynrei kaba pli ka hap ban leit phai noh shuwa shipor sha Mumbai na ka daw ka jingpang palat ki khmat jong ka.
Ki lad khubor ki la iathuh ba hadien ba ka Shraddha ka la ujor ia ka jingpang khmat jong ka la phah ia ka sha ki nong sumar khmat kiba tbit kane ka nongbah Shillong bad ki la batai ba ka daw ka dei namar ba i phngit iba rit i la rung ha ki pyllew ‘mat jong ka.
Hynrei la ong ba watla la pyrshang ban sumar hangne ha nongbah Shillong pynban ka la ud shi ud pang bad ka la ong ba ka jingpang ka la nangjur pynban bad u nongpynmih ia katei ka phlim u Ritesh Sidhwani u la bthah ia ka ba kan leit phah sumar noh ha Mumbai.
Mynta la iathuh ba tang mar ia poi ha Mumbai ka la leit beit beit sha u Doktor ban shah sumar bad la ong ba ka la kham jem bad shen kan sa wan phai biang noh sha nongbah Shillong.
“Nga sngew ba don i kynja ba rit ha her ha ki khmat jong nga bad sa shiphang nga la ioh sngew ia ka jingpang, nga la phah peit ha u nong sumar khmat bat bit ka nongbah Shillong bad nga sa tip ba ka dei ka jingpang kaba shapoh ki pyllew ‘mat kaba donkam ban sumar bha, kumta nga la leit phai noh sha Mumbai ban phah sumar, shen ngan wan phai sha Shillong ban pyndep ia ka Rock On 2″ ong katei ka Shraddha Kapoor ka Aktres ka Bollywood kaba dei ruh ka khun jong u Sunil Sikanderlal Kapoor uba la ju tip kum u Shakti Kapoor.
Shillong, 20 Risaw:Ka Khun Hynniew trep National Awakening Movement (KHNAM) ka dang wad briew ba biang na bynta ban pyniakhun ia ka elekshon shiteng samoi na nongstoin Konstiwensi bad na bynta ka MDC elekshon.
Haba iakren bad u President ka KHNAM u bah Pynsapborthiaw Sai bon, u la ong ba ka party mynta ka la pynkhreh shaid shaid ban wad ia ki briew kiba don ka main rangbah ban shakri ia ki paidbah.
“Ngi dang iawad briew ba biang ban sei kum u kyrtong na bynta ka elekshon ha Nongstoin bad ruh ha ka elekshon shiteng samoi sha ka KHADC", la ong u President ka KHNAM.
La ong ba lada ka party ka ioh ia u briew ba biang kan pynieng beit ban iakhun hynrei lada kam ioh ia u briew uba biang uba ioh ia ka jingshaniah na ki paidbah kam don jingmut ban pynieng kai namar um lait wat tang ia ka security.
U la ong ba ka party haduh mynta kam pat iashong ban pyrkhat ia kane hynrei ka don ka jingthmu.
Halor ka jingkylli la ka party kan kyrshan ne em ia u kyrtong ka HSPDP na Nongstoin, u bah Saibon u la ong ba kam pat don kano kano ka jingkren halor kane hynrei kumba ka long mynta ka don ka jingthmu ban pynieng beit ia u kyrtong lada ka ioh ia u briew ba biang.
Lah ban kdew ba ka Nongstoin konstiwensi ka la sah thylli hadien ba u MLA jong ka u bah Hopingstone Lyngdoh u la khlad noh dang shen.
Katba hynniew tylli ki MDC konstiwensi ki la sah thylli hadien ba ki MDC ki la risain noh na ka kam namar ba ka Iing Dorbar Thawain ka jylla ka la pdiang ia ka ain khang bam ar maloi.
Shillong 21 Risaw:Ka Synod College kan rakhe pynkut ia ka jingdap 50 snem ne ka Jubili Ksiar ha ka 20 tarik Naiwieng 2015 ha madan Student, Jaiaw, Shillong.
Na ka bynta kito ki dkhot nong ka Synod Alumni kiba kwah ban wan sha kane ka jingrakhe pynkut kin sngew bha ban leit buh kyrteng ha ka kolej shwa ka 5 tarik Naiwieng ba kin ioh ia ki jingpynlait (pass) bad ia ki jingtip ba kham bniah lah ban ioh na kolej, la ong ka kyrwoh na u Principal Dr D Wanswett.
Shillong, 21 Risaw:Ka CSWO bad ki nong synshar shnong Sutnga mynta ka sngi, ki la pynlong ia ka jingleit jurip ia ka surok kaba 3 km ka Sutnga Bye pass bad ki la lap ba ka jingshna ka la long tang 500, meter nalor ka jingsniew kaba jubor bha wat haba la mang T.
1 klur man ka shi kilometer.
Ka President ka CSWO ka kong Agnes Kharshiing ka la ong kaba ki kali rit kim lah ban iaid ha kane ka surok bad la  iathuh da ki nongsynshar shnong ba mynshwa ka kali pulit ruh ka sahkut ktieh ha ka por ba ki wan ban tohkit  namar ba ka surok ka sniew khlem akor.
Wat la ka jingtip na ka ain wad jingtip paidbah, ba la pan da u Rangbah Shnong ka Sutnga u Bah S Daniel Lyngdoh, ka la pyni ba kumba T.
2.
35 klur la dep pynlait ia ka pisa na ka bynta kane ka surok na ka jingmang kaba T.
3 klur, na ka bynta 3 km hynrei ka surok pat kum ka lynti iaid kulai.
Nalor kane, ka pisa T.
10 klur la mang na ka bynta ban shna ia ka Sutnga –Sumer na ka 3 km sha ka 22 km, ha East Jaintia Hills ha u snem 2012-2013 kaba la pyni ba la dep shna katkum ka ain wad jingtip paidbah, hynrei ka jinglong kane ka surok ka long kaba isynei haduh katta katta bad kaba sngew lyngngoh ka long ba kumno ka tnad PWD ka la pynlait ia ka pisa khlem da bishar shwa ia ka jinglong ka kam, la ong ka Kong Agness.
Ka CSWO ka la ong ba la mang  T.
21 klur ban shna ia kane kajuh ka surok mynta u snem na ka skhim Non Lapsable Central Pool of Resources (NLCPR) da ka jingthmu ban pyniar hynrei khlem pushe eiei ia ka jingsniew ka surok kaba la dep mang  T.
10 klur kata ruh tang hapoh ar snem.
Ka Kong Agnes ka la kynnoh ba u kontraktor u S Sukhlain, u khlem ioh bor na ki trai jaka, hynrei, u la jynrat naphang ban shna surok ban pyniar ia kane ka surok.
Ka la ong ba ka jingshna ia ka surok ha shnong Sutnga  la pynlait T.
58 lak na ka T.
81  lak, hynrei ka surok pat kam iahap satia bad ka jingpynlut bad ka jingshna.
“Kane ka pyni ba ka la don ka jingbamsap da ki heh ka tnad PWD (NEC ) Division bad ia ka pisa sorkar pdeng bad donkam ban aiti ia ka jingtohkit ha ka CBI ban lap ia ka jingshisha baroh halor kane ka kam bamsap", la ong ka Kong Agnes.
Ka CSWO ka la iaroh ia u Rangbah Shnong bad ki nongkitkam shnong kiba la leh shitom ban wad jingtip da ka ain wad jingtip paidbah, halor kane ka surok ban iohi ia ki jingshisha.
Ka la ong ba ka PWD (NEC) Division ka la leh ibein ia ka surok kaba iaid lyngba ia ka shnong Sutnga naduh ka 0-3 km bad dei ban pynshitom tyngeh ia ki heh sorkar kiba donkti ban leh torti ia kine ki surok.
Shillong, 21 Risaw:Ka Balang Unitarian Puriang ha ka jingia lang kaba la long ha ka 20 tarik U Risaw 2015 kaba la pyniaid da u Bah Ham les Nongdhar kum U shongknor bad ha kaba u Bah P.
Marbaniang, Chair man ka MBOSE u la long U kongsan ryngkat bad ka jingiadon lang kiwei ki rangbah kiba kynthup ia u Bah F.
C.
Shullai, Secretary ka APSTA, Bah Pyniaid Sing Syiem, MDC, Ki Dkhot jong Ka Balang Unitarian, Ki Rangbah Dong, Ki Nonghikai bad ki Khynnah Skul jong ka Unitarian Higher Secondary School, Puriang, ki la pynkup burom ia U Babu Ditol Mylliemngap, Principal jong ka Skul ha ka jingioh jong u ia ka khusnam kaba lah tip kum ka ‘GLOBAL TEACHER ROLE MODEL AWARD 2015’ jong ka UNESCO, Mumbai.
Baroh ki nongkren ha katei ka sngi ki lah ai ka jingiaroh ia u Babu Ditol uba la aiti met bad mynsiem bad ia ka jingiohijngai kaba u don ha ka ban kyntiew ia ka skul khamtam ha nongkyndong na ka Lower Primary haduh ba kan da long mynta kawei na ki Higher Secondary Skul.
Ha ki jingkren sdang, U Chairman ula pynkynmaw ba kane kam dei ka khusnam kaba nyngkong ba u Bah Ditol Mylliemngap u la ioh, namar ha ka snem 2013 ruh u lah ioh ia ka ‘DISTRICT TEACHER’S AWARD’ na ka Sorkar Meghalaya.
Baroh ki nongkren ki lah ai khublei ia ka jingtrei shitom jong u naduh ba u dang long U khynnah skul ha kane hi ka skul bad ki kyntu ia ki nonghikai bad ia ki khynnah jong kane ka skul ban pyrthuh bud ia ka nuksa bad jingtrei shitom jong u khnang ba ka lawei ym tang jong ka Shnong Puriang hynrei jong ka Ri hi baroh kawei kan long kaba phyrnai.
Ha ka jingkren, u babu Ditol Mylliemngap u la ong ba ka dei lyngba ka jinghikai kaba nyngkong na ki kmie ki kpa, na ki Nonghikai kum ka Meirad Diyet Nongspung bad da ka jingialam lynti jong U Blei ba u la lah ban ioh ia kat kane ka burom.
U la ong ruh bad ka jingioh jong u ia ka GLOBAL TEACHER’S MODEL AWARD 2015 u la iohlad ruh ban pynlong ia ki Ri ka pyrthei ban ithuh bad tip ia ka shnong Puriang bad ban buh ia ka Meghalaya ha ka map jong ka Pyrthei ha kaba iadei bad ki kam hikai skul bad plie lad ruh ia kiwei kiba don jingmut ban kiew shaphrang.
Ha kane ka jingialang lah ioh ruh shibun ki jingpynbyrngia kiba naduh ki nongshong shnong, Ka Balang, Ki seng Kynthei bad ki khynnah skul ki pyni ia ka jingkmen bad ka jingsngew sarong jong ki ia ka jingioh burom jong u babu Ditol Mylliemngap, Principal jong ka skul da kaba ki ai ia ki jingkren, jingrwai, jingshad bad ki skit ba bun jait.
La pynwai ia ka jingialang da ka jingai khublei na u Bah Khlur Baiaineh Mukhim ryngkat bad ka jingkitbok kit rwiang ba nalor ba u la ioh lypa kawei ka khusnam ha ka 5.
10.
2015 ha Mumbai, un hap pat ban leit shim ia kiba dangsah ki khusnam haka – 18 tarik u Naiwieng 2015 na Delhi, haka 13 tarik u Nohprah 2015 ia ka Global Hall of Fame Teacher’s Award na Bangkok (Thailand), haka 27 tarik u Kyllalyngkot 2015 na ka Special Conference and Award ha Hyderabad, ha ka 12 tarik u Kyllalyngkot 2016 sa shisien na ka Conference ha Mumbai na ka bynta ka Global Achievers Award bad khadduh ha ka 23 haduh 26 tarik U bnai Jymmang 2016 ha ka Special Meeting and Greet Function ka ban long ha New Jersey, U.
S.
A, ong ka kyrwoh na ka Bellbora Wankhar.
Shillong, 21 Risaw:Ka Synjuk ki Nong synshar Shnong Shilliang, Umkhen kaba kynthup ia ki 16 tylli ki shnong ha ka jingialang jong kaba la long ha ka 17 tarik mynta u bnai, ka la kyrshan tyngeh bad ban iasnohkti  lang ia ka jingkhot ka Synjuk Ki Nongsynshar Shnong ka Bri u Hynñiew trep sha ka jingiaid paidbah (procession) ha ka 30 tarik Risaw 2015 ha kaba kin iashem  lang ha Lower Lachumier hajan ophis DIPR ha ka por 11:00 baje mynstep.
Ka Synjuk ka sngewthuh ba ka jingmih paidbah ha katei ka sngi ka long kaba donkam eh na ka bynta ban pyrshah jur ia ka jingbym kheiñ snep jong kane ka sorkar ia ka jingud jingnam jong ki trai jaka trai mukul.
La mynjur da baroh  kiba la wan mihkhmat na ki shnong kiba hap hapoh ka Synjuk ban leit sha la ki jong ki Dorbar shnong ban khot ia ki paid nongshong shnong naduh ki longkpa longkmie ki khun samla kynthei bad shynrang ban ia ieng rangbah bad ia mih ryngtih ha ka 30 tarik mynta u bnai.
Ka Synjuk ka pynkynmaw ruh ba ki Dorbar shnong bad ia ki paid nongshong shnong baroh jong ka thaiñ bad ha ka ri baroh kawei ba ki dei ban husiar bha namar kin don shibun ki ban wan ban pynthame khamtam ha kine ki khyndiat sngi ban pyrshang ban ber bih da kaba kin pynsngewthuh bakla tang kumno ban pynpait pynpra ia ka jinglong kawei ka Jaidbynriew, ong ka kyrwoh ba la phah da u Bah Khrawbuit Ryntathiang, Secretary.
Pynkhreh ki nongsynshar shnong Ri-Bhoi sha ka jingiaid paidbah 30 tarik Ka Dorbar ki Rangbah Shnong Ri-Bhoi District (DRBSRBD) ka la pynkhreh bha shaid  shaid ban iashim bynta paidbah ha ka jingiaid paidbah ba la pynlong da ka Synjuk ki Nongsynshar Shnong ka Bri u Hynniewtrep (SNSBH) ha ka 30 tarik mynta u bnai ha sor Shillong.
Shi bynta na kane, ka  DRBSRBD ka la pynlong ia ki jingialang paidbah ha kylleng ki jaka ha ri Bhoi ban iawer ia ki paidbah ban iamih kumba long ha ka dorbar bah kaba la long ha ki khyndiat bnai ba la dep ha kaba da ki lak ngut ki paidbah ki la wan ban iashim bynta ha madan Polo.
Ki paidbah ban wan sha ka 30 tarik kan long da ki hajar ngut ban kyrshan ia ki rangbah shnong kiba la shah pynduh bor haduh kine ki sngi.
Hynne ka sngi ka DRBSRBD  ka la pynlong ia ka jingialang paidbah ha Iew Nongpoh bad ki la pan ia ka jingkyrshan ia ki paidbah ban ai ia ka jingkyrshan  kaba radbah na ka bynta ban pyrshah ia ka sorkar kaba la pyrshang ban wan rah ia ki ain ki kyndon kiba ktah ia ka jaid bynriew bad khamtam ia ki riti ki dustur.
La pyniaid ia ka jingialang da u Bah C.
B Syiem u Secretary ka Dorbar ki Rangbah Shnong Ri-Bhoi ba la wan shim bynta ki MDC ka Nongpoh, Kong Rona Khymdeit, MDC ka Umsning, Bah Donkupar Sumer bad kynthup ruh ia ki nongialam ka Dorbar, u Bah Erwin K.
Sutnga, Adviser, u Bah Rocky Kylla, Chairman, u Bah Reynold Kharkamni,  na ka Hima Mylliem bad ki Rangbah Shnong na ka thain Nongpoh.
Ki nongkren bapher bapher ki la pynshai ia ki paidbah   halor ka jingdonkam ban ioh noh ia ka jingmynjur ia ka Village Administration Bill namar ba ka sorkar u Dr.
Mukul Sangma  kam lah satia ban pynlong ain.
Kine ar ngut ki MDC Kong Rona Khymdeit bad u Bah Donkupar Sumer  ki la ai ia ka jingkyrshan kaba pura ia ka Dorbar ki Rangbah Shnong Ri-Bhoi District ban iaid shaphrang na ka bynta ban dawa ia ka hok jong ka jaid bynriew ba la leh jubor da ka  sorkar Congress.
Kine ki MDC bad ki Nongialam ka Dorbar ki Rangbah Shnong Ri-Bhoi, ki la rai ban ia ka jingkryshan tyngeh ia ka Synjuk ki Nongsynshar Shnong ka Bri u Hynniewtrep ha ka 30 tarik ban ia mih paidbah na Ri-Bhoi, wat lada dei ban pynhiar shuki syndon ia u Myntri Rangbah bad ka kynhun jongu.
Jowai, 21 Risaw:Ka Jaintia National Council (EJNC&W JNC), ka la rai ban pyn long da ka ‘Shong kyllain myngngor’ bad Rah Lama Iong’ hakhmat ka Jowai Civil Hosp ital,Ialong West Jaintia Hills District, ha ka 24tarik Risaw 2015 ka ban sdang naduh ka por 10baje mynstep haduh 3.
00baje janmiet.
Ia kane ka rai ka seng ka la shim hadien ka jingialang bala pynlong haka 11tarik Risaw 2015 bad ki nongialam shnong jong ka shnong Tuber.
Ha kane ka jingialang bala pyniaid da u Bah Pillar S Phawa Vice President WJNC-CB, na ka liang jong ka Shnong Tuber hapoh ka Jingialam jong u AsstRangbah Shnong,Rangbah Shnong Barim,Nongialam dong bapher2 jong ka Shnong Tuber ryngkat ki nongshong shnong da kawei ka sur, ki la rai ban iamih paitbah lang ha katei ka tarik baka JNC, ka la rai ban pynlong ia ka jingiakhih kaba jai jai pyrshah ia ka JCH Ialong WJHD, halor ki jing bymkhein snep jong katei ka Hospital ia ki jingdawa jong ka Council ban weng kam shipor ia kito ki nongniah kali, ki Chowkidar kiba donkti ban shoh pyn mynsaw ia u Bah Graham Lyngdoh nongshong Shnong ka Shnong Tuber EJHD.
Ha kawei pat ka khubor, na ka liang jong ka Seng Jaintia National Volunteer hapoh ka jing ialam jong u President, P Sari ha ka CEC ba kyrkieh jong ka seng ka la rai daka wei ka jingmut ban ia iaid paidbah da ki spah ngut ki dkhot jongka ha ka 30tarik Risaw 2015 bad ka daw, ka long ban dawa ia ka jinghiar shuki jong U Mukul Sangma, myntri rangbah ka Jylla.
Kane ka rai, ka long halor ka jingbishar U Mukul Sangma, kaba la pyntlot ia ka Sixth Schduled.
Ka seng, ka pyrshah jur ruh halor ka jing pyntreikam ia u adhar nomber u ba long u number u ba yn sa buh shibunki jing eh.
Shillong, 21 Risaw:Mynta ka step kawei ka liengsuiñ ki shipai khyndew kaba long ban shong briew tang ar ne lai ngut ka la hap ha 7 mer Upper Shillong bad ha katei ka jingjia 2 ngut ki shipai kiba don hapoh katei ka liengsuiñ ki la mynsaw.
Kitei ki Ar ngut ki shipai bala mynsaw la tip kyrteng kum u Sukunara Pillai na Tri vandrum bad u Pradeep Singh na Haryana Katei ka jingjia ka la jia mynta ka step ha ka por 9:30 baje eiei.
Katei ka liengsuiñ ka dei kaba dang shu mih na jaka sangeh helikoptar ki shipai Air Force na ALG 7 mer bad ka dang shu sdang ban kiew suki suki sha suiñ, hynrei haba la poi ha ka jaka kaba hap hapoh ka ophis u Assistant Director, Intensive Cattle Development Project A.
H Veterinary Department, Upper Shillong ka tnad dieng ka la woh ia katei ka liengsuiñ bad ka la shad tawiar bad hap ha madan.
Ki briew kiba don ha katei ka jaka kiba la sakhi ia katei ka jingjia ki la ong ba ha ka por mynstep kumba 8 baje eiei katei ka liengsuiñ ka dang her sha suiñ bad la ong ba ka wan na Bihar, hynrei ki shipai kiba shong hapoh jong ka ki don ha ka Training bad ba ki dang pyrshang ruh na ka bynta ban pynphuh pynphieng ia ka tamasa ki shipai ka ban long shen ha nongbah Guwahati.
Katei ka liengsuiñ ka dei kaba la ai kyrteng kum ka Flying Rabbits bad ka dei ka liengsuiñ kaba ki ju ong ka ALP-12.
Ka la don ka jingkhanglad na ki bor shipai ban ring dur ne ban shon dur ia ki nongthohkhubor ia katei ka jingjia ha ka por ba kiba mynsaw ki dang don hapoh , hynrei hadien ba la dep ban ia kren ki la shah pat ban shon dur bad ring dur tang ia ka dur ka liengsuiñ kaba la hap ha madan.
Ia ki 2 ngut ki shipai kiba la mynsaw la pynkit noh wut wut sha Military Hospital, Shillong hynrei la ong ba ka jingmynsaw ka dang long malu mala.
Hadien katto katne por ba la jia katei ka jingjia ki pulit ruh ki la poi sha katei ka jaka ban tohkit.
Haduh mynta ka tnad shipai kam pat lah ban pynthikna ia ka daw ka jinghap katei ka liengsuiñ ne ioh ka don ka jingthud ki tiar shapoh ba ka leit tyngkhuh ha u dieng bad hap ha khyndew.
Shillong, 21 Risaw:Ka tnad election ka India ka la pynbna ba ka elekshon shiteng samoi na ka bynta ka Nongstoin kan long ha ka 21 tarik Naiwieng 2015 bad ka jingniew ia ka vote kan long ha ka 24 tarik.
Ka elekshon ka la pynbna ba ka tarik ba khadduh ban thep kyrteng kan long ha ka 4 tarik Naiwieng bad ka jingbishar bniah ia ki kot ki sla kan long ha ka 5 tarik Naiwieng bad ban weng noh kan long ha ka 7 tarik Naiwieng.
Ka elekshon shi teng samoi ha Nong stoin hap ban pynlong hadien ba u MLA u Bah Hoping Stone Lyngdoh u la khlad noh dang shen hadien ba la long nongmih khmat ba slem tam ha kane ka jylla bad wat ha ka ri India.
Kumba ka long haduh mynta, ki seng sain pyrthei ha ka jylla ki la pynlong ia ka jingpynkhreh ban iakhun ha kane ka elekshon naduh ka UDP, HSPDP, Congress, KHNAM bad kiwei ki seng sain pyrthei.
Kumba ju iatip paidbah, ka Nongstoin ka dei ka ktem jong ka HSPDP ha kaba u Bah Hoping u la bat ia kane ka konstitwensi kum u nongkhmih paidbah la slem bha.
Da kane ka jingpynbna ia ka sngi thep vote, mynta ki seng sain pyrthei kin sa bun kam ban pynkhreh ia ka elekshon.
Na ka liang ka NCP ka la pynpaw ba kan bha ia baroh ki seng sain pyrthei ban nym iakhun ha kane ka kynti ban ailad ia kiba haiing u Bah Hoping ban mihkhmat na kane ka jaka kum ka jingburom ia u Bah Hoping.
Hynrei na ka liang ka KHNAM, ka Congress bad UDP ki la don ha ka jingpynkhreh ban iakhun  beit ia ka elekshon bad kan shong ha u paidbah ban ai ia ka rai jongu iano u ibit ban jied.
Watla  ka UDP kam pat kren eiei iano kan pynieng hynrei na ka liang ka Congress la iohi ba u MDC shu sieh u Bah Gabriel Wahlang u la pynpaw ba u don ka jingthmu ban iakhun ia ka elekshon lada ka party Congress ka ikop ia u ban ai tiket ha kane ka kynti.
Katba ka HSPDP kam pat pynpaw iano kan pynieng ha kane ka kynti uban kit ia ka lyngkot hadien ba la khlad noh u Bah Hoping.
Shillong, 21 Risaw:Ka KSU Mawkyr wat Circle Girls Wing ka la kem ia uwei u tymmen uba la thmu ban leh be-i-jot ia la ka jong ka khun ksiew jong u kaba dang 4 snem karta.
Ka KSU ka la ioh kem ia utei u Paieid ha ka step 20 tarik u risaw ha ka por 7 baje eiei lyngba ka jingialang jong i samla Pherlinda Snaitang.
Utei u paieid u dei uba la tip kyrteng kum u Shanbor Lyngkhoi(45 snem karta) bad u dei uba sah iing wai ha Mawkyrwat la kumba katto katne por mynta.
La kynnoh ba la lap ia katei ka jingthmu u Paieid ban bat bor ia la ka khun ksiew kaba dang 4 snem karta ha ka por 3:00 baje ha ka step phyrngap jong ka sngi hat majai da ka mei ieid jong katei ka heprit, kaba la don lypa ka jingsuba sniew ia u.
Hadien ba la lap ia katei ka jingthmu sniew jong u ka mei ieit ka la ia khun ban khanglad ia u hynrei bad ka la mynsaw jur na ki bynta jong ka krung namarba u la shoh ia ka.
Kumta katei ka tymmen ka la leit ban pan jingiarap na ki dkhot ka KSU, Mawkyrwat.
Na ka liang jong ki dkhot ka KSU Mawkyrwat Circle Girls’ Wing bad ki Nongialam ka Circle kim shym la pynslem hynrei ki la leit wut wut sha kane ka jaka ha kaba ki la ioh ban bat ia utei u runar bad ialam noh ia i khun ksiew bad I mei ieit jong i iba dei I lok jong une u runar sha Mawkyrwat CHC Na ka bynta ban phah sumar bad la pyntip ruh sha ki pulit ka Mawkyrwat PS halor kane ka jing jia kiba la wan shimti ia une u briew napoh CHC Mawkyrwat.
Ki nongialam ka KSU ki la ujor da ka FIR pyrshah ia utei u runar.
La iathuh ruh ba une u runar u ju bom ju shoh iala ka lok bad I ksiew na ka por shaka por bad ym tang katta u ju byrngem ruh ban pyniap ia kine ar ngut.
Ha kaba iadei bad kane, la rejistar r case noh ia une u bymman ha ki kyndon kum ka jingbyrngem pyniap, ka jingthombor ia ki heprit (sexualassault) kata kum ka POCSO Act , ka KSU ka la ong ba kan sa ujor ruh ia une u briew katkum ka Protection of Women from Domestic Violence Act 2005 namar ka jing ktah kti bad thombor hala Ing la slem Na ka por shaka por.
“ Ngi pynrem jur ia une u riew bymman u bym don shuh ka mynsiem iatip lem ha kaba u la nud ban thombor iaka long pynieng ki heprit bad ngi dawa ruh naki bor ka ain ban nym ai jamin hynrei ban pynshitom tyngeh khnang ba ki ba kum kine ki jait kam kin nym jia shuh nangne shakhmat.
Na ka liang ka KSU Mawkyrwat Circle Girls Wing shen kan sa leit ban iakynduh ruh ia ki bor ka ain kum ka DC South West Khasi Hills ban kham pynsted ha ka ban tohkit ia kum kine ki kam khnang ba ki lanot kin ioh ka jingbishar ba hok.
Ngin sa phah ruh ka jing ujor halor ka jingsahteng kiba bun ki cases wat shaduh ka National Commission for Women bad ruh ka National Commission for Protection of Child Rights khnang ba kiba kum kine ki jingshah thombor kin nym jia shuh nangne shakhmat" pynkut ka kyrdoh Na ka Samla Pherlinda Snaitang ,Genl Secy KSU Mawkyrwat Circle Girls Wing.
Shillong, 21 Risaw:Wat la ka jylla Meghalaya kam dei ka ktem ia ki nongpyniap ia ki hati ban sei ia ki bniat jongki hynrei ka dei ka lynti ia ki nongtuh bad nongpyniap hati ban pyniaid iew shabar ri kum sha Bangladesh, Myanmar bad Burma.
“Ka jylla Meghalaya ka dei ka lynti iaid ia ki nongkhaii tuh ia ki bniat hati watla kam dei ka jaka ban ioh ia ki bniat hati", la ong u Chief Conservator of Forest (Wildlife) u Bah YS Shullai.
U la ong ba haduh mynta ym don kano kano ka jingjia ba pyniap bad shalan ia ki bniat hati ha kane ka jylla.
U Bah Shullai u la ong ba ka jylla Meghalaya ka don khappud bad ka ri Bangladesh bad ka lynti iaid sha kiwei ki ri, ka la pynlong ia ki nongkhaii tuh ia ki bniat hati ban pyndonkam tang kum ka jaka iaid ban poi sha Assam, Mizoram bad Nagaland ban poi pat sha ki ri kum ka Burma bad Bangladesh.
“Ia ka thain mihngi ka India la niew kum ka jaka pyniaid iew ia kine ki kam beain ha kaba la shalan wat shaduh ri Japan ha ka dor kaba rem bha " la ong u CCF Wildlife.
U la ong ba ka tnad Wildlife Crime Bureau ka la ioh kem bun ngut ki briew kiba donkti ha kane ka kam tang um kwah ban ai ia ki jingtip ba bniah.
“La don ki khep ha ki snem 90 haba ia ki nongkhaii bniat hati ki la shah kem ha kane ka jylla kiba thmu ban pyniaid iew haduh 12 kilo ki bniat hati bad shong dor da ki phew lak", u la ong.
Shillong, 22 Risaw:Ka Dorbar Pyllun kaba shisien ar snem jong ka Seng Kur jong ka Mei-Sin bad ki khun jong ka, ka la long ha Community Hall, Jaiaw Lum pyllon Jaiaw Shyiap, Shillong ha ka 22 tarik U Risaw, 2015 ha kaba na baroh ki kpoh, kata, Kurbah, (Rapsang M/K), Majaw, Basaiawmoit (Lyngwi), Syngkli (Muktieh, Be), Khongji (Khongwar), Lyngdoh Peinlang bad Hynniewta (Langpen), ki la poi ki nongmih khmat – rangbah, kynthei, samla.
La sdang ia ka Dorbar da kaba kynmaw burom ia kiba la khlad noh na kane ka pyrthei hapoh kine ki ar snem (2013 -15) ha kaba la pynlong ka jingieng sngap jar ba shi minit bad la buh ruh ha ka jingduwai da u Pastor Pat Boone Syngkli.
La ioh ka jingkren maitphang na U President ka Seng Kur (Rev.
Dr.
P.
B.
M.
Basaiawmoit) ha kaba u la kyrpad ba baroh kiba la wan, kin pule bniah ia ki jingthew jong ka Seng Kur ia kiba la pynrung ha ka Riti Pyniaid Kam bad pynkynmaw ba ka jingieit jaidbynriew ka sdang shwa da ka jingieit ia ka iing ka sem, ka kur ka jaid, namar kano kano jaidbynriew, ka sdang nyngkong na ka longing longsem ban pynlong ia ka kur ka jaid.
U la pynkynmaw shuh shuh ia ki nongrim longkur longjaid ba la buh da ki longshuwa naduh hyndai kulong kumah bad wat la kim shym la tip ia ka thoh ka tar, ki la long ki briew kiba stad ba la pynshong nongrim halor ka jingtip briew jingtip blei, ka jingtip kur tip kha.
U la ong ruh ba ki jaid ktien ki lah ban bun, ki it ki hima ki don bun, hynrei ka jinglong jaidbynriew ka long kawei namar baroh ngi don tang kawei dustur ka riti longkur ha kaba ngi ai jaid sha ka kynthei kaba long ka nongri jaid katba u shynrang u long u nongthaw jaid bad u don ar ka jingkitkhlieh, kata, u kni ha iingkur, u kpa ha iing khun.
Ka jingthew jong ka Seng Kur ban tehsong lang ha ka jinglong kawei jong ki hynniew kpoh ha ka jingiadei kur kiba la mih na ka iawbei, ka Mei-Sin kaba na Muktapur, Hima Sutnga.
Kumta, ngi dei ban kiar horkit hordang na ka shongsang ha kaba kat kum ka jingshem ki riew stad mynta, ka jingshong sang (close marriage/ live in relationship), ka wanrah da u soh jong kata ka genetic mutation bad lah ban lam wat shaduh u pud ka jingduh jaid shisyndon.
Hadien ka jingkren maitphang, la iohsngew ia ka kaiphod trei kam jong ki ar snem na U General Secretary (Rangbah Edward Kurbah, ex MLA) bad hadien ka jingai jingshai ia ki katto katne ki mat, la pdiang ia ka.
La ioh pat sa ka kaiphod jingdon pisa, jingkhein jingdiah na U Treasurer (Rangbah K.
L.
Basaiawmoit) ia kaba lah iaid lyngba ki Auditor bad la pdiang ruh ia ka.
La pdiang pat ia ki jingtyrwa pynbeit thymmai ia ki katto katne ki bynta jong ka Riti Pyniaid Kam, kiba la wanrah ka Central Executive Committee.
La ioh ruh ia ki kaiphod trei kam ha ki ar snem na katto katne ki kpoh, ym na baroh.
La jied thymmai/pynthymmai ia ki Nongkitkam, Adviser bad Auditor na ka bynta ki ar snem, 2015 – 17.
Kita ki long President- Rev.
Dr.
P.
B.
M.
Basaiawmoit, Vice President (arngut) Dr.
T.
M.
Hynniewta bad Rgh.
S.
R.
Syngkli , General Secretary _ Rgh.
Edward Kurbah (ex MLA)bad kiwei pat ki nongkitkam.
Hadien la kren ai khublei da u Vice President Dr.
T.
M.
Hynniewta, la ioh ka jingduwai pynwai na u Adviser thymmai, Rgh.
N.
L.
Kurbah.
Shillong, 22 Risaw:Ki MDC ka GHADC kiba don ha ka liang synshar mynta ka sngi ki la leit ban ia kynduh ia u Lat ka jylla u V.
Shanmuganathan ban ia kren ha ka bynta ba un pynskhem noh ia ka Executive Committee kaba thymmai kaba dang shu dep thaw ha GHADC.
Ia katei ka jingiakynduh la ialam da u Conrad Sangma u nongialam ka kynhun synrop kaba bat ia ka bor synshar.
Ha katei ka jingiakynduh la sngewthuh ba u Lat ka jylla un pat ong eiei hynrei un pyni pat ia ki kam jong u hadien ba la kut ka shuti Puja.
Shillong, 22 Risaw:Ka seng All Jaintia Hills Social Welfare Organisation (AJHSWO), ki la wan ban jurip ia ka PHC ha Nongbah ha kine ki sngi bala dep.
ka seng ka la wad jingtip na ki katto katne ngut ki nongtrei jong katei ka PHC bad ka la lap ba don shibun ki jingduna ha katei ka PHC ha ka jingiadei bad ka jingduna kawei ka kam Doktor bad ym don ka kali Ambulance bad kumjuh ruh bym biang ki dawai ki dashin.
Kane ka buh ka jingeh kaba khraw ia u paidbah namar kane ka PHC ka kdup haduh 6 tylli ki shnong nongkyndong ba heh kiba kynthup ia ka Mihmyntdu, Sabahmuswang, Ialong, Mookaswan, Mupliang bad Myrjai, namar ki PHC ha nongkyndong ki dei u budlum jong ka ioh ka kot.
Te halor kine ki jingeh jong ki paidbah ha ka jingiadei bad ki jingbym biang katei ka PHC ka seng ka la leit buh iaka dorkhas sha u D.
H.
S (M.
I) ka koit ka khiah lyngba u DH&MO Jaintia Hills District u Dr.
I.
Tongper.
Halor kine ki nongrim ban pynioh iaka Ambulance, ban pynioh doktor kum ha ka Homeopathic lane Ayurvedic, ban pynbiang ia ki dawai dashin bad ban pynioh jaka sah kaba biang ia ki doktor ne ki Nurse.
Ka seng ka don ka jingkyrmen kaba skhem ba une u heh jong ka koit ka khiah un don ka jingkit khlieh naka bynta ki paidbah kiba hap hapoh katei ka PHC.
Pynkut ka kyrwoh na u President ka seng u samla R.
Biam.
Shillong, 22 Risaw:Ka dorbar u Syiem ka Hima Mylliem, Mawkhar Shillong ka pyntip ba ka jinglehniam ha Iewduh Raid Mylliem, Hima Mylliem kan long ha ka 15 tarik u naiwieng , 2015 kaba hap ha ka sngi u blei Iew Rynghep.
Katei ka jingleh niam kan sdang naduh ka por 9 baje mynstep na Basa diengkain (Khlieh Iewduh) haduh ban da pyndep kam kata ha Basa kwai.
Ha katei ka sngi lehniam kan don ruh ka jingkhang kyrpang ia ka Iewduh ha katei ka sngi khnang ba ki nongshong iew kin ioh ban sakhi lang ia ka jinglehniam.
Kan don ruh ka shad ka kmen hadien ka jinglehniam.
Shillong, 22 Risaw:Lai ngut ki myntri sorkar kila synran lang ia u Myntri rangbah ka jylla ha ka jingleit jngoh jongu ia ki jaka mane puja ha ka nongbah ha kane ka sngi Palei.
U Myntri Rangbah u Dr Mukul Sangma uba jngoh ia ka jaka lehkmen puja ha RR Colony hynne ka sngi la synran lang ka myntri kam pohiing ka kong Roshan Warjri, myntri sor Kong Ampareen Lyngdoh, bad u Myntri ka koit ka khiah u Bah AL Hek nalor u Parliamentary secretary u Samuel M Sangma.
Ha kane ka jingleit jngoh, u Myntri Rangbah u la sam khusnam ruh sha ki nongjop ha ka jing iakob tem ka Central Puja Committee (CPC) ha  R R Colony Durga Puja Committee.
Ka jinglehkmen Puja jong ki riew ngeit Hindu kala sdang naduh kane ka sngi Nyngkong bad kan kut lashai ka sngi Thohdieng ha kaba kin leit bret ia ki blei thaw jongki ha pung ka wah umkhrah ha Polo.
Ki don haduh 72 tylli eiei ki pandal puja ha kane ka jylla mynta u snem bad kaba bun tam ka dei ha East Khasi Hills bad ha ka nongbah Shillong.
Ha ka sngi sdang ka puja, ka CPC ka la pynlong ia ka jingialum lang jong baroh ki jait niam ha kane ka nongbah ha Namghar ha Laban ba la don lang u Lat ka jylla u V Shanmuganathan nalor ki nongialam niam bapher bapher kiba don ha kane ka nongbah naduh ki Muslim, Seng Khasi, Khristan, Sikh bad Buddhist nalor kiwei pat.
Shillong, 22 Risaw:Hadien ka jing khlad kyndit u bah Hopingstone Lyngdoh MLA ka Nongstoiñ, ka la don ka jingkhmih lynti kaba khraw na ki paidbah ba ki kyrtong ki banpan tiket na ka bynta ban ia khun na katei ka seng ha ka elekshon shiteng samoi ki ban mih bujli ia u bah Hoping kin dei hi ki nongialam ba ha khmat eh ka seng HSPDP na Nongstoiñ kynthup u bah L.
G Nongsiej u MDC ba mynta katei ka seng.
Kumba ka la don ka jingkhmih lynti na ki paidbah, la ioh jingtip ba u bah L.
G Nongsiej u dei shisha u wei na ki nong ialam ka seng HSPDP uba la pan tiket na katei ka seng ban ia khun ha katei ka elekshon shiteng samoi ka ban long noh ha ka 21 tarik u naiwieng, 2015.
Hynrei nalor u bah LG Nongsiej la don sa uwei pat u samla na ka seng HSPDP uba la pan tiket na Nongstoiñ bad utei u samla um shym la dei satia u nongialam ba ha khmat katei ka seng hynrei u dei tang u nongniah kali jong u bah Hoping uba la ju don ha kti hajan u bah Hoping la bun bun snem.
U samla Daiostar Jyndiang u dei u samla ba dang 33 snem karta bad u dei ruh u samla uba la pan tiket na ka seng HSPDP ban ia aireng ha ka elekshon shiteng samoi ka ban long ha ka 21 tarik u naiwieng.
Utei u samla u la niah ia ka kali ba ju shong u bah Hoping naduh u snem 2008.
Ka shnong jong u ka dei na Mawthungkper ka shnong kaba jngai kumba 10 kilomitar eiei na sor Nongstoiñ bad ka don ha lynti ban leit na Nong stoiñ sha Mawkyrwat.
Ia utei u samla la ju khot ieid kum u Bahduh.
Haba ia kren bad u Rupang , utei u samla u la iathuh ba ka rai ba khadduh ba u la shim ban ia khun ha katei ka elek shon shiteng samoi ka dei na ka daw ka jingpynshlur u bah Hoping ia u ha ka por ba u dang ia don ryngkat ryngkat hajan jong u.
“Ngi la ia kren ia kane ka kam naduh naduh mynshem snem, ka jingiakren ka long na ka bynta ka elekshon MLA 2018, u maieid u ong ia nga ba ngi hap pyrkhat noh ia ka elekshon 2018 namarba ngam sngew khlain shuh ka met" iathuh u samla Daios bad u la ong ruh “U Maieid u ong ia nga phi te phi la bud ha kti hakjat jong nga, phi la tip lut nadong shadong".
Ha katei ka jing iakren kynsan kynsan u bah Daios u la ong ba u Hoping u la phai sha u bad u la ong “Phin ia leh elekshon?", “Katei ka jingong u Maieid ka la pynkyndit thred ia nga, ngam nang shuh ban ong eiei bad ha katei ka por nga la jubab ia u da kaba ong “Lada pyn ialeh ma phi te maieid ngan ia leh beit" u la ong.
Katei ka jingjia ka dei ka jing iakren kaba naduh mynshem snem shisnem shuwa ban khlad u Maieid ia thuh u bah Daios,hynrei u la ong ba tang hadien katto katne ha ka por ba u bah LG Nongsiej u dang bat ku u Executive Member ka KHADC u ba Hoping u la ialam ia u sha kamra u bah L.
G Nongsiej.
“Ngi la rung hapoh kamra u bah L.
G Nongsiej ryng kat bad u Maieid bad tang mar ia rung u maieid u la ong ia u bah LG ‘Nga mut ban phah ia leh elekshon ia u bahduh", hynrei ha katei ka por u la ong ba ka jingiakren ka la shu kut noh bad na ka liang u bah LG pat u la ong ia u bahduh “Ngin ia kyntiew kyrdan ter shi ter’.
Ka jingiakren ba khadduh eh ba utei u samla u la pynkynmaw ia ka jingpynshlur u bah Hoping ia u ban ia khun elekshon ka dei ha ka por ba ia kren ia ka rukom pyniaid ia ka MLA Scheme ha Nongstoiñ ha kaba u la ong “U Maieid u la ong ia nga, nga kham sngewhun ia me" bad naduh katei ka por u la ong ba nalor ka niah kali u bunkam ruh ban rung sha ki ophis bapher bapher na ka bynta ka MLA Scheme u bah Hoping.
Haba iathuh bniah ia ka jingsdang ia jan jong u bad u bah hoping, u bahduh u la ong ba ka jingsdang jong u ban ia don ryngkat ryngkat bad u Hoping ka dei ha ka por ba leit kanbas elekshon MLA 2008 ha ki thaiñ ka Nongstoiñ bad hadien ka elekshon u la ong ba u Maieid u la ioh long minister bad u la ialam noh ia u sha Shillong bad kumba shisnem u la bat ia katei ka kam minister bad ha katei ka por u la ong ba u la trei kum u P.
A shimet jong u Maieid.
“Nga la don ha Secretariat bad nga la tip lut ia ki krem ki kroh jong ka, ha katei ka por u bah K.
P Pangniang , bah Witting Mawsor kim pat long MLA, u bah LG ruh um pat long MDC" u la ong.
Hynrei hadien shisnem u bahduh u la ong ba ka sorkar ba u Maieid u don ka la khyllem noh bad hadien ba u iohi ba la duna ki kam ki jam u la pan jingbit hi noh na u Maieid ba un trei lut ma u nadong shadong ia ki kam jong u Maieid naduh ka niah kali, ka long Peon bad ka long P.
A bad u bah Hoping ruh u la shah sngewbha ia u bad u la iai neh bad u Maieid haduh ka sngi ka jingiap jong u.
Utei u samla u la iathuh ruh ba u dei na ka ing ka sem kaba kyrshan radbah ia ka HSPDP ha Nongstoiñ Konstitwensi.
U la ong ba ha ka 29 tarik u risaw ki la buh ia ka jingialang bah jong ka Primary Unit ban rai ia u kyrtong ban ai tiket bad haduh mynta kiba pan tiket u la ong ba dei tang ma u bad u bah L.
G Nongsiej hynrei u la ong ba kan shong ha ka mon u paidbah iano un imon.
“U Maieid ruh u ju ong ia kitei ki kyntien, ai ba u paidbah un jied katba u mon" pynkut utei u samla.
Shillong, 22 Risaw:U Myntri pynroi nongkyngdong ka jylla u Bah Prestone Tynsong u la ong ba ka sorkar jylla ka la don ka jingthmu ban shna noh ia ka hall pyni phlim ban iarap ia ki phlim Khasi ba kin kiew ha kane ka kam.
Haba kren ha ka jingpynlait paidbah ia ka phlim “Papa" ba la pyn mih da u Bah Banteilang Nongsteng mynta ka sngi ha Shillong Club, u Bah Tynsong u la ong ba ka sorkar ka la shim khia ban shna ia ka jaka peitkai ne hall khnang ban plie lad ia ki phlim khasi ba kin pyni ha kane ka hall kaban pyniaid da ka sorkar namar ba ki hall jong ki riew shimet kala rem palat bad ka la jynjar ia ki nongpynmih phlim Khasi ban buria ia ka jinglut.
“Ka sorkar jylla ka dang pyrkhat ban don noh la kajong ka hall ha kaba yn lah ban pyni ia ki phlim Khasi bad ia kane ka hall yn pyniaid da ka hall bad kan shim da ka dor kaba tad",la ong u Bah Tynsong.
U la ong ba ka kam shna bad ak phlim ka dei ka lad kamai kaba long shi bynta ka kam.
U la ong ba ka kam shna phlim ka dei ka kam kaba eh bha bad tang ki briew kiba don ka jingtbit bad ka jingshemphang kiba lah ban shim ia ka.
Hynrei watla katta, u la ong ba haba trei ia kano kano ka kam ka don beit ka jingeh bad ka jingduh nong hynrei dei ban iai shah ban wad ia ki lad ki lynti ban pynlong pat ia ka kaba jop.
“Khlem ka jinglut ka kam don ka jingioh nong", la ong u Bah Tynsong.
Shwa ia kane, u Vice President ka Meghalaya Films Makers Association (MFMA) u Bah Pradip Chullet u la ong ba kawei ka jingeh tasam jong ki nongpynmih phlim ha kane ka jylla ka dei namar ba jur palat ka jingshim tuh bad pyniaid tuh (piracy) bad ka jingbym don ki hall kaba biang ha kaba ki nongpynmih phlim ki hap ban shu wai ia ki hall jong ki riew shimet ha ka jingsiew kaba heh bha.
“Tang ka bai wai hall ka jinglut ka la long lypa 40 percent, bad kane ka long ka jingeh ia ki nongpynmih phlim Khasi nalor ba kim pat long kum ki karkhana baheh", la ong u Bah Chullet.
U la pynpaw ia ka jingsngew kmen ba ka sorkar jylla ka la pynrung ia ka kam shna phlim kum ka karkhana bad kane kan iarap ia ki samla ban plie lad ha ka ioh kam ioh kam ha kane ka bynta.
U tyngshop jong kane ka phlim u Bah Melvin Jude Mukhim pat u la ong ba ka kam ak phlim Khasi kam pat dei kaba iaid iew hynrei kiba ak bad iashim bad kumjuh ki nongshna ki mih shakhmat namar ba ki sngew tynnad ia kane ka kam.
“Ka dei ka jingsngew tynnad jongki ban iashim bynta namar ba ki phlim Khasi kim pat dei kum ka karkhana", la ong u Bah Mukhim.
Shwa ia kane, na ka liang u nongpynmih ia kane ka phlim ‘Papa’ u Bah Banteilang u la ong ba u ju kwah eh ban pynmih phlim naduh mynshwa hynrei namar bym don nongiarap pisa ka khang lad ia u.
U la ong ha kane ka kynti ka la plie ka lad bad ka dei ka jingialam lynti jong u Blei ia kane ka jingthrang jongu ban pyndep ia kane ka jingthmu jongu.
Nongstoin, 22 Risaw:Hadien ba ka Election Commission jong ka Ri India kala pynbna ia ka tarik na ka bynta ka Election shiteng samoi, ki 152 ngut ki nongkyrshan jong u bah N.
Nongdkhar, ki la pynpaw ba ki don ka jingangnud ia u ba un pan tiket na ka Seng Congess na ka bynta ban iakhun ha kane ka election shiteng samoi na ka Nongstoin Constituency.
Kitei ki 152 ngut ki nongkyrshan jong u bah N.
Nongdkhar, ki la pynpaw ruh ba katkum ka jingpeit ka jong ki la ibit ia utei u rangbah ban un ia aireng ha kane ka election shiteng samoi namar katkum ka jingpeit ka jong ki ia ki nongialam na ki party bapher bapher khlem da niew shiliang khmat kiba la paw khmat na ka bynta kane ka election kim shym la iohi ba ki lah ban kot bor kat ka jingtrei kam jong u tei u riew rangbah u ba la long teng u MDC na katei ka Constituency.
Kitei ki nongkyrshan kila pynpaw ruh ba u tei u rangbah u long u ba la trei shisha ia ki kam bad u ba la buh ruh ia ki dak ki shin ha man la ki shnong ki thaw kaba la pynlong ruh ia kitei ki paidbah ban kynmaw ieid ia ka jingnoh synniang ka jong u bad mynta ka kynti kala dei biang sa ka pali ka jong u ba un kit ia katei ka lyngkor jong ka konstitwensi.
Ha kaba iadei bad katei na ka liang jong u bah N.
Nongdkhar haba iakren bad u Nongthoh khubor u la pynpaw ba kumba ki paidbah kila thrang ia u ban ia aireng ha kane ka election shiteng samoi na ka liang jong u ruh un shim ia katei ka bynta ban pan ia ka ticket na ka party Congress.
Shuh shuh u la pynpaw ruh ba lada un ioh ia ka tiket na katei ka seng ka thong kaba ha khmat eh ka jong u ka long ban khur ia ka jingjop,  bad lada un jop ia katei ka election un iai buddien ruh ia ki kam pynroi kiba u la wanrah ha kipor ba u la long kum u MDC, na katei ka constituency kiba sahkut haduh mynta.
Shillong, 22 Risaw:Hadien ba ka kam MDC ha Mawthad raishan ka la sah thylli naduh ba u MDC katei ka konstitwensi u bah Brolding Nongsiej u la risaiñ noh ha kine ki khyndiat sngi ba la dep, u Rupang u la wad jingtip ia ki kyrtong ki ban ia khun na katei ka konsti twensi ha ka elekshon shiteng samoi.
Haba ia kren bad ka kong Fenela L Nong lait kawei na ki kyrtong kaba la ia khun teng ha ka elekshon MLA na katei ka konstitwensi ha u 2013 la ka don jingmut ne-em ban ia khun ha katei ka elekshon shiteng samoi, ka kong Fenela ka la pyn thikna ialade ba kan ym ia khun ia ka elekshon MDC hynrei ka la ong ba kan buh da ki briew lajong ba kin ia khun ha katei ka elekshon.
“Ngan pynieng da ki briew lajong ba kin ia khun ha katei ka elekshon" ka la ong.
Ka kong Fenela ka la ia khun ha ka elekshon MLA 2013 na ka seng HSPDP, hynrei ka la shah rem noh ha u bah Brol.
Hynrei katei ka la pynthikna pat ba ha ka elekshon MLA 2018 kan dei kawei na ki kyrtong kaba la khreh bha ban ia pyni reng pyrshah ia u bah Brol.
“Ha ka elekshon MDC shiteng samoi ngan pynieng da ki briew lajong, hynrei ha ka elekshon MLA 2018 te ngan ia khun beit" ka la ong.
Haba la kylli na ka seng aiu ka don jingmut ban ia khun namar ba ka la shah beh seng ha ka seng HSPDP ka kong Fenela ka la jubab ba ka jingshah beh seng jong ka na ka seng HSPDP kam dei kaba la pyntip sha ka ne ba kan ioh shithi eiei na katei ka seng (official) hynrei ka la ong ba ha ka 3 tarik mynta u bnai ka la dep phah ia ka shithi ia suk jong ka sha u President ka HSPDP na West Khasi Hills District u bah K.
P Pangniang bad haduh mynta ka la ong ba kam pat ioh jubab.
Haba pyrshang ban wad jingtip na ki nongialam ka HSPDP WKH hato la ki ioh ne em ia ka shithi ka kong Fenela ki la kubur ba ki ioh pdiang hynrei ki la ong ba ki dang shong pyrkhat ia katei ka kam, hynrei ki tyllong khubor na katei ka seng ka la ong ba ka jwat ia ka District ba kan shim rai ia katei ka kam bad la sngewthuh ba katei ka kam kan poi sha ka jingpyrkhat ka Central Body.
Lah ban pynkynmaw ba ka kong Fenela Nonglait ka la shah beh seng ha ka seng HSPDP ha ka por ba dang shongshit bha ka elekshon MP Lok Sabha na ka daw ba ka la leit ban ia don ryngkat ha ka jingialang jong u kyrtong ka UDP u bah Paul Lyngdoh kaba la long ha Motphran.
Haba phai sha ka elekshon shiteng samoi ha Nongstoiñ ka kong Fenela ka la ong ba katei ka elekshon ha ka jingshisha kam dei ban pynbunkam than hynrei ka dei beit ban ailad sngewlem hano hano ba kin pynkut ia ka samoi treikam u Maieid.
Ka la ong ba ha ka jingshisha ka la dei ka pali jong u bah L.
G Nongsiej ban mih shakhmat hynrei ka la ong pat ba lehse na ka daw ka aiñ ar maloi, kumta lada u bah L.
G un iakhun kan pynbunkam shuh shuh ia u paidbah ka nongstoiñ ban ia thep vote elekshon shiteng samoi.
“Ar snem ka la dei ban shu ailad sngewlem beit noh hano hano ban pynkut ia katei ka samoi treikam u Maieid kam pher lada dei hano hano ruh" ong ka kong Fenela.
Jowai, 22 Risaw:Uwei na ki nongialam ka Hills State Movement na Jowai, uba dei ruh u General Secretary ka APHLC, u ma Tylli Kyndiah u La khlad noh mynta ka sngi ha iing sah jong u kaba don ha Iawmusiang.
U la khlad haka rta kaba 81 snem ka RTA.
U ma Kyndiah u la long ruh kum MDC bad EM ka JHADC ha u snem 1974 bad kum u MLA ha u snem 1978.
U ma Tylli kyndiah udei uwei na ki nongshong shnong ba pawkhmat ka ri lum Jaintia khamtam ka nongbah Jowai.
Shillong, 22 Risaw:Ki pulit ka nongbah Shillong ki la ioh ban kem haduh 30 ngut ki briew kiba la leh kulmar bad iadih kyaid pathar ha kylleng ki jaka jong ka nongbah hynnin bad mynta ka janmiet sngi Palei.
Haba pynlait khubor halor kane, u SP ka East Khasi Hills District u Bah M Kharkrang u la ong ba ia kine ki briew la kem bad rah sha thanat hadien ba ki iadih ialeh pathar ha kylleng ki jaka jong ka nongbah bad napdeng kine ki 30 ngut, ki don ruh ki kynthei kiba la shah rah sha thanat.
“Ia kine ki briew yn rah sha kashari ban tian bishar pyrshah ia ki", la ong u SP.
Ki pulit ki la pynlong ia ka jingphikir bha ha kine ki sngi bad ki la maham ia ki briew ba kim bit ban iadih kyaid kren kyrkait, leh kino kino ki kam ba pynthut ia ki paidbah ha ki lynti syngkieng bad ha ki surok.
Ym tang katta, ki la maham ba kin leh da kaba tyngeh ban kem naphang ia ki nongniah kali buaid ruh.
Kane ka jingleh jong ki pulit ka long na ka bynta ban wanrah ia ka jingiaid beit bad ban wanrah ia ka jingbit jingbiang bad ka jingshngain jong ki paidbah.
Shillong, 23Risaw:Uwei u rangbah uba la tip kyrteng kum u Diously Bobbis Laloo kumba 54 snem ei ei ka rta uba ju khot ieit u bah Bobbies u ba niah Taxi kamai (Local Taxi) ha sor Jowai, u la jah rngai na ing naduh ka 19 tarik mynta u bnai.
U bah Bobbies u dei u khun jong ka kong Amabelis Laloo bad u bah Patric Lama, uba shong ba sah ha Dong Mihsngi Ladthalaboh Jowai.
Ha katei ka sngi u bah Bobbies u phong da ka patlun jain rong Blue, Sweeter rong Grey bad ki juti rong iong.
Ha ka jingiadei bad kane ka jingjia na ka liang kiba ha iing jong u ki la dep ban ujor da ka FIR ha Jowai Police Station ha ka 22 tarik mynta u bnai kumjuh ruh kiba ha iing jong u bah Bobbies ki la kyrpad ia kino kino ki briew kiba iohi bad ioh jingtip shaphang jong u kin sngewbha ban pyntip sha ki pulit lane sha kiba ha iing da kaba phone ha kine ki number: 9856927254/ 9863014220.
Jowai, 23 Risaw:Ki riew runar ki bym lah satia ban ithuh ki la rongtuh ia ki ar tyll ki kali na West Jaintia Hillls- kawei na Phramer bad kawei pat na Wahiaer hynrei da ka jingtrei shitom ki VDP ka Phramer ha ryngkat ki pulit ka phramer Traffic Cell bad ki pulit Nartiang PIC ia ka Pick Up na Phramer la lap biang ia ka na ka shnong Mynsngat.
Katkum ka jingiathuh u m BM Shadap uba dei u trai kali, u la ong ba ka kynhun ki riew runar ki la tuh ia ka kali jong u na Phramer- na iing haka synnia 21 tarik bad mar synioh sngew ia ka jingshah rong tuh katei ka kali jong u , u la phone sha ki para shnong para thaw khamtam sha ki nongialam ka VDP ha kaba ki la bethong ia kitei ki nongtuh.
Ha ka jingbeh thong, la iat ki nongtuh ki la tynrah ia kawei ka khynnah ha kaba ka la mynsaw malu mala bad ki la siew mardor 8 hajar tyngka bad phet krad ha kaba la pynlyngngoh namar katei ka kali kam don nombor shuh ba la weng ia ka.
Hadien ka jingbeh thong, la lap ia katei ka kali na Mynsngat hynrei ki nongtuh ki la phet noh sha khlaw.
Ha kawei pat ka jingjia, kawei ka kali Pick up kaba dei trai da u ma Paia Dhar na Wahiajer ka la shah ruh bad ki pulit ki dang thwet ia katei kali bad ia ki nongtuh ban iohkem ia ki.
Shillong 23 Risaw:Ha ka jingrai kaba kham pher bha, ka dorbar jong ka Jaiaw Laitdom ka la shim da kaba tyngeh ban weng noh ia u Bah Micheal N Syiem kum u dkhot ka Executive Member (EM) namar ba u la ujor Public Litigation Interest (PIL) pyrshah ia ki district council.
Ia kane ka rai la shim ha ka jingialang jong ka dorbar shnong kaba la long ha ka 23 tarik Risaw hadien ba la iakren sani bha ia kane ka kam.
Haba pynlait khu bor halor kane, u Bah HS Suting uba long u general secretary ka Jaiaw Lait dom Dorbar u la ong ba ka dorbar ka la rai da kawei ka sur ban weng noh ia u Bah Syiem namar ba u la ialeh pyrshah ban pynduh noh ia ki district council ha kane ka jylla.
“Ka Executive Committee ka dorbar shnong Jaiaw Laitdom ka la weng noh ia u Bah Micheal N Syiem kum u executive member jong ka Jaiaw Laitdom naduh mynta ka sngi namar ka jingialeh pyrshah dorbar bad ka jingai PIL ia ka district council", la ong u Bah Suting ha ka kyrwoh ba la pynlait mynta ka sngi.
Lah ban kdew ba u Bah Syiem u la ujor PIL pyrshah ha ka Meghalaya High Court la ki district council ha kane ka jylla ki dang iahap ne em ban don hadien ba la ioh ia ka jylla Meghalaya.
Ia kane ka PIL jong u Bah Syiem ka kashari ka dang phah bishar bad pule bniah ha u Attorney General ka India bad ka la pan jingshai ruh na ka sorkar jylla bad na ki district council.
Shillong, 23 Risaw:Ka Khun Hynnie wtrep National Awakening Movement kan pynlong ia ka jingiaid paidbah Rally da ka thuk thuk ha ka 27 tarik mynta u bnai bad kan sdang na madan student ha ka por 12 baje shiteng sngi.
Katei ka jingiaid paidbah ka long ban kyrshan bad kyrsiew thiah ia ki paidbah ba kin mih ryntih ha ka 30 tarik mynta u bnai ha ka proseshon ba la ynbeit da ka Synjuk Ki Nongsynshar Shnong ka Bri u Hynniewtrep bad kumjuh ruh ban dawa ba u myntri rangbah ka jylla u Dr.
Mukul Sangma bad ka kynhun myntri jong u ba kin hiar shuki noh kumba la thrang da u paidbah.
Ha ka kyrwoh ba la phah da u nongialam ka HANM pat u bah Lamphrang Kharbani u la wer ia ki paidbah bad kumjuh ruh ia baroh ki dkhot ka HANM ba kin ia mih paidbah ha ka 30 tarik mynta u bnai ha ka jingiaid proseshon paidbah ba la pynbeit da ki Rangbah Shnong.
Ka kyrwoh na u General Secretary Ka Synjuk ki Nongsynshar Shnong ka Bri U Hynniewtrep (SNSBH) u bah R.
L Blah pat ka la ong ba ka kwah ban pynshai ia ka jingmih khubor halor ka shithi ba la ioh na u Myntri Rangbah ha kaba iadei bad ka jingkular jong u ba ka Sorkar kan ym mushlia ia ki kam kiba dei khmih da ki District Council.
Halor kane, ka SNSBH ka kwah ban pynshai ba u Myntri Rangbah u la ai ia katei ka jingkular ha u 4 tarik, Lber 2015 hynrei la shem pat ba wat nadien katei ka tarik ruh ki kam ba u la leh kim shym long katkum ka jingkular jong u.
Katei ka Synjuk ka kwah ban pynshai ba ka jingphah shithi jong u Myntri Rangbah ha kum kane ka por ka long ka bym iahap haei haei ruh bad ka jingdawa ki bad la sngewthuh shai kdar ba katei baroh ka long tang ka kam politik ban pynpulom ia ka jingthmu jong ka SNSBH ban iaid paidbah ha ka 30  tarik mynta u bnai.
Shuh shuh, ka SNSBH ka kyntu ia ki paidbah ba kin ym shah pynthame da kine ki kam leh politik u Myntri Rangbah hynrei ban kyrshan bor bah ia ka jing iawer ka Synjuk ban iaid paidbah ha ka 30 tarik ban dawa shisyndon ia ka hok u paid ka Bri U Hynniewtrep bad ha kajuh ka por ban dawa ruh ia u Myntri Rangbah bad ki myntri jong u ba kin hiar shuki noh.
pynkut katei ka kyrwoh.
Shillong, 23 Risaw:Katkum ka Khasi Hills Autonomous District (Khasi Social Custom of Lineage) Act 1997, ka Seng Khasi Seng Kmie Mawkhar, ka la pynkop bor  na ka KHADC, kala shim ia ka bynta ban tang jait thymmai ia u shynrang Khasi ba ioh tang ia ka bym dei Khasi.
Ha kane ka 17 tarik Risaw, ka Seng Khasi ka la pynlong ia ka tang jait thymmai ia u khun jong u Bah Ankush T Marbaniang bad ka Nang-Vaishali Shyam kiba sah ha Laitumkhrah da ka jait ‘Kharshanbha’.
Ia ka niam ka rukom la pyndep da ka Riew Tymmen Riewsan Committee jong ka seng ryngkat ka khnong ka bishar ia ka jait thymmai ha kaba la pyndep da u Rangbah Donbokstar Kurkalang bad nangta la pynbud sa ka jer ka thoh ia ka nam ka kyrteng jong u khun jongki da u ‘Schuyler James Kharshanbha’ da u Rangbah Romeo Mawrie.
Ia kane ka tang jait la sakhi lang da ka Seng Khasi Nongthymmai Pyllun baroh kawei, ki kur ki kha, ki lok ki jor, ki para shnong para thaw bad ki marjan marpa.
Ka Seng ka kitbok kitrwiang ia kane ka jait thymmai, ‘Kharshanbha’ ba kan roi ha ki pateng pakit hapoh ka bri u Hynniewtrep, la ong ka kyrwoh na u Bah KS Marbaniang u secretary ka Riewtymmen Riewsan Committee, Seng Khasi Seng Kmie, Mawkhar.
Shillong, 23 Risaw:Ki paid riew ngeit Hindu kiba sah ha kylleng ki jaka jong ka nongbah Shillong ki la pyndep ia ka jinglehniam Puja jongki mynta ka sngi da ka bret lut ia ki blei thaw ha pung ka wah umkhrah ha Polo.
Ia kane ka jingleh niam puja jongki, la sdang naduh kane ka sngi Nyngkong bad ka la kut hynne ka sngi Thohdieng.
Da ki hajar ngut ki paid riewngeit hindu kynthei bad shynrang bad khynnah rit ki la tuid sha kane ka jaka bret blei thaw.
Ryngkat ki ksing ki dhah, ki bom ki jingtem bad ka jingshad jingkmen bad da phew tylli ki kali kynthup ki trok kiba kit ia ki blei thaw ki la wan tuid sha Polo.
Ki bos ba kit ia ki briew ruh ki la shlei smam ha ka thain Polo naduh mynstep haduh ban da miet syndon ban pyndep ia ka jingbret blei thaw jongki.
Tang kiban wan pynngam blei ha wah Umkhrah ki don kumba 70 tylli eiei, la ong u president ka Central Puja Committee (CPC) u Naba Bhattercharjee.
Mynta u snem  don 166 tylli ki Puja pandal ha ka jylla kynthup 87 ha East, South bad West Khasi Hills Districts, Ri-Bhoi District  11 tylli, Jainta Hills 9 tylli bad 54 tylli ha Garo Hills.
Nalor ki blei thaw na ki komiti bapher bapher ha kane ka nongbah, ki don ruh kiba la wan shimet na ka iing ka sem ban bret ia ki blei thaw jongki katkum ka jingngeit niam hindu jongki.
Na ka liang ka Central Puja Committee (CPC)  hadien ba la pyndep ia ka jingleh niam ha kane ka jaka, ka la shim ia ka sien jam ban pynkhuid biang ia ka wah Umkhrah.
Ka CPC ka la pynlong shwa ia ka jingpynkhuid paidbah shwa ban sdang ka jingleh puja bad hadien ba la dep ia ka puja ruh.
U Bhattacharjee u la ong ba ka CPC ka sngewkhia bha ia ka mariang bad ka jingjaboh jong ki wah khamram ka wah  Umkhrah kaba ju pynlong ia ka jingpyngam blei thaw jong ki riew ngeit Hindi man u snem.
U la ong ruh ba ka CPC ka la rai ruh ban pyntreikam ia ka CPC ia ka Swahh Abhiyan naduh mynta u snem ban pynkhuid man ka sngi u Blei jong ka taiew.
Jowai, 23 Risaw:Kawei ka longkmie kaba la khlad noh hashen ha Ladrymbai na ka daw ka jingshah tylliat ha kawei ka kali, hynrei haduh mynta ka sngi ym pat shym la don ba wan kam ia katei ka metiap kaba don mynta ha jaka buh metiap ha Khliehriat CHC.
Katei ka longkmie, kala shah tyllait ha kawei ka kali 10 shaka – ha ka shaka dein namar ba ka kum syntuid namar ka jingbymdon footpath hatei ka shnong.
Lap metiap – Ki pulit ka Ladrymbai ki la lap ia kawei ka metiap kaba per ha pung krem dewiong.
Ki pulit ki la ioh jingtip mynta ka sngi ha ka por dum jong ka jan meit bad kim lah shuh ban sei ia ka.
Ia katei ka metiap ynsei la shai ka sngi.
Shillong 23 Risaw:U Nongthoh khu bor ba pawnam bad barim bha jong ka jylla u Bah Sumer Sing Sawian u la ong ba ka jingjah noh bad ka jingbym lah shan slem jong kiba bun ki kot khubor,ka dei namar ba ka kam seng kot khubor ka dei kam shimet bad kaba bun ka jinglut hynrei ka kam kaba khia bad kaba iar haduh kattta.
Haba iakren bad u Rupang halor kane ka bynta ban twadjing mut  halor kano ka nong rim ba bun ki kot khubor Khasi kiba la mih naduh mynshwa bad mynta ruh bunsien ki jah noh tang katto katne por hadien ba la mih pyrthei.
“Ka daw ha ka jingiohi jong nga  ka jingjah bad ym lah shan slem ki kot khubor Khasi, ka dei namar ba ka kam seng kot khubor ka dei kaba leh da u briew shimet bad kawei ka dei ka jinglut kaba jur bha", la ong u Bah Sumar.
U la ong bunsien, haba u seng ka kot khubor u la sangeh ne khlad noh, ki kot khubor ruh ki ju jah noh khlem bteng shuh bad kane ka dei namar ba la leh bad la seng shimet jong u briew.
"Ka sorkar kam don bynta ha ki kam kot khubor, ka bynta jongka,ka long beit tang ban ai ia ki jingpynbna ki jingthoh", la ong u Bah Sumar.
U la ong ruh ba ym tang ki kot khubor Khasi kiba jah noh la bun ha kine ki sngi hynrei wat ki kot khubor phareng ruh ki iakynduh kum ia kane ka jingeh.
"Bun bah ki kot khubor Khasi bad wat ki kot khubor phareng ruh ki la jah noh hadien katto katne snem ba la mih pyrthei",la ong u Bah Sumar.
Ha kine ki sngi lei ka dei kaba eh ban seng kot khubor namar ba ka jinglut ka jur bha naduh ki mashin kiba rem dor ban ianujor bad ki por mynshwa ha kaba ka kham tad dor ki mashin.
"Mynta lei sa tang san snem hadien,wat ki computer kim donkam shuh bad kin sa mih sa kiwei ki buit stad ba kham pher", la ong u Bah Sumar uba dei uwei na ki nongseng bad editor jong u Aphhira uba la jah noh bun snem.
Katkum ka jingong u Bah Sumar,  haba ianujor bad kiwei ki jaitbynriew,ka jaitbynriew Khasi ka dei kawei kaba kham iaid shaphrang ha ka liang ka thoh ka tar bad kot khubor.
“Ngi la dep pynmih ia ki kot khubor la shi spah snem tam mynta, ban ia kiwei la kham iaid ma ngi kum ka jaitbynriew Khasi shakhmat ban ia kiwei kum ki Mizoram, bad kiwei ki jaitbynriew kane ka thain Mihngi", la ong u Bah Sumar.
U Bah Sumar u la ong ba ha ka synshar paidbah, ki kot khubor ki dei ban don shibun khnang ban ai lad ia ka jingmon jong jong ki paidbah.
“Katba nang mih bun ki kot khubor katta ka nang biang namar ba kan ailad ia ki paidbah nongpule ban jied ia ki kot khubor ban thied", la ong u Bah Sumar.
Ka jingdon jong ki pule ha kane ka juk mynta ka la kham bun ban ianujor bad ki por mynshwa bad ki kot khubor  ruh ki la ktah bun ki phang kiba iadei bad ka imlang sahlang kiba ai jingtip bad jingmyntoi ia ki paidbah ha ka liang ka rep ka riang, ka imlang sahlang bad kiwei kiwei.
"Kaba sngew tynnad mynta ka long ba ki kot khubor ki la ai jaka ruh ia ki bynta na ka bynta ki khynnah bad kane ka dei kawei ka bynta kaba bha", la ong u Bah Sumar.
Katkum ka jingtip ba la ioh na ka tnad Directorate ka Information and Public Relation (DIPR) ka jylla, la iohi ba bun bah ki kot khubor kiba la mih bun phew tylli naduh u snem 70 eiei haduh kine ki sngi bad bun na ki, ki la jah rngai noh.
Bun na kine kiba mih shisien shi taiew, shisien ar taiew, shisien shi bnai bad kiba man ka sngi ruh.
Ha ka kam kot khubor kaba donkam ka dei ka jingkyrshan ban ioh na ki nongthied nongpule ban lah ban pyniaid namar ba ki kot khubor ki dei ka bynta ban durut ia ka lyngkha ban wanrah ia ka jingtip kaba biang sha ki paidbah ban tei ia ka imlang sahlang bad ban kyntiew ia ka ri bad ka jaitbynriew.
Ha ka synshar paidbah, khlem ki kot khubor, ka synshar paidbah kan iap noh.
Kumba long haduh kine ki sngi ki kot khubor ba ai ia ka jingshakri kaba man ka sngi ha ka ktien Khasi, ki dei u Nongsain Hima, Rupang, Mawphor, Peitngor bad u Kynjatshai.
Shillong 23 Risaw:“Kaba duna eh ba ki paidbah kin wan tuid ha ka 30 tarik Risaw, kan long shi lak ngut eiei", la ong u Secretary ka ‘Synjuk ki Nong synshar Shnong ka Bri u Hyn niewtrep, u Bah RL Blah haba iakren bad u Rupang hynne ka sngi Thohdieng.
"Ngin sa ia peit ha katei ka sngi, mano ba kham lah ban pynwan briew,ka sorkar jylla, ne ka KHADC ne ki Rangbah Shnong", la ong biang u Bah Blah.
Katkum ka jingong ka jingiaid paidbah ha ka 30 tarik kan long kaba heh bha ha kane ka jylla kaban iasyriem bad ka dorbar bah kaba la dep ha ki bnai ba la dep ha madan Polo bad la dep pan bor (permishon) na u Deputy Commissioner ka East Khasi Hills.
Ha kane ka sngi ka jaka ialum la thmu ban long ha Lachumiere bad nangne kin sa ia iaid paidbah sha Secretariat.
“Ngi la ngeit skhem ba ki paidbah kin wan tuid ha katei ka sngi namar ba ngi la iaid bad leit ialap kylleng ki jaka jong ka ri Khasi bad Jaintia ban pynsngewthuh ia ki paidbah",la ong u Bah Blah.
U la ong ba ka jingiaid bad jingpynsngew jong ki Rangbah Shnong ha ki por ba la dep kam shym la pynsngap satia ia ki briew ka sorkar bad dei namar kane, ba ki la rai ban shim syndon ban pynlong da ka jingiaid paidbah kaba heh bha.
“Mynshwa haba ngi iaid khyndiat ngut kim  sngap eiei bad imat ki pyrkhat ba mynta lei ngin don ne em 100 ngut",la ong u Bah Blah.
Katkum ka jingong u Bah Blah ki Rangbah Shnong ki la pynkhreh ban shim da kiwei ki lynti lada ka sorkar ba ialam da u Myntri Rangbah Mukul Sangma kim patiaw ha katei ka jingiaid paidbah.
"Lada ka jubab kam long kaba biang, ngin sa iapyrkhat wat ban pyntreikam da ka direct action tangba ka jingiakhih direct action kan nym ktah ia ki iew ki hat",u la bynrap.
U la pynpaw ia ka jingsngew lyngngoh ia ka jingjubab jong u Myntri Rangbah u Mukul Sangma ia ka jingthoh jong ki Rangbah Shnong.
“Ka jubab johg u Myntri Rangbah ka dei tang ka kam ban pynthame ban pynbiej ia ki paidbah, ka dei ka shithi kaba la phah naduh u bnai Nailar", la ong u Bah Blah.
Hynrei ha kajuh ka por, u la ong ba ka jingiaid paidbah kam nym long ban pynthut ia ka suk ka sain, ka ain ka nun hynrei kan long kaba jaijai da ka akor ka burom.
Nongpoh, 23 Risaw:Ki sengbhalang bapher bapher na ka them Ri Bhoi District kiba kynthup ia ka RBYF, HYC, CORP, HNYF, RBSU, HNM lem bad ka Senglongkmie na Bhoir ymbong ryngkat ki plakad ki la mih paidbah ban pyn paw ia ka jingpyrshah ia ka jingbuh pata kyaid ha ka tamasa iarwai iasiaw ha madan Kurkalang ha Bhoirymbong hynne ka sngi.
Kine ki sengbhalang ki la pynjur ia bor district bad ka sorkar jylla kaba la ai bor sha ki nongpyniaid ban buh pata kyiad ( BAR) ha katei ka tamasa ba pynlong da ka Bacardi NH7 Weekender.
U Vice presisent ka RBYF u Bah L.
K Sawkmie u la ong ba ki sengbhalang kim pyrshah ia ka jingwan ban pynlong ka kane ka tamasa hynrei ki pyrshah jur ia ka jingbuh ia ka jaka dih sngewbha ha katei ka tamasa.
“Kumno ka sorkar jylla bad ka bor synshar district ka ai bor ban buh pata kyaid ha ka tamasa iatem iaput bad ngi kum ki sengbhalang ngi pynrem jur ia kane “, la ong ki nongialam sengbhalang.
Ki la pynrem jur ia ka Deputy Commissioner ka Ri Bhoi District ka Pooja Pandey kaba ai bor ban buh pata kyaid bad ka paw ba ka la pynkheiñ hi ia ka hukum jong ka 144Cr Pc.
Hynrei ha kajuh ka por, kine ki sengbhalang ki la kyrpad ia ki paidbah ba wan ban ia shimbynta ha katei ka tamasa da ka akor ka burom ym da ka jingpynjah burom.
Ia kane ka jingpyrshah la ialam da ki nongialam sengbhalang ba kynthup ia u Bah Bipul Thangkhiew, president ka RBYF, L.
K Sawkmie, vice president ka RBYF, Bah Amberlight Masharing, president HYC, NKHD, Bah A.
Jyrwa, Secretary ka HNYF, Northern zone lem bad kiwei kiwei ki nongaialam jong kiwei ki sengbhalang ha ryngkat bad ki longkmie na Bhoirymbong.
Nongstoin, 23 Risaw :Ka jingpynbna khohreh ka Election Commission ia ka tarik na ka bynta ka elekshon shiteng samoi ha Nongstoin ka la pynlamwir ym tang ia u paidbah ka Nongstoin, hynrei khamtam ia kito kiba don ka jingthmu ban ia ai reng ha katei ka elekshon bad kala pyn long ruh ia ki ban kin ia khohreh ban pynpaw noh ia lade na ka bynta ban pan ia ki tiket na ki seng sain pyrthei bapher bapher khnang ba kin ioh ban ia ai reng ha katei ka elekshon na ka por ka la long kaba khim palat ia ki.
Ia katei la pyntikna hadien ba u Rupang u la ioh iakren bad uwei u rangbah u ba la rai ialade ban pan tiket noh na ka party BJP ban ioh iakhun ha katei ka elekshon shiteng samoi ha Nongstoin ka ban sa long ha ka 21 tarik jong une u bnai ban wan, bad u tei u rangbah u ba thmu ban pan ia katei ka tiket na ka seng BJP la tip kum u bah Roland Mawsor.
Shuh shuh utei u rangbah u dei ruh u kyrtong jong ka UDP u ba la iashim bynta ha ka MDC elekshon ba dang shu dep na ka Nongstoin konstitwensi , bad ruh u la ia ai reng ruh ha ka MLA elekshon na Mawshynrut kum u kyrtong shimet ha u snem 2013.
U Rupang u ka ioh lad ruh ban twad jingmut na utei u Rangbah halor ka jingthmu pan tiket ka jong u bad kumjuh ka thong ka jong u bad ha kaba iadei bad kane na ka liang jong u bah Mawsor u la ong ba lada un ioh ia ka ticket bad ia ka jingjop ka jingthmu kaba ha khmat eh ka jong u ka long ban leit rah ia ki jingeh ba u paidbah ka thain sha u Modi khamtam ha kaba iadei bad ka jingshah khang tih ia ki marpoh khyndew khamtam ia u Dewiong namar tang ka kmie kaba lah ban sngap bad iarap ia ka jingeh jong ki khun namar ka BJP kaba doh ha ka bor sha Delhi kan sngap khambha ia kiba dei ki briew kiva na iing.
Haba iakren bad u Rupang la sngewthuh tikna ba ka pyntikna ba ka party BJP kan ia shim bynta ha kane ka elekshon shiteng samoi ha Nongstoin, bad na ka liang jong u Vice President Ka BJP u bah HopStandard Marthong u la pyntikna shuh shuh ba ka BJP kan ia shimbynta beit ha kane ka elekshon bad ha 28 tarik mynta u bnai na ka liang jong ka party kan shim ia ka rai na ka bynta ban pynbna ia u kyrtong.
Katba ha kawei pat ka khubor bala ioh lum jingtip ka party UDP mynta ka sngi ka 24 tarik kan pynlong ia ka jingialang na ka bynta ban ia rai ia u kyrtong ba kan sei na ka bynta kane ka elekshon shiteng samoi.
Shillong, 23 Risaw:U nongialam ka Garo Students’ Union (GSU) u la ujor FIR kylla ia u Addl Deputy Commissioner ka West Garo Hills namar ka jingujor jong u pyrshah ia utei u nongialam katei ka seng ha ka por ba u la leit ban pan jingtip lypa ka ain wad jingtip paidbah, na katei ka ophis.
Ha ka jingujor jong u, u la ong utei u President ka GSU na Mindik gre regional unit u Grenth M Sangma u la ong, “U Additional Deputy Commissioner, u ZI Sangma, uba dei ruh u member secretary jong ka DSC, West Garo hills district u la ujor FIR thok ia nga hapoh ka U/S 185 IPC namarba nga leit pan jingtip na ka ophis jong u lyngba ka RTIAct, 2005.
" U la ong ba ha ka 18 tarik u nailur u la leit ban pan jingtip lyngba ka aplikeshon katkum ka RTI Act na u Public Information Officer (PIO) District Selection Committee (DSC) West Garo hills halor ka jingthungkam Gram-Sevak bad Gram-Sevika naduh u snem 2010 haduh u 2015.
“Nga dei u nongshong shnong ka ri Lum Garo naduh ba kha bad nga dei ruh u nong India, nga don ia ka hok ban wad jingtip katkum ki kyndon jogn ka aiñ U/S 3 jong ka RTI Act, 2005.
" U la ong haba ia thuh ba haba u pan jingtip ruh u siew da ka pisa katkum ka dor jong ka jingwad jingtip katkum ka RTI.
“Nga don da ka jingmut kaba bha , nga pan jingtip ha ka 18 tarik u nailur na ka bynta ba ki paidbah kin tip bad ba ka hok kan kren" u la ong biang.
U Greneth u la kyntu ia ki bor bahalor ba kin shimkhia ia katei ka jingujor jong u bad ban pynshitom ia u ADC namarba u la pynkheiñ ia ka U/S ZUFA6/L66/776 IPC R/W Sec 18{b)/18(c} jong ka RTI Act of 2005 bad namar ka jingpynjynjar jong u ia u nongwad jingtip da kaba ujor da ka FIR thok sha ki pulit kaba u la pyndonkam bakla ia la ka bor, ong utei u samla.
Shillong, 25 Risaw:U Heh ka seng Congress uba peit ia kane ka jylla U V Narayanasamy u la wan poi mynta ka sngi ha nongbah Shillong bad la ong ba ka jingwan poi mynta ka sngi ka dei ban pynbeit ia ki kynrum kynram hapoh katei ka seng khamtam hadien ka resol MDC ha GHADC kaba la pyni ia ki dak ka jingtroin ka seng Congress ha kane ka jylla.
Ki lad khubor ki la iathuh ba haduh mynta u tei u heh Congress um pat ioh ba ia kren eiei bad ki MLA katei ka seng lane ki nongialam jong ka, hynrei la ong tang mar ia poi Shillong; ka la don ka jingiakynduh jong u bad u bah D.
D Lapang, hynrei kam shym la don pat kano kano ka jingialang namar ba kawei ka daw la ong ba ka dei ka sngi u Blei bun ki MLA ki bym lait bad kawei pat ka daw ka dei namarba u Myntri Rangbah ka jylla u Dr.
Mukul Sangma u don sha ri Lum Garo.
Namar kitei ki daw la sngewthuh ba ka jingialang jong ka seng Congress kan long lashai ka sngi ha kaba yn ia kren ia ki kynrum kynram kiba mih hapoh katei ka seng ha kaba la ong ba kan don ruh ka jingiakren ia kane ka aiñ Ar maloi ki nongmihkhmat ba la wanrah da ka sorkar khlem da don ka jingialang CLP katei ka seng bad kiwei pat ki mat kaba kynthup ruh ia ka kam nongialam.
Shillong, 25 Risaw:Ka tem ka put kam dei ka kam shu leh sngewbha hynrei ka dei ka pliang ja kaba pyndap ia ka kpoh, la ong ka Dr Helen Giri haba kren ha ka prokram kolshor ka dorbar shnong Mawlai Mawroh.
"Ia ka tem ka put la hikai ha ki skulbah bad ka dei ka kam ba wanrah ym tang ia a jingsngew tynnad hynrei ban ai jingim" la ong ka Dr Giri.
Ha kane ka sngi pynlong kolshor, la iashim bynta ki khynnah skul ka shnong Mawroh kum ka Mawroh LP and UP School, Stephan Memorial School bad ka Shullai Progressive School.
Ka prokram ka long kaba shongkun bha lyngba ka jingiashim bynta ki samla, ki khynnah bad ka jingwan pynshngain lang ki nongkitkam shnong.
Shillong, 25 Risaw:U Myntri Rang bah Duh ka Ri u Narendra Modi u la iaroh ia ka Mawlynnong ha ka jingkren jong u mynta ka step ha ka por 11:00 baje mynstep lyngba ka All India Radio.
U Modi u la iaroh ka jingkhuid katei ka shnong lyngba ki jingkren jong u ha ka prokram kaba la tip kum ka ‘Maan ki Baat’.
U Modi u la ioh jingtip shaphang ka Mawlynnong dei lyngba ka jingiathuh u Lat ka jylla u V.
Shanmuganathan ha ka shithi kaba u la thoh sha u.
U Lat u la pyntip sha u Modi lyngba ka shithi ba ka Mawlynnong ka dei ka shnong kaba khuid bad kaba leh khuid la katto katne snem mynta bad ka dei ruh ka shnong kaba la ioh khusnam kum ka shnong kaba khuid tam ha dewlynnong bah Asia.
U Modi u la ong ba katei ka nuksa ka Mawlynnong kan pynlong ia ka ri baroh kawei kaba khuid lyngba ka jingiashim bynta ki nongshong shnong ka ri India.
Ha katei ka jingkren u la buh thong ruh ba ha u 2019 ka sngi bay n rakhe ia ka jingdap 150 snem ka lyngkhuh sngi kha u Mahatma Gandhi ki 125 klur ki briew ha India kin kren sarong ba ka India ka dei ka ri kaba lait na ki jingjaboh.
Nongstoiñ, 27 lyngkot:Kawei ka khynnah rit kaba dang 13 snem ka arta ka la lait salit na ka kti jong u wei u runar u ba la thmu ruh ban bat bor ia ka katba ka dang don marwei ha iing sah jong ka kaba don ha ka shnong Mawiawtep, Rambrai West Khasi Hills.
Katkum ka tyllong khubor bala ioh lum na ki pulit ka Nongstoin la ong ba katei kajingjia kala jia ha ka step jong ka 26 tarik mynta u bnai, katba katei ka khynnah ka dang don tang marwei ha iing bad la iathuh ba ha katei ka por u tei u briew u la wan sha ka iing sah jong katei ka khynnah bad sdang da kaba leh kynshlein.
Shuh shuh la ong ruh ba u tei u runar u la thmu ruh ban bat jubor ia katei ka khynnah ia katei ka khynnah hynrei da ka jingia ksaid bad iakhun jong katei ka khynnah u tei u runar u la ioh ban kura ruh ia katei ka khynnah na ki bynta jong ka dur khmat hynrei don bok ba ha katei ka por la wan lap noh da ka hynmen jong ka bad katei ka khynnah kala lait noh na ki kti jong u tei u runar.
Hadien katei kajingjia na kaliang jong ki ba haiing ha sem ki la leit ban ujor noh sha ki pulit , bad ki pulit ruh hadien kajingioh ia ka jingujor ha ka jan miet jong ka sngi thohdieng jong kataiew ki la ioh ban kem noh ia u tei u runar na ka wei na ki jaka na ka thain Rambrai, halor katei ka jingjia ki pulit ki la dep ruh ban register ia ka case pyrshah ia u bad ka jingtohkit ka dang iaid sha khmat.
Ym tang katta hadien ka jingioh ban kem ia u tei u Teibor, na kaliang jong u, u la phla ruh ba dei ma u ,u bala don kti ruh ban rahbor ia ka trok ka bym pat don ia u registration number katba ka chassis number ka jong ka, ka dei kaba don ia u number D402XY32902 bad ka engine number pat kalong JL229H12 ia kaba u la kam ruh ba ka jingthmu ka jong u ban rah ia katei ka trok ka long ban leit kamai sha ki thain Maweit da ka jingai jong u wei u bar jylla u ba dei hi na Shella.
Shillong, 27 lyngkot:Ka sorkar India hapoh ka jing ialam jong ka BJP ka la wanrah ia ka Bill ban pynkylla noh (Amendment) ia ka Citenship Act, 1955 bad kumjuh ruh ia ka Passport (Entry into India) Act, 1920 bad ia Foreigners Act, 1946 da kaba wanrah ia ka Citizenship Amendment Act, 2016 ha ryngkat ka jing pynkylla ia ki kyndon jong ka ka Passport (Entry into India) Act, 1920 bad ia ka Foreigners Act, 1946.
Katkum kine ki ain la khang pyrshah ia ki Poiwir (Immigrants) ba kin wanruh hapoh ka Ri India khlem ki kot ki sla ne ka passport kiba biang bad kumjuh ruh ia kiba sah tam por ia ka por ba la buh, ka la niew beain ia ki poiwir kiba pyrshah ia kine ki kyndon ain.
Hynrei ka Bill ba la wanrah ban pyn kylla ia ka Section 2 bad ka scheduled 3 jong ka Citenship Act, 1955 ka Citizenship Amendment Act, 2016 ka la niew ia ki briew na ka niam Hindu, Sikhs, Bhuddhists, Jains, Parsis bad ki Christian na Afghanistan, Bangladesh and Pakistan, ym shuh kum ki poiwir beain kiba la shah niew Poiwir beain ha ki kyndon ain jong ka Passport (Entry into India) Act, 1920, and the Foreigners Act, 1946 , kaba mut ki poiwir kiba dei na ka niam Hindus, Sikhs, Bhuddhists, Jains, Parsis bad ki Christian na Afghanistan, Bangladesh and Pakistan lada ki wan rung ha Ri India kin dei ki trai shnong bad ym shem la niew shuh ia ki kum ki poiwir beain bad kin lait na ka jing shah pynshitom ha ki kyndon ain.
Ka HYC ka pynrem jur ia kane ka jingleh jong ka Sorkar NDA hapoh ka jing ialam jong ka BJP bad ka ong ba kane ka ain khyllah kaba long kum u len lum u ban nguid tylli noh ia ka jaidbynriew Khasi, ka long kum ka umsaw ka ban wankit ia ki poiwir na Bangladesh ban tyllup noh ia ka ri Khasi.
Ka HYC, ka kyntu ia ki MP napoh ka jylla ban pyrshah ia kane khamtam eh ia u MP na ka NPP ba u dei ban pyrshah jur ia kane bad lada jia ba ka BJP kam sngap u la dei ban weng noh ka jing kyrshan ia kane ka sorkar.
Ka HYC, ka kyntu ruh ia baroh ki MLA jong ka jylla ba ki dei ban pyrshah ia kane bad ki dei ban wan rah da ka rai hapoh ing dorbar pyrshah ia ka Citizenship Amendment Act, 2016 bad ia ki jing pynkylla ia ka Passport (Entry into India) Act, 1920 bad ia ka Foreigners Act, 1946, ong ka kyrwoh na U Bah Robertjune Khar Jahrin, General Secretary, HYC- CEC.
Jowai, 27 lyngkot:Ka Nartiang PHC bad ka Rymbai PHC ki la ioh khur mar ar lakh tyngka kum ki PHC kiba biang ka rukom treikam kaba dei ka khusnam jong ka sorkar pdeng ia kaba la tip kum ka KAYAKALP Award.
Ia kane ka khusnam la aiti sha ki Doctor ba dei peit ia kitei ki ar tylli ki jaka ai jingsumar da u Dr.
RC Laloo, Myntri rangbah ba-ar ha West Jaintia Hills na ka bynta ka Nartiang PHC bad da u ma Sniawbhalang Dhar, Myntri ba dei peit ia ka PHE bad Bording ha ka jingiarakhe Republic day mynta ka sngi ha Jowai bad Khliehriat.
Ka jingrakhe Republic Day kaba 68 ha Jowai bad Khliehriat kumjuh ha Amlarem ka la long kaba shongshit bha.
Ha Khliehriat, ha madan ialehkai ka Khliehriat Secondary School, la wan ban iashim bynta haduh 13 tylli ki kynhun parade kynthup ia ki pulit bad khynnah skul.
La pynlong ruh ia ka Cultural Program bad Fashion Show ia kaba la wan ban ia shim bynta da ki samla bha briew bad bit riam jong ka East Jaintia Hills.
Ha madan Jrisalein ha Jowai.
U Dr RC Laloo u la pynher ia ka lama lai rong bad u la ai ka jingkren kaba long solansar ha kaba iadei bad ka roi ka par ha ka jylla bad ka jingthmu jong ka sorkar hapoh ka jingialam u Dr.
Mukul Sangma kum u myntri rangbah ka jylla.
Ha Jowai ki la don haduh 27 kynhun ki kynhun parade kynthup ia ki pulit MPP, pulit 3rd Battalion, ki Scout and Guides, ki home Guards, NSS Thomas Jones, Kiang Nangbah bad ki skul bapher bapher.
Ia ka nam lahduh ha ka parade la ioh khur da ka Govt Boys higher secondary School, Jowai bad ka Government girls ka la wan ba lai.
Katba ka QC Springsides ka la wan ba ar.
Ka shad Cultural, ka jingpyni ia ki tableau da ki tnad sorkar bapher bapher ki long kiwei pat ki jingpynitynnad ia kane ka sngi.
Shillong, 27 lyngkot:Ka BJP Meghalaya ka pdiang ia ka jinghiar risain u Lat ka jylla u V Shanmuganathan khnang ban ailad ia ka jingtohkit kaba khuid bad kaba shai.
Haba iakren mynta ka sngi, u President ka BJP Meghalaya u Bah Shibun Lyngdoh u la ong ba ka party ka pdiang sngewbha ia ka jinghiar shuki u Lat ka jylla u V Shanmuga-nathan khnang ban ioh ia ka jingtohkit kaba khuid ban lap ia ka jingshisha baroh.
“Hadien ba la iohi ia ki jingshah kynnoh ha ki lad pathai khubor, ki bor ba halor jong ka party, kila bthah ia u Lat ba un hiar shuki bad u la phah ia ka shithi iehnoh kam ha ka 26 tarik mynta u bnai bad la pdiang ruh ia kane ka jinghiar shuki, la ong u Bah Shibun.
U la ong ba ka jinghiar shuki u Lat ka long ban wanrah ia ka jingtohkit kaba khuid ban lap ia ka jingshisha halor ki jingkynnoh baroh la ki dei kiba shisha ne dei tang ki jingpynthoh bria.
“Lada ka jingtohkit lap ba u la leh ia kane ka kam shait kynthei, ai ka ain kan pynshitom ia u katba ka ain ka sngew dei bad lada lap ba ka dei tang ka jingiasuh buit ban pynthoh bria ia u ruh, ai ka ain ka pynshitom ia kita kiba don kti", la ong u Bah Shibun.
U Shanmuganathan uba 67 snem ka rta, u la shimti kum u Lat ka jylla mynta tang kumba ar snem eiei bad u la peit lang ruh shipor ia ka Arunachal Pradesh shwa ba un risain noh.
U dei u dkhot jong ka RSS mynshwa bad la thung ia u kum u Lat ka jylla da ka sorkar NDA ba ialam da ka BJP.
U Lat u la hiar shuki hadien ba la shah kynnoh leh tam ia ka kyrtong ba iakhun ia ka eksam kam Public Relation Officer (PRO) ha ophis ka Raj Bhavan ha ka por ba interbiw kam, bad ia kane, la pynpaw pyrthei ha ka lad pathai khubor, ha kaba la kyrshan ruh kumba 80 ngut ki nongtrei ka Raj Bhavan kiba la pynher shithi jingujor sha u President ka ri, u Pranab Mukherjee bad sha u Myntri Rangbahduh ka ri, u Narendra Modi.
Shillong, 27 lyngkot:Ka jingialang ka Executive Committee ka JACATAM kan long ha ka 1 tarik Rymphang 2017 ha Youth Hostel, Shillong por 11 baje mynstep.
Baroh ki dkhot jong ka Executive Committee, ki nonghikai na ki seng nonghikai bapher bapher hapoh ha ka JACATAM la kyrpad ba kin iapoi ha katei ka jingialangg ba donkam.
Shillong, 27 lyngkot:Ka Forum (State Co-ordination Committee of Coal Owners, Miners & Dealer’s Forum) ka la shim khia bha halor ka jingmih ha ki kot khubor ia ka jingtih dewiong ba beain bad halor kane ka phang ka kyntu ia ki bor Sorkar ba kan pyrkhing ia ki kyndon jong ka ain ia kito lada lap kiba ialeh pyrshah ia ki jingbthah/ hukum jong ka iing bishar badonburom jong ka National Green Tribunal.
Ka Forum na ka por sha ka por ka iai kyntu, kyrpad ia ki dkhot jong ka kiba don ha baroh kawei ka Jylla ba kin ia kohnguh bad burom ia ka jingbthah/ hukum jong ka iing bishar badonburom jong ka National Green Tribunal, khnang ban lait na kino kino ki jingeh kiba lah ban mih bad ktah kylla.
Ka Forum ka dang wad ki lad ki lynti ban pynioh biang ka tih bad ka khaii dewiong khnang kiba im ja kpoh na kane ka kam kin ioh bteng biang ia ka kam kaba ki ju ia trei ia ktah.
Ka Forum ka la dep pynkhreh ruh ia ki jingai jingmut kiba janai bad kiba kham kyrpang ia kaba kan sa leit buh bad kyrpad iasaid lyngba ka mukotduma ka ban sa long ha iing bishar jong ka NGT ha ka 31tarik Kyllalyngkot 2017, ha New Delhi khnang ban pynmyntoi ym tang ia ki nongtrei bad nongkhaii dewiong hynrei ruh ban ia burom bad ban pynneh pynsah de ia ka mei mariang.
Nongpoh, 27 ‘lyngkot:Da ki spah tylli ki trok ia kaba la suba ba ki dei ki trok kit Dewiong bad tang namar ka jingkit palat pud ne (Overload) ki hap ban ieng da u lain haruh jong ka surok bah NH-6 kata naduh Umling ter ter haduh ban da poi hajan jong ka jaka thew Marpoh khyndew Weighbridge kaba don ha 13Mer Ri Bhoi District.
Ia kane la iohi ha miet 25 tarik mynta u bnai, hadien ba ka Confederation of Ri Bhoi People (CoRP) Sengkmie, ia kaba la ialam da u President u Bah Bandary Ryntathiang, ka la pynlong ia ka jinghiar jurip ia katei ka Weighbridge kaba don ha 13Mer, kaba long ruh kum shi bynta ban pynpaw ia ka jingpyrshah halor ka jingioh iaid laitlan jong ki trok kiba kit palat pud bad kaba pynkhein ruh wat ia ki kyndon jong ka NGTHaba kren sha ki nongthohkhubor, u Bah Bandary Ryntathiang, u la ong ba ka daw kaba la pynlong ia ka seng ban kan pynlong ia kane ka jinghiar jurip, ka long ban bat ia kito ki trok kiba kit palat pud ia u Dewiong, namar katkum ka jingtip kaba la ioh da ka seng, bun na ki trok kit palat pud ki pynkhein ia ki kyndon ka NGT, ha kaba ki ioh beit ban iaid lyngba katei ka Weighbridge.
U la ong ruh, ba ka seng ka la ioh ruh ia shibun ki jingujor na ki nongniah trok ba bun na ki trok kiba la kit palat pud, haba ki poi ha katei ka Weighbridge kim siew khajna sha ka sorkar, ha kaba la shu pyllait khlem da don wat tang kawei ruh ka ban shah bat ha ki briew sorkar.
“Ka long ruh kaei kaei kaba pynlyngoh ban iohi ba ki trok ki ieng da u lain harud jong ka surok bah NH-6 wat haduh ka por 12: 00- 1: 00 mynstep bad kane ka jingieng jong ki harud jong ka surok bah, ka long ban ap ia ka jubab na kiba deipeit ha katei ka Weighbridge, ha kaba tang mar ia ioh ksai na katei ka Weighbridge kumta ki sa sdang ban khih na ka jaka bba ki ieng" ong u Bah Bandary Ryntathiang.
Haba iadei bad kane ka jingiaid laitlan ki trok kit palat pud, ka seng ka la dep ruh ban phah dorkhas sha u Commissioner Secretary of Transport bad sha u Deputy Commissioner ka Ri Bhoi District, na ka bynta ban kyntu ia ki ba kin tuklar lem halor katei ka jingiaid laitlan ki trok kiba kit palat pud, hynrei kum ka seng ka dap pat da ka jingsngewkhia ba kat haduh mynta ym shem la lah ban leh ei ei, ha kaba kane ka jingiaid laitlan jong ki trok kit palat pud ka dang jyllei katba nangmih ki sngi, la bynrap u Bah Bandary Ryntathiang.
Namarkata, ka seng ka buh ruh ia u dak jingkylli da kaba ong ba balei tang ki trok kiba don jingiadei kim donkam ban siew wat haba ki kit palat pud, hynrei kito pat ki bym don jingiadei bad katei ka Weighbridge ki hap ban siew T.
500 haduh T.
1000.
Khadduh eh ka seng ka kyntu ia ki bor ba deipeit ba kin tuklar lem halor kane ka kam, khnang ba kan ym don kano kano ka jinglehshiliang khmat haba iadei bad ka jingsiew khajna sha ka sorkar bad lada don kino kino ki trok kiba kit palat pud kim dei ban iaid lait, u la bynrap.
Shillong,27’lyngkot:U Chairman ka Public Account Committee ( PAC) jong ka ing dorbar Thaw-aiñ ka jylla u bah Paul Lyngdoh u la ong ba ka jingshah kem jong u MLA barim ka Umroi u bah Stanlywiss Rymbai ka dei beit kaba la pynshong nongrim katkum ka jinglap ki pulit kiba tohkit ia katei ka kam.
“Ka jingshah kem u bah Stanlywiss ka dei kaba la pynshong nongrim katkum ka jingtohkit ka tnad pulit" ong u bah Paul Lyngdoh haba kren sha ki nongthohkhubor bad u la ong ruh ba baroh ki jingshisha kin sa paw hadien halor ka jingsiew kaba T.
8 klur tyngka ia ka jaka kaba don ha Mawpalai.
U bah Paul u la ong ba ka tnad CID, kan pynpoi ia ka ripod jong u hapoh u rymphang mynta u snem , lah ban kdew ba ka tnad pulit lyngba u special SP jong ka tnad CID u la phah ia ka ripod kaba man u bnai sha ka PAC hadien ba ka PAC ka la ai hukum ia ka tnad pulit ban pynsted ia ka jingtohkit.
“Mano manor uh ba donkti ha katei ka pisa, kan dei beit ka kamram jong ki pulit ban tohkit bad ban kem bad ban pynngat ruh katkum ki kyndon jong ka aiñ" ong biang u bah Paul da kaba bynrap ba baroh kiba mih na ka jingtohkit ki pulit kin hap ai ia ka ripod sha ka komiti khnang ba baroh kin paw beit haba shai khnang ban lah ban tehlakam ba ka rukom treikam ka sorkar kan long kaba biang jingkheiñ.
U bah Paul u la ong biang ba ka PAC ka lah ban shim ia ka kum ka ing dorbar thaw-aiñ kaba rit “Kan dei ka jingkitkhlieh jong ki tnad bapher bapher ban jubab bad ban burom ia ka bor jong ka ing thaw-aiñ kaba ki dkhot ka PAC dei ki dkhot jong ka Ing Dorbar Thaw-aiñ.
Haba kylli kaei ka kam jong ka PAC hadien ba la dep tohkit , u bah Paul u la ong ba ka kam jong ka PAC ka dei ban ai ia ka jingmynjur, “Ka PAC kan ai jingmynjur lane ki jingkynthoh sha ka sorkar jylla lyngba ka Ing Dorbar Thaw-aiñ, ka lah ban kdew ia ki jingdkoh lada don bad ka lah ban tih bniah halor kitei ki jingdkoh, ha ka dorbar ngi lah ban wanrah ruh ha ing dorbar ban ia kren" u la ong.
Nongpoh, 29 ‘lyngkot:Ka lynti Rel, ka jaka run, jaka mih, ka kad liengsuin Umroi bad ki kam Khappud, ki saw tylli kiba hakhmat eh ba ka Ri Bhoi Youth Federation (RBYF) ka la iatai bad shim ruh ia ka rai ban dawa na ka sorkar ba kan pyntreikam noh bad kane ka sur ban dawa ka la mih ha ka General Council ka RBYF ha sngi Saitjain ha NSCA Indoor Stadium, Nongpoh.
Ha katei ka jingialang kaba la wan iashimbynta naduh ki heh nongialam ka RBYF, ba kynthup ia u President ba rangbah u Bah Bipul Thangkhiew, u Bah A.
G Sten General Secretary lem bad kiwei kiwei ki nongkitkam naduh na ki Unit bad Circle bapher bapher kiba don ha ka Dong Ri Bhoi, ha kaba ka la don ka jingiatai kaba jur bha ban thaw ia ki lad ki lynti na ka bynta ban wanrah ia ka roi ka par, ym tang ha ka Distrik bad ha ka jylla ruh kumjuh.
Haba pynshai ia kine ki jingdawa ba hakhmat eh kaba la shim da ka RBYF, u President ka RBYF Bah Bipul Thangkhiew, u la ong haba iadei bad ka jingthmu ka sorkar ban wanrah ia ka lynti Rel sha ka jylla, kum ka seng kam don jingpyrshah ei ei, hynrei shwa ia kane ka sorkar ka la dei ban pyndep shwa ia ka jaka rung jaka mih, khnang ba yn lah ban tehhlakam ia ka jingrung kyrthep jong ki mynder, namar katba ym pat don ki ain ki ban the pyrkhing ia ki mynder kum ka seng hi kam pat lah ban pdiang ia ka lynti Rel.
Haba ban halor ka jingrung laitlan jong ki mynder ha ka jylla, u Bah Bipul u la ong ruh ba ka seng kan iai buh ia ka jingdawa sha ka sorkar ban kan pyntreikam noh ia ka Meghalaya Residents Safety and Security Act, 2016, Benami Act, 2016, kaba dei ka Ain ka ban teh pyrkhing ia ki mynder bad ha kajuh ka por ka seng ka la dawa ruh ia ka sorkar ba kan thaw noh ia ka District Task Force Committee ha ka Distrik, kaba long ruh katkum ki kyndon ain hapoh ka Meghalaya Residents Safety and Security Act.
Katba haba iadei bad ka kad liengsuinUmroi, na ka liang ka seng ka dawa ia ka sorkar ba ka dei ban pynstet noh ban pyntrei ia katei ka kad liengsuin Umroi, namar jin lada ka sorkar ka lah ban pynkloi ban pyndep ia ka kad liengsuin Umroi, kan da long ka jingkyrkhu kaba khraw ia ki paidbah ha ka jylla, khamtam ia kito kiba donkam ban leit jngai, la bynrap u Bah Bipul.
Shuh shuh, u la ong ruh ba ha katei ka jingialang la shim ruh ban iakren bad ia ka sorkar ba ka dei ban pynbeit noh kloi haba iadei bad u pud u sam jong ka jylla, namar kumba ka long mynta tang namar ka jingbymlah ka sorkar ban pynbeit ia u pud u sam, ka wanrah pat ia ka jingeh kaba khraw ia ki paidbah bad khamtam eh ia kito kiba shong ha ki khappud bad ka Assam.
Ka seng ka la shim ruh ia ka rai ban dawa ia ka sorkar jylla, ba ka dei ban ai da ki lad jingiada kiba kham kyrpang bad kham mang kyrpang ruh ia ki kam pynroi na ka bynta sha ki shnong ha ki thain khappud, u la bynrap.
Shillong, 27 ’lyngkot:U Lat ka jylla Meghalaya u V Shanmu-ganathan u la hiar shuki noh kyndit hynnin ka sngi Republic hi bad katei ruh ka dei, ha ka por ba u don ialade ha Itanagar, ka nongbah jong ka Aruna-chal Pradesh.
La iathuh ba hadien ba ula phah ia ka shithi iehnoh kam sha u President ka ri India, u Pranab Mukherjee, ula pdiang mynta ka sngi.
U Lat ka jylla u la shah kynnoh ba u pynhiar dor ia ka Raj Bhavan kum ka jaka lehsngewbha ki thei samla ne ‘Young Ladies Club’, ha kaba kumba 80 ngut ki nongtrei ka Raj Bhavan ruh ki la kam ba ki don ki sakhi ban sei madan, hadien ba ki la pynher ia ka shithi jingujor sha u President ka ri u Pranab Mukherjee bad u Myntri Rangbahduh ka ri u Narendra Modi.
U Lat ka Jylla, uba don 68snem ka rta, u don hynnin ka sngi, ha Itanagar, na bynta ka jingrakhe Republic Day bad ula phah ia u nongtrei jongu, uba don ha Shillong, ba un lum lut ia ki tum ki tam jongu, kiba don ha kamra thiah jongu bad la leit rah ia ki kot ki sla sha Guwahati mynta hi ka step, ha kaba U Lat, un leit shim ia kitei ki tiar na Guwahati bad un leit phai pat sha New Delhi.
Na ka liang jong ki nongtrei jong ka Raj Bhavan, ha ka jing ujor sha ka ophis jong u myntri rangbahduh, ki kam, ba une u U Lat, ula pynkordit ia ka trei ka ktah jongki, ha kaba ka la ktah ruh ia ka pyrkhat pyrdain jongki.
Katei ka jing ujor, ka kam ruh ba ki don arngut ki nongtrei Public Relations Officer, nangta sa kawei ka nongshet bad kawei ka nos, kiba dei baroh saw ngut ki kynthei suda, kiba trei beit tang mynmiet ha Raj Bhavan.
U Lat, u dei u dkhot jong ka RSS, na Tamil Nadu bad ula shimti kum U Lat ka Jylla, ha ka 20tarik Jymmang 2015.
U Shanmuganathan u la shah thalain ruh ha ki sengbhalang kynthup ka Thma u Rangli(TUR) bad ka CSWO kiba la pynlong ia ka jingiasoi paidbah ban pynrem bad pyrshah jur ia kane ka jingleh jong u Lat, bad ki la dawa ba dei ban weng noh ia u mardor.
U Lat ka jylla u la shah kynnoh ba u leh tam ia ka kynthei kaba iakhun ia ka kam Public Relation Officer (PRO) ha ka ophis jongu ha Raj Bhavan bad ia kane ka khubor la pynmih paidbah da kawei ka kot khubor phareng na kane ka jylla.
Ban pynjur ba dei ban weng ia u Lat ka Thma U Rangli Juki (TUR) bad ka Civil Society Women’s Organization (CSWO) hynnin ka sngi ki la pynlong ia ka jingiasoi paidbah ha khmat khyrdop ka Raj Bhavan ha kaba la kam, ba 400 ngut ki briew ki la iashim bynta, kaba dei ruh ka sngi Rakhe ia ka Republic Day.
Katkum ka khubor ba la iohlum, u President ka ri hadien ba la pdiang ia ka jingiehnoh u Lat, u V.
Shanmuganathan, uba peit ia ka Meghalaya bad Arunachal Pradesh.
U President ka ri u la thung bujli noh ia u Banwarilal Purohit, u Lat ka Assam ban peit lang shipor ia ka Meghalaya bad ia u Padmanabha Balakrishna Acharya, u Lat ka Nagaland ban peit lang shipor ia ka Arunachal Pradesh haduh ban thung da uwei pat ba thymmai.
Ha ka jingujor ba la thoh sha u President ka ri bad sha u Myntri Rangbahduh ka ri, ki nongtrei ka Raj Bhavan, Shillong ki la kynnoh ba u Lat ka jylla u V.
Shanmuganathan u la pynhiar dor kum u khlieh ka jylla da kaba pyndonkam bakla ia ka ophis ba u don.
“U long uba khor, uba atlukhi, ba kiew jingdom beij, bad uba thok.
Nalor, ba u la pynhiar dor ia ka burom ka Raj Bhavan da kaba pynlong ia ka Raj Bhavan kum ka Jaka Lehkmen Ki Thei Samla ne Young Ladies Club".
Kham mynshwa, u Lat u la kyntait ia ka jingkynnoh ba leh tam ia ka kynthei kaba iakhun ia ka kam PRO ha Raj Bhavan, bad u la kam ba u shim kum ki khun ki ksiew.
Shillong, 27’lyngkot:Kyndit kyndit mynta ka sngi ki paidbah nongshong shnong jong ka Umsaw Khwan ki la wan tur puk sha khyrdop jong u Director General of Police kaba don ha nongbah Shillong ban dawa na ka tnad pulit bad na ka sorkar ba ka dei ban pyllait noh ia u MLA barim ka Umroi konstitwensi u bah Stanlywiss Rymbai uba la shah kem ha ka sngi balang jong ka taiew.
Ia katei ka kynhun la ialam da u Rangbah Shnong ka Umsaw-Khwan u bah Handarlan Nongkseh.
Haba kren sha ki nongthohkhubor u bah Handarlan, u la ong ba katei ka jingwan jong ki ka dei ban dawa pyllait noh ia u bah Rymbai bad ban pyni ia ka jingpyrshah ia ka sorkar namar ba ki shim ba katei ka jingkem ia u bah Rymbai ka pyni ba ka sorkar ka la kynnoh nongthok nongshukor ia ka bor shnong.
Katkum ka jingiathuh utei u rangbah shnong ka Umsaw-Khwan u la ong ba ha u snem 1953 ka shnong ka la ai jaka ha ka sorkar ha ka tnad Soil and Water Conservation ba kan thung dieng bad ha katei ka jingiasoi kular ka la don ka kyndon kaba ong ba hadien 30 snem ka sorkar kan hap ban pynphai biang ia katei ka jaka sha ka shnong bad ia katei la ia soi ha ka por ba u Dr.
Henry Lamin u bat kum u myntri ka tnad Soil and Water Sonservation.
U la ong ba na ka por sha ka por ka bor shnong ka la thoh sha ka sorkar ba ka dei ban pynphai noh ia katei ka jaka bad khadduh dei ha u snem 2008-09 ba ka sorkar ka la rai ban ym pynphai shuh ia katei ka jaka, hynrei kan siew da ka dor kaba long T.
10 klur tyngka bad ka shnong ruh ka la rai ban pdiang ia katei bad ka shnong ka la aibor ha u bah Stanlywiis Rymbai ban pyndep ia ki kam ba donkam.
U la ong ba ym shym la don kano kano ka jingpynwit ha kaba ia dei bad katei ka kam na kano kano ka liang ruh bad ka sorkar ka la siew shuwa T.
8 klur tyngka katba ka dang sah sa T.
2 klur tyngka hynrei kyndit kyndit u bah Handar u la ong ba ka sorkar ka la kam ei pynban ia katei ka jaka ba ka dei ka jong ka bad ka la dawa ba dei ban pynphai noh ia katei ka T.
8 klur tyngka.
Katei ka kam ka la poi mukotduma ruh ha kaba ka kashari ka la pynksan ia ka shnong bad ka la pynmih hukum ba ka sorkar ka dei ban siew lut ia katei ka T.
2 klur kaba dang sah.
Hynrei u la ong ba ka sorkar kam hun satia ia kate ka rai jong ka kashari bad ka la ujor sha ing bishar ha Nongpoh ia kaba la tip kum ka ‘Recovery Suit’ bad hangtei ruh la pynksan ia ka shnong bad nalor katei ruh ka sorkar ka la ujor mukotduma biang bad ka ingbishar ka la rai Exparte ia katei ka mukotduma bad mynta ka dang sah hapoh ingbishar.
U la kynnoh ba katei ka jingkem ia u bah Stanlywiss Rymbai ka dei tang ka kput politik.
Lah ban kdew ba ha ka sngi balang jong ka taiew ki pulit ki la kem noh ia u bah Stanlywiss Rymbai MLA barim ka seng Congress na Umroi konstitwensi da kaba kynnoh ba u la shim ia ka pisa ba T.
8 klur tyngka na ka tnad Soil and Environment jong ka sorkar ha ka dor ia die ia thied pynban la ong ba katei ka jaka ka dei kaba long trai lypa da ka tnad Soil and Water Conservation ka sorkar.
La kem ia u bah Rymbai namar ka kyrteng jong u ka paw ha ka ripod u CAG ha kaba ia dei bad ka jaka ha Mawphalai.
U bah Rymbai mynta u don 14 sngi hapoh ka jingtohkit ka kashari hadien ba la kem ia u da ka tnad Criminal Investigation Department (CID).
Shillong, 27 lyngkot:Ka KHNAM ka ieng ha ka nongrim ban iada ia u pud u sam, ka khyndew ka shyiap bad ka ri bad ka jaidbynriew ba rit paid," ong u Bah BL Nongbri (Ba ju khot ieid Bah Ban), Chief Organiser ka KHNAM Mawlai Circle uban long ruh u kyrtong na ka bynta ka elekshom MLA 2018 na ka Mawlai na ka KHNAM.
U Bah Ban haba kren ha ka jingialang ka Mawlai Circle ha ka 24 tarik mynta u bnai ha Mawlai Nongkwar Basic School ha ryngkat ka jingiadon lang ki nongialam ka Central Body kiba kynthup ia u Bah Pyndap Saiborne President, Bah Adelbert Nongrum V.
President, Thomas Passah President Youth Wing, Shillong City, Bah Adel Bet Nongrum President Mawlai Circle bad kiwei kiwei.
U Bah Nongbri ula ong ruh ba ka thong kaba hakhmat eh ka jong u kalong ruh ban wanrah ia kata ka economic reform ne ka jingkylla ha kaba iadei bad ka ioh ka kot bad ka roi ka par, khamtam ha ka liang ka rep ka riang bad ban kyntiew ia ki longiing kiba duk ba suk ha kiba bun ki liang.
Kiba bun ki nongialam ka jylla ki don ka spah ka phew, hynrei namar ba ki wan na ki longiing ba bit ba biang kumta haba ki rung sha ka kam politik kim sngewthuh halor ki jingeh jong u duk u suk bad dei na kata ka daw ka synshar ka khadar ka hiar arsut namar kim sngewthuh ia ki jingeh jong ki duk ki suk, ong u Bah Nongbri.
Kumba kalong mynta u Bah Nongbri ula ong ba ia kiba bun ki kam la wan knieh bad trei da ki briew kiba na shabar jylla, kumta kum u briew uba sngewthuh bha ia ki jingeh jong kiba duk ba suk u don ia ka jingangnud ban wanrah ia ki lad ioh kam ioh jam hapdeng ki trai ri trai muluk lyngba ki skhim bapher bapher naduh ki nongtrei bylla misteri, nongtrei iing briew, ki nongsait jain nong bad kiwei kiwei pat ki kam bylla.
Kum u riew shimet bad u kontraktor u Bah Ban ula ong ruh ba mynta kiba bun ki nongtrei bylla kila ioh ia ka jingmyntoi lyngba ka jingwanrah ia ka skhim ha ka shnong Mawlai lyngba ka Megh Building And other Construction Welfare Boad, Shillong, bad u buh ruh ka jingkyntu ia ki nongbylla ban leit iakynduh ia u commisioner jong ka Labour ba kin ioh jingmyntoi lyngba ki skhim bapher bapher.
Ha kane ka jingialang la ioh ruh ka jingkren na u Bah Pyndap Saiborne President ka KHNAM-CB uba la pynpaw ba ka KHNAM ka dang ieng skhem halor ka nongrim ban dawa pyntreikam ia ka Innew Line Permit (ILP) ha kane ka jylla bad ha kaba iadei bad ka Reservation Policy.
Nalor u President la ioh ruh ka jingkren na kiwei kiwei pat ki nongialam jong ka KHNAM ha ryngkat ka jingiadon lang kiwei kiwei pat ki nongialam jong ka KHNAM Mawlai Circle kynthup ia ki nongkitkam bad ki riew paidbah.
Shuh shuh ha kane ka sngi la pynskhem ruh ia ki 15 tylli ki unit jong ka Mawlai Constituency kiba kynthup ia ka Nongkohlew ,Mawtawar, Mawkynroh, Mawroh, Nongpdeng, Nongkwar, Mawiong Umjapung, Mawiong Rim, Nonglum, Motsyiar bad kiwei kiwei.
Shillong, 27 ’lyngkot:Ia ka jaka pynwandur biang ban tei ia ka jingim kaba larkam ia ki kynthei ba shah thombor bad iakynduh ia ka jingeh ha ka jingim, ka Special Cell for Women and Children, la plie paidbah mynta ka sngi ha Shillong Sardar Police Station, da ka Chairperson ka State Commission for Women, ka Kong Theilin Phanbuh.
Kane ka jaka, kan long ban saindur ia ki kynthei ki khynnah kiba iakynduh ia ki jingeh khamtam ki kam shah thombor, ha kane ka jylla.
Ka jingplie ia kane ka jaka, kan long kaba khampher ruh ha kaba ka la wan ha ka por ba ka jylla ka la khihwin na ki kam thombor ia ki kynthei khynnah khamtam ka jingdonkti ki heh sorkar.
Haba kren ha kane ka sngi, ka Kong Theilin Phanbuh ka la ong ba ka jylla Meghalaya ka dei kaba niew burom bha ia ki kynthei namar ba ka shim jait na ki kynthei ba la saindur da ki longshwa manshwa.
“Hynrei ki briew nabar ki shim bakla ia ka jingmut ka imlang sahlang jong ngi.
Ha ka imlang sahlang jong ngi, u shynrang u don ar kyrdan, kawei kum u longkpa ha iing khun bad kawei ka kyrdan kum u longknie ha ka kur ban kitkhlieh", la ong ka Kong Phanbuh bad bynrap, ban kynnoh ba u shynrang um don bor, kam long kaba dei.
Ka la ong ba ka jingjia ha kine ki sngi pyrshah ia ki kynthei, ka long kaba sngewsih bad kum ka imlang sahlang, ka dei ka jingkitkhlieh lang baroh ban iatreilang ban ialeh pyrshah ia ki jingsniew bad jingshah thombor jong ki kynthei.
Haba pynpaw ia ka jingeh ba ka State Commission for Women ka iakynduh, ka la ong bunsien ki briew haba don ka jingshah thombor jong ki kynthei, ki la tei pop ia ka Commission, kala leh aiu.
“Ka jingeh ba ka Commission ka long ba ka don ka bor kaba khim bad nalor kata, ki nongtrei ruh ki duna bad ka shem jingeh ban leh ia ka kam", la pynpaw ka Kong Phanbuh.
Ka khot ia ki sengbhalang ba kin iatreilang bad ka Commission khnang ban lah ban pyniaid ia ki kam kiba tynjuh man ka sngi.
“Man ka sngi, ngi ju ioh ia ka jingujor 2-3 tylli na ki kynthei ba shah ban bein bad ka kam ka long kaba khia ba ka Commission ka hap ban shim ia ka jingkitkhlieh", ka la ong.
Shwa ia kane la ioh ruh ia ka jingkren na u DIG Eastern Range u Bah AR Mawthoh uba la pynpaw ba ia ki jingeh ba ki kynthei ki iakynduh ka shem jingeh ban batai namar ba ka ktah ia ka jingmut jingpyrkhat, ka met ka phad jongki.
“Ka jingdon kane ka jaka kan long ban pynwandur biang ia ki na ka jingsngew duh jingkyrmen", la ong u Bah Mawthoh.
Katba ka Director ka Tata Institute of Social Sciences, Mumbai, ka Trupti Panchal ka la ong ba kane ka Cell ka dei kaba nyngkong ha Meghalaya bad kaba ar ha Dong Mihngi, hadien ka Guwahati.
Ka la ong ba ia kum kane ka Cell la sdang nyngkong ha u snem 1984 ha Mumbai bad mynta ka la saphred kylleng ka ri ban iarap ia ki kynthei kiba iakynduh jingeh.
Ia kane ka Cell ha Sardar yn don ar ngut ki kynthei ba la pyntbit ban ai ia ka jingkyrshan ka jinghikai ia ki kynthei bad la plie lyngba ka jingkyrshan ka Tata Institute of Social Sciences, Mumbai bad ka National Commission for Women, ha kaba ka State Commission for Women, ka tnad pulit, ka tnad Social Welfare ka jylla bad ka Meghalaya State Legal Services Authoirty ka don ban iatreilang ban iarap ia ki kynthei ba iakynduh jingeh.
Kiwei pat kiba kren ki kynthup ia u Bah WL Diengdoh u member secretary ka Meghalaya State Legal Services Authoirty bad kiwei ha ka jingialang ba la pyniaid da u SP ka East Khasi Hills u Bah Mariahom Kharkhrang.
Jowai, 29 lyngkot:Ki la don ar ngut ki kyrtong kiba ia khun ia ka election Dolloi ha Elaka Jowai ha kaba ka jingiathep vote kan long ha ka 14 tarik une u bnai.
Kitei ki ar ngut ki kyrtong kidei u RK Ram Rymbai pyrshah ia u Acting Dolloi, u ma Puramon Kynjing.
Ka jingiathep vote Dolloi ha ki 18 Elaka ka rilum Jaintia ka long tang ki shynrang suda, wat lada ia ka khyndew ka shyiap ka jait ka kynja la ri la sumar da ki kynthei, hynrei ki kynthei hi kim don hok satia ban jied ia u Dolloi namar kane ka la long ka jinghikai kaba naduh u barim uba jah kaba la kylla long ruh ka riti ka dustur ka ri Khad-ar Dolloi.
Ha kane ka kynti ka jingiakhun kan long kaba itynnad bha namar u RK Ram Rymbai u ioh ka jingkyrshan kaba pura na ka thain Tuber katba u ma Puramon Kynjing u la ioh ia ka jingkyrshan jong ka nongbah Jowai.
Hynnin ka sngi Saitjain u Ram Rymbai u la sdang ia ka jingialap Election na ka shnong jong u na Panaliar Jowai bad u la bteng ha Tuber Shohshrieh bad Tuber Kmai Shnong.
Ha ka thain Tuber- ki rangbah ba paw khmat ki la ai ia ka rai ban kyrshan ia u Rymbai.
Ki don haduh 24532 ngut ki nongiathep vote ha ka Elaka Jowai.
Ka Elaka Jowai ka la long ka Elaka kaba heh tam ha ka Area.
Shillong,29’lyngkot:Ka jingiakhih ka seng MPUF ha Jowai ka la pulom noh hadien ba u Deputy Commissioner ka West Jaintia Hills u Arun Kumar Kembhavi un sa leit ban shimti noh kum u Deputy Commissioner ka West Khasi Hills.
Ia katei ka jingleit ban shimti kum u DC ka WKH u Kembhavi u la pyllait paidbah lyngba ka jingthoh ha ka page facebook ‘Deputy Commissioner Jowai’.
Ha katei ka jingthoh facebook u Kembhavi, u la ong ba mynta u don sha jngai sha Coimbatore na ka bynta ban leit training, u ong ba u la ioh jingtip ba ki la don ki kynhun kiba ia khih pyrshah ha Jowai ban pyrshah ia ka jingshah pynkynriak kam jong u ha kaba ki bor District ki la pynjari da ka section 144CrPC bad u la iathuh ruh ba u la ioh jingthoh kaba la pan por 2 taiew ban ia khih ha ka por ba u don ha Jowai hynrei um shym la ai jingbit satia namarba kam bha namarba ka jingiakhih ka long na bynta jong u.
U la ong shuh shuh ba shen ha kine ki khyndiat sngi un sa leit ban shimti kum u DC jong ka WKH bad u la ong ba u dei tang u shakri paidbah bad ka ju long hi ba u shakri paidbah u dei ban kongnguh ia ka hukum ba la pynmih ka sorkar da ka jingthoh khlem da pynphai ktien.
U la kyntu ia ki paidbah ba kin kiar ia kano kano ka jingiakhih bad kim dei ban leh pyrshah ia ka aiñ.
Lah ban kdew ba ka MPUF ka la shong shah thngan ban ia khih pyrshah ia ka jingpynkynriah kam DC bad lah ruh ban kdew ba ki bor District ki la leit pynpra ia ka dara ba ki shong shah thngan.
Shillong, 29’lyngkot:Ka Synjuk Ki Nongsynshar Shnong ka Upper Shillong ki la ai por ia u bah Ronnie V Lyngdoh myntri ka tnad pynroi sor uba dei ruh u MLA ka Hima Mylliem hapoh ka 30 tarik mynta u bnai ba un weng noh ia ka jingeh ki nong Upper Shillong namar ka jingkyntur pud ka MUDA ba kynthup naduh ka Occupancy sertiphiket, Labour Cess bad kiwei.
Katei ka jingai por jong ki kan kut noh lashai ka lah sngi u blei.
Lah ban kdew ba ha ka jingiakynduh bad ki nongthohkhubor ha kine ki khyndiat sngi ki Nongsynshar Shnong ka Upper Shillong ki la pynkynmaw ba u bah R.
V Lyngdoh u la kren hi dalade ialade ba lada um lah ban weng ia katei ka jingkyntur pud ka MUDA ha Upper Shillong un risain noh kum u myntri sorkar bad kumjuh ruh kum u MLA.
Lah ban pynkynmaw ruh ba ki la ong ba lada um lah hapoh ka 30 tarik kin leit pynsngew paidbah ia katei ka mat ba ki paidbah kim ia kynduh jingeh.
Jowai, 29 ’lyngkot:Lai ngut ki samla ki la duh ei ia la ka jingim ba kordor jong ki, katba uwei pat u la mynsaw jur hadien ba ka kali jong ki ka la tynrah ia ka kynroh mynta ka janmiet sngi U Blei por kumba 4:30pm eiei ha Jowai Byepass (hajan Orchid Inn) Thadlaskein, West Jaitnia Hills.
Kitei ki lai ngut ki samla kiba la khlad ha shen kidei kiba la tip kyrteng kum u Deimonmi Bhoi (18), Teilang Mynsong (23) bad u nongniah uba la tip kyrteng kum u Riki-o Lamare katba uba la mynsaw jur u dei u Tripleson Laloo (16) bad baroh ki dei na ka shnong Ummulong.
Ki pulit ki la ia thuh ba kitei ki 4 ngut ki dang wan kai ban wanphai noh sha Ummulong, hynrei ynda poi hajan Orchid Inn katei ka kali ka tynrah ia ka kynroh bad kitei ki lai ngut ki la khlad noh hashen.
Na ka liang kiba haiing ki la kyrpad ia ki bor District ban pyllait na ka post mortem bad la pdiang ia ka jingkyrpad jong ki ha kaba la aiti noh ia ka met sha ki ba haiing na ka bynta ban pyndep ia ka niam ka rukom ban pynkhuid ia ka met jong ki.
Shillong, 29 ’lyngkot:U MP Lok Sabha na Tura u Conrad K.
Sangma u la pynpaw ia ka jingsngew kmen ia ka tnad DoNER lynggba ka North Eastern Council (NEC) hapoh ka jingialam u secretary u Ram Muivah kaba la shim khia ban mang pisa ban shna ia ki surok ha ka jylla.
U Conrad u la pynpaw ia ka jingsngew nguh ia u Muivah uba la pdiang ban mang pisa ban shna ia ka surok na Damra ha Assam sha Bajengdoba lyngba ka Mendi ha North Garo Hills ka Meghalaya.
Ka jingmang pisa ia kane la leh na ka NERSDS jong u snem 2017-18.
“Ka jingshna ia kane ka surok kan ialam ia ka thain ban kyntiew ia ka roi ka par bad khamtam ha ka khaii pateng", la ong u Conrad.
U la ong ba ka jingsniew ka surok ha ka thain ka long kaba la palat kaba la ju pynsngew da ki paidbah ha ka por ba u leit jngoh.
Kane ka surok ka jngai 38 km.
Shillong,29’lyngkot:U bah Paul Lyngdoh u la lum ia ka jingialang bad ki Rangbah shnong jong ka Shillong West konstitwensi ban ia kren halor ka mat kaba ia dei bad ka jingbym ioh lyer shet thikna ki paidbah bad ka jingbym ioh ia ka Card Rashon.
Ha katei ka jingialang kaba la long ha MLA Hostel la wan ban iashim bynta da u Deputy Commissioner ka East Khasi Hills u bah Peter S Dkhar lem bad ki nongialam shnong jong ki shiphew tylli ki Dorbar Shnong kiba hap hapoh ka Shillong West Constituency.
U Bah Paul Lyngdoh la ong ba ka ha ka jingiadei bad ka jingkyrduh ia ki Gas LPG, ka jingialang kala rai ban transfer ne pynkynriah noh ia ki 3000 ngut ki nongshim Gas na ka Khasi Pnar Gas Agency namar ba kane ka Agency marwei kala khia palat ka jingkit bad kam lah shuh ban pynbiang ia ka Gas sha baroh ki paidbah.
Ula ong ba ia kine ki 3000 ki paidbah nongshim Gas un pynkynriah noh sha ka MECOFED bad Meghalaya Gas Agency ban pynsting ia ka jingkit jong ka Khasi Pnar Gas Agency bad u DC ula kular ban lum ia ka jingialang halor kane ka bynta khnang ba ki paidbah kin ioh thikna ia ka lyer shet namar kumba long mynta ki nongshim gas ki ioh tang 6 tylli ki Gas Cylinder ha ka shi snem bad kila duh ei ia ka hok ban ioh 12 tylli kaba long kawei ha ka shibnai.
Ha kaba iadei bad ka jingbym mih kyrteng ki paidbah ban ioh ia ka card rashon, na ka liang u DC ula kular ban shimkhia ia kane ka kam bad ban pynthikna ba ki longiing kiba dei hok ban ioh kin nym duh satia iaka card rashon.
Babu Kular KhongjiremU Mawryngkhang u long uwei na ki mawbah mawsan uba heh bad jrong shi katdei eh.
U don ha ki riat bah jong ka shnong Wahkhen kumba shi kynta eiei da ka lynti iaid kjat.
Katkum ka jingiathuh ki longshwa manshwa, une u mawbah u dei uwei na ki syiem hyndai uba la jop thma lut la jan baroh ki maw sha kito ki thain.
Ha ka jingiaid hiar thma jongu, u la iakynduh bad itynnad ia kawei ka samla kaba bha briew tam sha kito ki thain baroh.
Hynrei, kane ka samla ka la don sha kawei pat ka hima ba la synshar da uwei pat u syiem, uba kyrteng u Mawpator.
Une u Mawpator u don mar shiliang ki riat pyrshah ia u Mawryngkhang.
Ki ong, ba kata ka samla ba bhabriew tam, la iaknieh hapdeng ar ngut ki Syiem, kata u Mawryngkhang bad u Mawpator.
Ban ioh ia ka, hap ban iakhun da ka thma bad kat uba jop un ioh ia ka.
Haba la sdang ka thma, dei uba Mawpator uba siat nyngkong eh bad ki kuli jongu ki leit dei na tyrpeng ka diang u Mawryngkhang.
Haduh mynta mynne ki dak ki shin ki dang sah tyngkrein ba u Mawryngkhang um don tyrpeng shuh sha ka liang ka diang hynrei tang ka thliew jingmong kaba heh bad itriem bha.
Hadien kata, ka la dei ka pali sa u Mawryngkhang.
U la siat tang shiliang kti da ka kti ka mon namar ka jingkdiah noh ka tyrpeng diang jong u.
U Mawryngkhang pat u siat na ryngdang syndon u Mawpator haduh ba ka khlieh jongu ka hap sha trai jong ka wah.
Haduh mynta mynne, lah ban iohi tang ia ka ryngdang dkut jong u Mawpator na ka View Point Mawryngkhang.
Dei na kata ka daw, ba kata ka samla ba bhabriew tam, la ioh noh da u Mawryngkhang bad u la buhrieh ia ka khop shadien jongu.
Haduh mynta myne, kane ka Mahadei u Mawryngkhang, ka dang don hadien jongu.
Dei naduh kata kapor ba la khein bad niew ia u Mawryngkhang kum u Syiem jong ki Mawbah Mawsan.
Kaba kham phylla shuh shuh ka long, ba ha ka met jong u, don ki jingorpait pdang kiba iasyriem ha ka dur jong u Diengphna (Cross).
Watla ki tymmen kim ju iathuh eiei shaphang kane, hynrei ka long kawei na ki dak ki shin ba phylla tam, kiba don ha une u mawbah.
Lada poi hajan lei lei une u mawbah, ym lah shuh ban iohi na ba kut sha ba kut ka trai jongu.
Na lyngkdong jongu pat, don ki bynta kiba lah ban kiew haduh khlieh jongu tang da kito snah ban kiew riat.
U don ruh ka tupia sahep hakhlieh jongu.
Na ka liang ka Tourism Trekking Team, Wahkhen, da ka bor ka buit baroh ka la pyrshang ban pun jingkieng siej kaba itriem ban peit bad kiew sha khlieh une u mawbah kaba jrong kumba 100 meter eiei.
Ki don bun ki jaka peit shynna (view points) kiba don ha ki ranab riat u Mawryngkhang kiba lah ban iohi shynna bha kyndiang ym tang ia u Mawryngkhang bad u Mawpator hynrei ia ki ranab riat ba itriem bad ki them lyuh jong ka Wahrew bad ka Wah Umnup.
Lah ruh ban iaid lyngba ia ka Wahrew, kawei na ki wah kaba khuid tam jong ka ri Khasi Jaintia.
Ki don ruh ki riat bad ki mawramsong kiba itriem ban peit kiba lah ban iohi synna na ki view point bapher bapher kum u Maw Babu, Mawkhlieng,Mawmoit bad kiwei.
Sha kawei pat ka liang, kumba shi kynta eiei da ka lynti iaid kjat na Wahkhen, ka don ruh ka jingkieng Jri kaba jrong bha (long suspension root living bridge) kaba don ha jaka kaba kyrteng ka Kynroh, ha wah Shyngngi, kaba itynnad shibun.
Kane ka jingkieng Jri ka don ar bynta, nalor ka jingkieng bah, sa ka jingkieng khun dei ban iaid.
Ka jingjrong jong kane ka jingkieng ka long kumba 37 meter bad ka jingkieng khun pat 8 meter eiei.
Ka Tourism Trekking Team jong ka shnong Wahkhen, kum ka dak ban pynriew spah bad ban khring ia ki nongjngohkai pyrthei (tourist) bad ka jingdon jong ki jaka jngohkai pyrthei (tourist spot), kiba la sdang mih paw kylleng ki jaka ha kine ki por, ka la sngew dei ban pynbeit ban don noh ka jingleit peitkai bad jingiaid kjat paidbah sha utei u mawbah ba khraw bad ba iphylla tam uba long ruh u Syiem jong ki maw, ha ka 4 tarik Rymphang, 2017 kaban sdang naduh 10 am na shnong Wahkhen, khnang ba ki paidbah jong ka shnong, ki marjan marpa, ki kynhun ne riew shimet kiba don shajan ne sha jngai kumjuh, kiba don ka jingthrang bad ka jingangnud ban iohi bad sakhi da ki khmat lajong ia ka jingheh, ka jingitynnad, ka jingjrong bad ka jingphylla kiba don ha une u syeim ki mawbah mawsan, ki lah ban iashim bynta lang ha katei ka sngi da kaba pyntip shwa ia ki nongpyniaid jong katei ka team ha kine ki number- 98633-17964, 94361-11103.
Shillong, 29 lyngkot:U bah Bindo Lanong, myntri kam ain barim jong ka sorkar Jylla, u dawa ba ki pulit, kin sdang ban tohkit noh halor ka jingshah kynnoh kynshlein kynthei jong U Lat barim ka Jylla, U V Shanmugunathan.
Haba kren bad U Rupang, mynta ka janmiet, U Bah Bindo, u ong ba ka artikel 361 kam iada shuh ia une u lat barim ka Jylla, namar ba ula risain na ka kam.
“Katei ka artikel, ka iada tang ha ka por ba U President ne u Lat, ki dang shong ha ka ophis, ha kaba ka kashari ruh kam lah ba ai rai pyrshah".
“Ki pulit, ki la dei ban sdang noh ia ka jingtohkit, ki don ka bor ban kem ia u lane ban tohkit bad ban leit ia kynduh ia u bad ki pulit, ki la dei ban leh eiei" ong shuh utei u nongialam ba rangbah jong ka Seng UDP.
“Lada ym leh eiei, kan buh jingma ia ki kynthei ki khynnah ki jongngi lashai la shisngi bad kumjuh ia ka jaitbynriew ha ka jingma, namar ba ka dei ka sien kaba nyngkong, ba kane ka jingjia ka la jia ha ka Jylla bad ha ka Ri hi baroh kawei" ong utei u heh jong ka seng UDP bad u ong shuh “Lada ym leh eiei kin shim kabu sa kiwei, ha kaba kin ong ia U Shan ym lei, te iangi ruh ym lei lei" ong U bah Bindo.
“Ka jingrisain jongu, ka wan rah ka jingsuba ba don jingshisha lane prima facie case bad kane ka pyni ba ka don ka nongrim halor ka jingiakhih ki sengbhalang" ong U bah Lanong.
U bah Bindo, u ong shuh shuh “Ngi long ryngkat ha khmat ka ain, kat kum ka article 14 jong ka riti synshar ri bad ka riti synshar, ka ailad ban leh eiei halor kane ka bynta".
Kaba la kynnoh da U bah Bindo, ka long shuh shuh ba U Lat, ula ai mon than ia ki dkhot jong ka seng BJP, ba kin iarung ia mih, la kum ha iing lajong.
Ka burom ka iing U Lat, kam don shuh ha kine ki por.
U briew, uba bha u long riew paidbah, hynrei ki BJP, ki shim kabu ia ka jingbha jongu".
Ha kaba iadei pat bad ka jingpynshitom ia U Lat barim, U Bah Bindo, u ong ba ka dei ka kam jong ka sorkar Jylla, ba kan tohkit, namar ba ka dei ka kam shah bat bor (criminal act), hynrei ha kajuh ka por, u ong pat “Kane ka sorkar, kan pynshitom iano bad hangno ia U Shan ne ia U HDR, haba dei ki sner jong kajuh ka sim".
Shillong, 29 ’lyngkot:U myntri khynnah kam poh iing ka sorkar India, U Kiren Rijiju, ula ong mynta ka sngi ba ka don ka jing artatien, ban pynlong ia ka jingtohkit halor ka jingshah kynnoh kynshlein kynthei jong U Lat barim ka Jylla, U V Shanmuganathan.
U Rijiju, u ong ba kim don satia ki kot ki sla, kiba biang, ban tohkit halor kane ka jingshah kynnoh, ula ong shuh shuh.
“Kumba ka long mynta, kam don kano kano ka jing ujor pyrshah ia U Lat barim ka Jylla bad ban sdang ia ka jingtohkit.
Ngim don eiei ha kti jongngi" ong U Rijiju ha Shillong mynta ka sngi.
“Ngam lah ban ong la ka sorkar kan thung ne em ia ka jingtohkit.
Ka dang kloi eh ban on gong eiei" bad U Rijiju, ula ong shuh shuh “U Shanmuganathan, ula hiar shuki, halor ka jingsngew shimet jongu hi".
Shillong, 29’lyngkot:Ka kong Menarisha Sohphoh na ka shnong Umsamlem ka la rah ia ka nam bhabriew ha ka jingiakob longkmie bhabriew ne ka Mrs Ri-Bhoi ba la pynlong da ka Women Organisation of Ri Bhoi District (WORD) kaba la long ha Umsning ha ka sngi saitjaiñ.
Ki la don haduh 19 ngut ki longkmie kiba la ia shim bynta ha katei ka jingiakob.
Ia ka 1st Runner’s Up la rah da ka kong Mary Jones Diengdoh na Lumnongrim Umsning, second runner-up la rah da ka kong Lakyntiew Syiemlieh na Lumumpih Umsning.
Ia ka nam Mrs.
Beautiful Smile la jop da ka Biyorist Thangkhiew na Nongjri, Mrs.
Cat Walk da ka kong Aibianglin Lapang na Nongjri, Mrs.
Photogenic kong Livaralis Mawrie na Pahamsyiem Nongpoh, Mrs.
Beautiful eyes la ioh da ka kong Lakyntiew Syiemlieh na Lumumpih bad Mrs.
Perfect ten la jop da ka kong Sinaris Lyngdoh na Umsamlem.
Ïa kine ki longkmie la bishar da ka jingdon jong lai ngut ki nongbishar kiba kynthup ïa ka Mrs.
Asia 2015 ka Nupur Saigal, ka 1st Miss Ri Bhoi kong Samaria Pathaw bad ka 2nd Runners Up jong ka Miss Winter Queen 2015 Ibapynhun Eve Syiemlieh.
Ka khusnam na bynta ki nongjop ha katei ka sngi ki long T.
20 hajar ia ka lahduh, T.
10 hajar ia kaba-ar bad T.
5000 ia kaba lai bad ka la don ruh ka khusnam kyrpang kaba la ai mar T.
2ooo tyngka.
Ha katei ka sngi la donlang ruh u MDC ka Umsning u bah Donkupar Sumer, u MDC ka Mawhati u bah James Sylliang, ki ADM na ka ophis u DC, ki ophisar ka tnad PHE, Soil and Water Conservation, Water Resources, na ka ophis u DMHO bad na kiwei ki tnat kynthup ruh ka jingdon jong u Chairman ka Umsning Town Dorbar bah Dipul Ryntathiang bad ki para member bad ki seng longkmie kiba la wan na kylleng ki shnong jong ka thain Ri Bhoi.
La ioh ruh ka jingkren na u Adviser jong ka WORD u bah Kyrmen Uriah uba dei u trai shnong na katei ka shnong.
Kane ka long katkum ka kyrwoh khubor na ka kong Reviewlett Kylla General Secretary ka WORD.
Shillong, 29 ’lyngkot:Ka myntri ba peit ia ka tnad thain jain ka ri ka Smriti Irani ka la ong ba ka sorkar kan pynlong ia ki nongthain jain na kane ka Dong Mihngi ba kin hikai ha ka skulbah National Institute of Fashion Technology (NIFTs) kaba don ha kylleng ka ri naduh ka samoi pule ban wan.
“Ngan pynbna ba naduh ka samoi pule ban wan, ngan pynthikna ba ki nongthain jain rim na kane ka Dong Mihngi kin iarap ia ngi ban hikai ia ki samla ba pule ha NIFT ha kylleng ka ri ha kaba yn siew bad burom ba ki dei hok" la ong ka Irani haba kren ha ka jingplie ia ka Investors’ Summit ia ka Dong Mihngi kaba long mynta la sngi, ha nongbah Shillong.
Ka Irani ka la pynlait ruh ia ka Handmade Bazaar, kaba dei ka iew iadie iathied ia ki nongthain jain.
Kala iaroh ia u Myntri Ranggbah ka jylla u Dr Mukul Sangma uba la iathuh ba ki nongthain jain na kane ka jylla ki dei kiba la tbit lypa kiba lah ban iatreilang halor kane ka bynta.
Ban kyntiew ia kane ka kam ha kane ka Dong Mihngi, ka Irani ka la iathuh ba ka sorkar ka la mang pisa T.
1040 klur.
Ka la pynpaw ia ka jingsngew bynniaw khyndiat namar ba ki nongthain jain ha ka ri kim ioh ia ka jingiarap kumba ki dei namar ba kim ioh lad ban pynsnew sha ki bor ba dei peit.
hynrei halor kane, ka la ong ba ka sorkar ka la pynlait ia ka E– Dhaga App ban weng ia ki jingeh jong ki riew shimet kiba iadei bad ka jingioh ia ki tiar, ki jingslem ban pynpoi bad ban don ka jaka buh kaba biang.
Ka Irani ka la pynbna ruh ba ka sorkar India ka la lah ban kyrshan ia ki briew ba trei ha ka liang ka kam thain jain da kaba bei pisa T.
820 klur ha ka thain ban pynmih kam pynjam ia ki samla.
“Kin don 3,95,000 tylli ki longiing kaba long 70 percent ki dei kynthei kin ioh jingmyntoi na kane ha ka Dong Mihngi baroh" ka la ong.
Ka la ong ba hapoh ka jingialam u Myntri Rangbahduh ka ri Narendra Modi, la don 20 tylli ki kam ba heh ha kane ka Dong Mingi kaba la kot sha ka T.
52,000 klur la bei pisa ban pynroi ia ka thain ha ka rukom kaba kham sted.
Ka sorkar pdeng ka la pyntreikam kumba 715 ki kam pynroi kynthup ki jingiateh bad kiwei ki ri ba marjan kum ka Bangladesh, China, Myanmar ban kyntiew ia ka ioh ia kot jong ka thain.
Ka la ong ruh ba ka sorkar pdeng kan pynkhlain ia ka lad phah khubor ha kane ka thain da kaba mang pisa T.
5336 klur.
Katba u Myntri Rangbah ka jylla u Mukul Sangma u la ban jur ban pynkhlain ia ki nongthain jain na kane ka thain da kaba kdew lynti ia ki ban iadei bad ki kompeni.
“Kano kano ka karkhana ka dei ban peit ia ka Meghalaya.
Watla ngi don ka jingeh ha ka liang ka ding hynrei ngi la leh shibun ki jingpynkylla ban pynkhlain ban pynbiang ding baroh 24 kynta", la ong u Mukul.
U myntri ka DoNER, u Dr Jitendra Singh uba don lang ha kane ka sngi, u la ong ba ka tnad ka la mang pisa T.
1000 klur ha ka tnad thain jain bad kiwei ki kam ba iadei bad kane ka kam ia kane ka Dong Mihngi.
U la ong ba ka sorkar kan pynleit jingmut ban pynbiang ha ka jingai jinghikai, ban plie lad ban pyniaid iew, bad ban buh ia ki jaka buh tiar na ka bynta ka jingmyntoi jong ki nongthain.
