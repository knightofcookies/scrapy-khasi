Amica Rynjah, Assistant Programme Officer cum DR-TB Coordinator, i ba dei i Resource Person ha ka jingkren i la pynshlur ïa ki khynnah skul ba kin pynleit jingmut ha ka ban ithuh ïa ki dak ki shin jong ka jingpang TB bad ban shim ïa ki lad jingïada na kane ka jingpang.
Nalor ka I la ban jur ruh ba baroh ki dei ban ïasnohkti lang ban tip ha ka ba ïadei bad kane ka jingshitom bad ruh ban pynphriang ïa ki jingtip hapdeng ki nongshong shnong khnang ba yn lah ban rat dyngkhong ïa kane ka jingpang TB kat haduh ka snem 2025, ka ba long katkum ka jingbuh thong jong ka ri pyrshah ïa kane ka jingpang.
Shi bynta ban pynsngewthuh hapdeng ki khynnah pule, la pynlong ruh da ka jingïakop kyntip lyngba I Kong Tracy Kharkamni, State Coordinator, hadien bud da ka jingshim smai na ka bynta ban rat dyngkhong ïa kane ka jingpang TB da ki khynnah pule.
Hadien kane la ïoh ïa ka jingkren ai khublei na I Kong Vanessa Majaw, Bachelor of Social Workstudent, Women’s College.
Kane ka long katkum u kyrwoh lyngba I Dr.
M.
Mawrie State Tuberculosis Officers, Meghalaya, Shillong.
Shillong, ïaïong, 08: Ka Hynniewtrep Youths Council (HYC) ka la kynthoh ba ka jingïasoi jong ka Sorkar Meghalaya bad ka Sorkar Assam ïa ka Memorandum of Understanding (MoU) ban ïapynbeit ïa u pud u sam ka long pyrshah ïa ka Instrument of Accession & Annexed Agreement.
“Ki Hima Khasi haba ki ïasnoh bad ka ri India da kaba ki soi ïa ka IOA& AA, la kular ïa ki ba ïa ka khyndew ka shyiap jong kine ki Hima yn ïada ha ka Riti Synshar jong ka ri India.
Ka paragraph 20 jong ka Sixth Schedule ka la ai ïa kata ka jingïada.
Hato mynta kane ka jingleh jong ka Sorkar Meghalaya ban soi ïa ka MoU bad Agreement ka long pyrshah ïa ka IOA & AA bad ïa ka Sixth Schedule?" la buh jingkylli ka HYC ïa ka Sorkar ha u kyrwoh ba la phah da u General Secretary u Bah Roy Kupar Synrem.
“Katkum ka riti dustur jong ngi kaba la ïada da ka Riti Synshar ka Ri India lyngba ka Article 13, Article 277, Article 372 bad ka Sixth Schedule, ka khyndew ha ka Bri u Hynñiewtrep ka dei ka jong ki riewshimet (Ri kynti ) lane jong ki kur, ki shnong, ki Raid bad ki Hima.
Ym don khyndew Sorkar ha ka Bri u Hynñiewtrep lait noh kito kiba ki la da thied bad siew da ka dor ne kiba ki trai khyndew ki la shu ai sngewbha.
Katkum ka section 41 jong ka Right to Fair Compensation and Transparency in Land Acquisition, Rehabilitation and Resettlement Act, 2013, ka Sorkar haba shim khyndew ha ki Tribal area jong ka Jylla Meghalaya ki hap pan jingbit na ki trai jaka bad ka District Council bad ka District Council ha shwa ba kan ai ka hap pan jingbit na ki Hima, ki Raid bad ki shnong," ong u kyrwoh.
“Ka Sorkar Meghalaya katkum ka Aiñ ka hap pan jingbit na ki trai khyndew, na ki Dorbar Trai Ri bad ka District Council haba ka shim khyndew ha ki Tribal Area.
Hato kane ka Sorkar ka lah mo ban ai kumba 18.
46 Sq Km ka khyndew sha ka Assam khlem ka jingbit ki trai khyndew, ki Dorbar Trai Ri bad ki District Council? la kynthoh ka HYC.
Ka HYC ka pynpaw ba ka jingsoi MoU bad Settlement Agreement hapdeng ka Sorkar Meghalaya bad ka Assam khlem ka jingbit ki trai khyndew, ki Shnong, ki Raid, ki Hima bad ki District Council ka long kaba be-aiñ bad ka long ruh pyrshah ïa ka riti dustur jong u Khun Hynñiewtrep.
Kane ka kam be-aiñ bad be-riti jong ka Sorkar Meghalaya ka la ktah shikadei eh ïa ka khyndew ka shyiap bad da leilei ngim lah ban pdiang ïa ka, ong ka seng ha u kyrwoh.
“Ka Seng ka lyngngoh ruh ban ïohi ha ki kotkhubor ba ki Party ba don lang ha kane ka Sorkar MDA kum ka BJP, UDP, PDF bad HSPDP ki kren pyrshah ïa kane ka MoU bad ki ong ruh ba dei ban pynbeit biang sa shisien ïa kane ka.
Ka jingkylli kaba mih mynta ka long hato ïa ka MoU bad ka Agreement la soi khlem ka jingmynjur lang kine ki party ba donlang ha ka Sorkar ne kine ki Party ki sa babe hadien ba lap ba ka MoU ka long kaba dkhoh bad kaba bakla ne ki shu leh mynleh tang ban pynbiej pynthame ïa u paidbah? la kynthoh shuh shuh ka Seng.
“Ka HYC, sa shisien pat ka pynpaw ba ngi don ha ryngkat ki shnong, ki Raid bad ki Hima halor kane ka jingïapynbeit pud bad ngi dawa ba ka Sorkar Meghalaya mynta ka hap shim jingkitkhlieh bad khmih bniah bad pynbeit bha sa shisien halor kane ka MoU bad ka Settled Agreement," la ong ka Seng.
Shillong, Ïaiong 08: U MLA ka Mawlai Constituency Bah PT Sawkmie ula pynpaw ba tang ki flyover ne ki surok suin ki dei kiba lah ban weng bad pynduna ïa ka jingdheng kali has nongbah Shillong.
Kat kum ka jingong jong u, ka Nongbah Shillong kala donkam kyrkieh ban don ïa ki fly over ha kylleng ki jaka haba khmih ïa ka jinglong jingman bad ka jingkhapngiah jong ki surok hapoh ka Nongbah.
“Ka Nongbah Shillong kam don lynti shuh ban nang lah pynheh ïa ki surok kiba don mynta.
Wat ka surok National Highway ba ïaid napdeng eh jong ka sor ruh kam long shuh ban pynheh namar ka jingbym don jaka shuh.
Ka lynti kam don shuh ba ngin lait na ki jingdheng kali lada ngim lab pynheh ïa ki surok" ula Ong.
" Namar kata, dei tang ki flyover kiba lah ban weng ïa kane ka jingeh jong ka Nongbah Shillong" ula bynrap.
Une u MLA ula ong ba sorkar kan hap phaikhmat noh sha kane ka bynta haba ai jingmut ban tei ïa ki flyover kum na Umshyrpi sha Mawlai Mawiong, ha thain IGP Point, Laitumkhrah-Dhankheti bad kiwei kiwei ki jaka.
Lah ban kdew hangne ba u Bah Sawkmie ula phah teng ïa ka jingtyrwa sha ka sorkar ha ki snem bala leit noh ban tei ïa ka flyover ha Mawlai ka ban weng ïa ka jingdheng kali has shilynter ka surok Tirot Sing Syiem Road na jingkieng Mawlai shaduh sha Mawlai Mawiong.
Shillong, ïaïong: Ki dkhot jong ka Khasi Students’ Union (KSU) ki ba don ha kane ka nongbah Shillong, kata kynthup naduh ki dkhot ka Mawprem, Mawkhar, Jaïaw bad Upper Shillong Circle ha ka 6 tarik mynta u bnai ki la pynlong ka jingkhynra ka ba kynsan kynsan ïa baroh ki dukan die sha die ja ki ba la shong bad pynïaid da ki bar jylla ki ba don ha ki bynta jong ka thaiñ Ïewduh.
Ha kane ka jingleit khynra ka Seng ka la lap ba jan baroh ki dukan jong ki bar jylla ki ba die sha jingbam bad dukan bamja ha Ïewduh ki dei ki bym don jingshngaiñ satia na bynta ki paidbah ki ba ju bam leit dih namar ka jingjaboh ka ba i sait met ha baroh ki liang.
Ka Seng ka la lap ruh ba kitei ki dukan ki pyndonkam wat ïa ki jhur ki jhep ki ba la pyut, ka um sait um khlieng kila pyndonkam da ki um jaboh bad ka rukom shet rukom tiew ruh ka long kaba ijli bad i sait met haduh katta katta.
Ka Seng ka la ong ruh ka ba kham pynbitar shuh shuh ka dei nalor ba kitei ki dukan bar jylla ki buh jingma ïa ka ka koit ka khiah jong ki paidbah ki ba ju leit ban bam ban dih ha kitei ki dukan, hynrei na ka liang jong kitei ki nong pynïaid ïa kitei ki dukan ki dang nud ban shim kabu da kaba die palat ïa ka dor ka ba ladep mang lypa.
Khatduh, na ka liang jong ka Seng KSU ka la dep ban maham jur ïa kitei ki dukan bam ba ki dei ban long ki ba lehkhuid leh suba nangne shakmat khnang ba kan nym don kano kano ka jingma ïa ki paidbah ki ba bam badih bad kumjuh ruh ba kim dei satia ban die tam palat ïa ka dor ka ba lah buh.
Shuh shuh ka Seng ka la bthah ba lada dang lap ïa kum kine ki jait dukan nangne shakhmat kan ym map satia bad kan shim da ki synjam ba tyngeh.
Ha kajuh ka por ka Seng ka pynrem jur ruh ïa ka jingshim sting ki tnat ba dei khmih jong ka Sorkar (Food Safety and Standards) ka ba pynlong ban kynrei ki dukan bam jong ki bar jylla ki bym phikir satia ïa ka khuid  ka suba ha ki thain Ïewduh bad ha ki bynta bapher bapher jong ka nongbah Shillong.
Lyngba une u kyrwoh ka Seng ka kyntu jur ïa ki paidbah ba ki dei ban husiar bad adkar bha shuwa ban bam ban dih ha ki dukan ki bar jylla ki ba don ha ki thaiñ Ïewduh, Shillong khnang ban lait na kum kine ki dukan ki bym leh salia halor ka khuid ka suba bad ka ba lah ban wanrah ïa ki jingpang jingshitom ki ba harukom.
Na ka liang ka Seng ka pyntip paidbah ba lada don napdeng ki paidbah ki ba dang lap ïa kum kine ki jait dukan kiba jaboh ki dei ban pyntip marmar sha ka Seng khnang ba kan ïoh ban leh da ka ba donkam.
Shillong, ïaïong, 08: Ka kynhun ki Bookie ba pynthoh Teem ha kylleng ka nongbah Shillong bad ha ki shnong kiba don ha khap sor bad sha kiwei pat ki shnong kiba don hapoh ka jylla Meghalaya ki la kynnoh ba ka Khasi Hills Archery Sports Institute (KHASI), Shillong ka dang pynïaid ïa ka kam thoh teem wat hapdeng ka jingbym don license watla ki don tang lai tylli ki kynhun ha nongbah Shillong kiba lah ban pynïaid ïa ka kam thoh Teem.
U Bah Win Kharryngki bad u Bah Dines Lyngdoh ryngkat ka jingsynranlang jong kiwei kiwei ki Bookie ha ka jingïakren bad ki lad pathai khubor ha ka sngi Thohdieng ha Shillong Press Club (SPC) ki la ong ba katkum ka jubab ba ki la ïoh lyngba ka Right To Information (RTI) na ka ophis u Registrar of Cooperative Societies, Shillong la pynpaw ba ki don tang lai tylli ki kynhun kiba lah ban pynthoh teem ha nongbah Shillong ïa kiba la tip kyrteng kum ka Hynñiewtrep Indigenous Achery Organizer Institute (HIAOI), Shillong, ka Sengbhalang Ladrymbai Archery Club (SLAC), Ladrymbai bad ka All Garo Hills Archery Association (AGAA), Tura.
Ha kajuh ka por ki la buh jingkylli ruh ïa ka Sorkar Jylla ba balei ïa ka jingpynthoh Teem ha Mawngap kaba khlem Licence la khang pyrshah katba ïa ka KHASI pat ka Sorkar ka dang ailad ban pynïaid ïa ka kam thoh Teem ha Polo.
Shillong, ïaïong, 08: Ki nongïalam jong ka Federation of All School Teachers of Meghalaya (FASToM) ha ka sngi Thohdieng ki la kren da kaba shai ba kim shahniah satia ïa ki jingkren jong u Myntri Rangbah ka Jylla u Conrad Kongkal Sangma bad u Myntri ka tnat Pule Puthi u Bah Lahkmen Rymbui tang ha ki lad pathai khubor ba ki la shimkhia ïa ki mat jingdawa hynrei ka seng ka la pynpaw ba ka kwah ba ka Sorkar ka dei ban ai ïa ka jingkular da kaba phah ïa ka jingthoh.
“Ka Sorkar ka shu kren tang ha ki lad pathai khubor ban pynkiew ïa ka jingsiew tulop, katba ngim pat ïoh ïa ka jingthoh na ka Sorkar Jylla ngin ym pat sangeh ïa ki jingïakhih namarba ngim shahniah satia ïa kane ka Sorkar.
Kaba ngi shahniah ka long ba ka Sorkar ka dei ban ai jingkular da kaba phah ïa ka jingthoh," ong u Nongaiktien ka FASToM u Samla Mayborn Lyngdoh haba ïakren bad u Mawphor.
“Watla mynta ka jingïakhih ka jong ngi, ka la poi sha ka taiew kaba lai, hynrei ka Sorkar haduh mynta kam pat don ka jingïakren bad ngi ban shim ïa ka rai ban kyntiew kyrdan Deficit ïa ngi bad ai rai ïa ka jingdawa ban kyntiew ïa ka jingsiew tulop T.
18 hajar bad ban pynkiew ïa ka jingsiew tulop kaba 5 percent manla u snem," u la ong.
Shuh shuh u la ïathuh ba ki nongïalam ka FASToM kin sa mih na Shillong ha ka janmiet sngi Thohdieng ban ïashim bynta ha ka jingïalang paidbah jong ki nonghikai skul Adhoc ka ban sa long ha Tura, West Garo Hills District ha ka sngi Saitjaiñ khnang ban pan jingkyrshan ha ka jingpynlong ïa ka jingïakhih khnang ban pynkhlaiñ ïa ka jingdawa jong ki hakmat ka Sorkar Jylla.
“Ngin sa pynlong da ka jingïalang lashai ka sngi Saitjaiñ ha Tura ha ka por 11:00 baje mynstep khnang ban pan jingkyrshan na ki para nonghikai ha kaba ïadei bad ki mat jingdawa kiba ka Seng ka ladep pynpaw hakhmat ka Sorkar Jylla ha kaba ïadei bad ka jingdawa ban kyntiew kyrdan Deficit ïa ki skul Adhoc bad ban kyntiew ïa ka jingsiew tulop kaba T.
18 hajar ryngkat bad ka jingpynkiew ïa ka jingsiew tulop kaba 5 percent manla u snem," ula ong.
“Ha kane ka jingïalang ngin sa pan ka jingkyrshan na ki para nonghikai skul Adhoc kiba don ha Rilum Garo ba kin pynlong ïa ki jingïakhih kiba khlem pud sngi ynda la kut ka eksamin SSLC bad HSSLC tad haduh ba ka Sorkar Jylla kan da shah skhor ïa ki jingdawa jong ki nonghikai skul," la ong une u nongaiktien ka FASToMU la ïathuh ba ka Federation kan sa pynlong ïa ka jingïalang paidbah kaba heh nongbah Shillong ïa kaba yn sa pyntip lyngba ki lad pathai khubor bad ha ka rynsan jong ka Social Media ban sa ïashim bynta da ki nonghikai skul Adhoc, ki kurim, ki khun ki kit, ki bahaing hasem, ki khynnah skul barim bad ki paidbah ki ban ai jingkyrshan ïa kane ka jingdawa.
Shillong, ïaïong, 08: Kum shi bynta ka jingïasnohkti lang bad ka jingrakhe jong ka ri India ïa ka jingdap 75 snem ha ka jingïoh laitluid, ka Special Olympics Bharat Meghalaya Chapter mynta ka sngi Palei ka la pynlong ïa ka jingai jingsumar ei sha ki khynnah skul kiba don jingduna ha ki dkhotmet ïa kaba la pynlong ha Don Bosco Hall, Laitumkhrah, Shillong.
Ki doktor kiba ju sumar ïa ki jait jingpang bapher bapher ki kynthup naduh ki Dental Surgeon, ki Medical Doctors, ENT Doctor, ki doktor sumar khmat na ka Bansara Eye Care Centre, na NEIGRIHMS, na Ganesh Das bad kiwei kiwei ki jaka ai jingsumar kiba la ïashim bynta ban sumar ïa ki khynnah kiba la ïashim bynta kumba 230 ngut.
Kine ki khynnah skul ki dei kiba pule ha ki skul kyrpang ba la pynïaid da ka Bethany Society, ka Jyoti Sroat Special school, ka Dwar Jingkyrmen bad kiwei kiwei.
U Bah Michael Kharsyntiew uba long ruh uwei na ki nongtrei monsngewbha ha kane ka sngi u la noh synñiang ha kane ka jingai jingsumar ei ïa kine ki khynnah.
Ka Area Director jong ka Special Olympics Bharat Meghalaya Chapter ka Kong Christeen Nonghuloo, u Dr Freddie Kharmawlong uba peit ïa ka Medical Team bad ka Dr.
Daffy Mukhim ki la ai khublei kyrpang ïa u Bah Michael Kharsyntiew halor une u synñiang ba u la noh sha kane ka kynhun.
Shillong, ïaïong, 08: Uwei u mrad khlaw ïa uba la tip kyrteng kum u Syllieh ha ka ktien Khasi uba dei na ka longiing jong ki Risang bad ïa uba la tip kyrteng ruh ha ka ktien Phareng kum u Giant Flying Squirrel u la wan poi ha kawei ka phyllaw iing jong ka Kong Bakordor Thangkhiew ha ka shnong Umlyngka, Lumpongdeng, Upper Shillong ha ka sngi Balang ha ka por kumba 11:30 baje mynmiet.
Une u jait Risang u dei ruh uba la lah ban her haba kynthih na uwei u dieng sha uwei pat u dieng bad ka rukom pyiar ïa ki thapniang ka ïasyriem bha kumba pyiar thapniang ki langbadur.
Ïa une u mrad khlaw la aiti noh sha ki nongtrei jong ka tnat Wildlife ha ka step Sngi Palei ban leit pyllait biang sha khlaw.
Shillong, Ïaiong 08: Ka Jylla Meghalaya kala sah satang 14 ngut ki briew kiba dang pang Covid-19 ne ki active case.
Haduh hynriew tylli ki District kila lait na kane ka jingpang bad kine ki dei ka Ri-Bhoi District, South West Khasi Hills, East Garo Hills, North Garo Hills, South Garo Hills bad ka South West Garo Hills.
Kat kum ka jingpyntip ka Tnad ka Koit ka Khiah, ki briew ba dang ïabit thymmai ïa ka jingpang kila don satang iwei mynta ka sngi katba5 ngut ki nongpang kila ïoh pat ïa ka jingkoit.
Ka jingdon jong kiba ïap ka long 1593 ngut baroh lang.
Haduh 93781 ngut ki briew kila ïabit ïa kane ka jingpang ha kine ki laisnem tam mynta hynrei haduh 92174 kila ïoh pat ïa ka jingkoit.
Shillong, ïaïong 08: Ka Khasi Students’ Union (KSU) ka la pyntip ba kan sangeh lut ïa baroh ki jingtreikam ha ka 9 tarik u mynta u bnai namar ba kan leit sha ka jingon tep ba donburom ïa u President barim ka Seng, u Bah Robert Kharshiing, uba la khlad ha ka 7 tarik mynta u bnai.
Ka Seng ka la pynpaw ïa ka jingsngewsih kaba khraw halor ka jingkhlad noh jong uen u nongïalam barim ka Seng.
Ka Seng lyngba ka kyrwoh na u Samla Lambok Marngar, President bad u Samla Donald Thabah, General Secretary, ka ong ba ha kum kane ka khyllipmat kaba kthang bad ba u lyoh ba dum u wan tap ïa ka ïing ka sem jong une u rangbah, ka buh ki jingduwai ba U Blei Trai kynrad Un pyntngen bad sop ban spaiñ pat ïa ki jingpangnud kum ka ïing kaba ïakynduh kum kine ki jingjia.
Ka Seng ka pynkynmaw ba u Bah Robert Kharshiing u dei u wei pat u Rangbah u ba la kit la bah ïa ka Lyngkor jong ka Jaitbynriew lyngba ka Seng KSU ha kaba u la long ruh kum u President Ba Rangbah ha ka Samoi Treikam 1981 haduh 1984, dei ha ka por jong une u Rangbah ba la shna ïa ka lama rong Jngum (Blue) bad ruh ïa ka Riti Treikam (Constitution) kaba nyngkong eh jong ka seng.
“Kum ka Jaitbynriew ngi dang sngew kitram da shisha ban duh kloi noh kum ia une u Rangphawar uba ju kren beit ïa ka hok bad ka jingshisha na bynta ka bit ka biang u paid shi tyllup ka Ri u Laiphew Syiem Khad Ar Daloi", la ong ka kyrwoh.
Puk mih sa ka kam lehbeiñ bad ñiew beiñ kane ka sorkar MDA ba la lamkhmat da ka party NPP ïa ki shnong bad ki briew kiba shong sha ki thaiñ khappud.
Ki nia kop jong u Chief Minister bad u Deputy Chief Minister ka jylla Meghalaya ba sngew kumba dei tang ma ki kiba lah ban pynbeit ïa u pud u sam bad ka Assam ka la pynjaw ummat snam pynban ïa ki shnong bad ki paidbah kiba shong sha ki thaiñ khappud.
Ka jingshah ñion beiñ jong ki shnong bad ki briew kiba shong sha ki thaiñ khapppud ka la long bad shaneng bad sharum (north and south) jong ka ri Khasi-Jaiñtia jongngi.
Sha rum, kata sha ki thaiñ ri War baroh ki paidbah ki la ïa ud bad sngewsih kthang bha namar ki jaka puta jong ki kiba don sha lyndet ka Border Fencing bad ka ri Bangladesh (International Border) ki la shah knieh ei lut bun ki jaka rep, ki bri kwai- bri soh bad ki jaka kiba la long trai da ki para Khasi-Jaiñtia jong ngi.
Ki shu jawdud ei ïa bun ki jaka ba ithiang kiba ju ïalehkai bad pynlong iew naduh ki por mynshwa katba mynta pat ki la don sha shiliang khappud ki nar shiah jong ka ri Bangladesh.
Ki ong hana,wat ki lum jingtep jong ki kmie ieid bad kpa ieid, meinah meisan jong ki ruh mynta ki don sha ka ri Bangladesh.
Katba ki nang ud bad ujor sha ki bor Sorkar, katta ki nang shah ñ ion bad shah ban beiñ pynban haban da jem jai syndon.
Ka pisa ka tyngka kam don jingmyntoi ne dondor ei ei haba la duhnoh ïa ka nongmei nongpa bad ka nongkynti lajong.
Haba phai pat shaphang shaneng (northern parts) jong ka ri Khasi-Jaiñtia, kane ka rukom ïa pynbeit pud thymmai ka Sorkar MDA kaba i kynrum kynram suda man ki jaka baroh shi lynter ki khappud bad ka Assam.
Hynrei, u Chief Minister bad u Deputy Chief Minister ki dang ïaikop hi ba dei tang ma ki kiba stad tam ba ki lah ban pynbeit ïa ka jingïakajia khap pud (border disputes) mynta la 50 snem bym don ba lah pynbeit da mano mano ruh haduh ba ki la lah ban pynbiej bad khring ïa ki katto katne ngut ki MDC bad ki MLA sha ka Party jong ki hana, ba ka dei ka party kaba bhabriew tam kham palat ïa ka aktres ha ki phlim ruh.
Phewse, na ki khubor ba la mih manla ka sngi, i kumba kam long satia kumta.
Ka dei pynban tang ka jingshah shet ïa ka kam khappud.
Ka apot sepsngi ba kitei ki shnong ki la ïa kynduh kan long kaba sngewsangsot bad sngewsynei shisha shaba palat liam.
Kito ki shnong bad ki jaka kiba hap sha ka jylla Assam kin shah pynïaid noh ha ki rul ki aiñ jong ka Assam.
Kito ki shnong bad ki jaka Khasi-Jaiñtia kiba la pynhap sha Assam kim ïoh shuh ïa ka kyrdan Khasi ne riewlum kumba ki ïoh mynshwa ha ka Jylla riewlum Meghalaya jong ngi.
Kumno kan jia ïa ki khun ki ksiew jong ki lada ka Sorkar Assam kam ithuh riewlum ne Schedule Tribe shuh ïa ki? Ka bri ne jaka jongki kaba leit sha Assam ruh kan long jaka Sorkar noh (public property) ym shuh kum ka bri ne jaka shimet (private property) ne ri Kur ne ri Raid ne ri Hima kumba long ha Meghalaya namar ka Assam ka dei ka ri-thor(plain areas) bad ka bud bad pyntreikam da ki rul ki aiñ ri Thor.
Lada kane ka jia shisha, kine ki nong soi MOU ki kylla long pynban ki nongshet kylla, ki nonglilam bad ki ingkhong shyllang mat pynban bad ha ka jaka ba kin ïohnam ïoh burom kumba ki khmihlynti, kin budnam ei pynban khamakha ha ka histori jong ka ri jong ngi.
Ki trai muluk trai jaka kin duh nong da ki lak ki klur ïa ki jaka bad shnong kiba hap sha Assam namar ha Meghalaya ki lah ban die duh ïa ki jaka jong ki katba ha Assam te, ki kylla ri Sorkar lut baroh.
Mano ban ïakhun lem ban pynïoh biang ïa ka hok jong kiba la lilam bad die duh da kine ki briew kiba bat ïa ka bor ban leh kumta? Hato, dang don don mo ki Tirot Sing bad ki Kiang Nangbah kiba lah ban pha bad ïakhun lem na ka bynta ka ri bad ka jaitbynriew jong ngi ha kum kine ki por mynta? Kyndit bynriew noh! Ieng joit, ne jot syndon thiaw.
Shillong, ïaïong, 08: Ka Seng Khasi Kmie mynta ka kynti ka la pynkhreh bha nadong shadong ban pynlong ïa ka Shad Suk Mynsiem jong une u snem 2022 ha ka rukom kaba ishongkun ka ban sdang naduh ka 9 tarik haduh ka 11 tarik mynta u bnai Ïaiong, 2022 ha madan Weiking, Jaïaw.
Kane kan dei ka sien kaba 111 snem ba la pynlong ïa kane ka jingshad naduh ba la shad nyngkong eh ha u bnai Ïaiong, 1911 ha madan Weiking.
Jaïaw.
“Ki nongïalam jong ka Seng Khasi Kmie ha ka jingïakren bad ki lad pathai khubor ki la ïathuh ba kane ka Shad Suk Mynsiem kan sa kham iphuh iphieng hadien ka jingshah pynthud ha ka khlam COVID-19 ha u snem 2020 bad ha u snem 2021.
“U Chairman jong ka Publicity Committee u Bah Banteilang Rummnong u la ïathuh ba mynta u snem la khmihlynti ba ka jingpoi jong ki nongshad kan long da ki phew hajar ngut na kylleng ka Bri u Hynniewtrep.
“U Vice President ka Seng Khasi Kmie u Bah Arwan Tariang u la ïathuh ba ka Seng Khasi Kmie ka la pynlong ïa kane Shad Suk Mynsiem da kaba rakhe ruh ïa ka jingdap 75 snem ka jingïoh laitluid jong ka ri India bad ka jingdap 50 snem ka jingïoh jylla bapura jong ka Jylla Meghalaya.
“Ki bor pynïaid jong ka Seng Khasi Kmie ki la pyntip ruh ba ki la khot sngewbha ïa u Lat ka Jylla u Satya Pal Malik, u Myntri Rangbah ka Jylla u Conrad Sangma bad ïa ki Myntri Sorkar, ïa u Chief Justice ka High Court bad kiwei kiwei de ki kynrem ki lyndan ban sakhi lang ïa kane ka Shad Suk Mynsiem kaba ju long shisien shisnem jong ka jaidbynriew Khasi.
Shillong, Ïaiong 08: Ka Bharatiya Janata Party (BJP) kala kular ban sa rah ïakren biang bad ka Sorkar India lem bad ki Nongïalam ka Party ha Delhi haba ïadei bad ka jingud jingnam jong ki paid Khappud halor ka soskular pynbeit khappud bala iasoi hapdeng ka Jylla Assam bad Meghalaya ban pynkut ïa ka jingïakajia ha ki 6 tylli ki jaka.
Kane ka jingkular kala mih na u Nongïalam bad Myntri barim ka Tnad ka Koit ka Khiah Bah A.
L.
Hek haba pyn tip ba ula ïoh pdiang ïa shibun ki shithi na ki Hima bad ki Dorbar Shnong kiba hap hapoh ki jaka ba ïakajia pud.
“Ngi la ïohi ïa ki jingud jingnam jong ki briew.
Namar kata, ka dei ka kamram bad jingkitkhlieh jong ngi kum ki Nongïalam ban rah ïakren bad pyntip sha ka Sorkar India bad ki Nongïalam ka BJP ha Delhi" ula ong haba ïakren bad ki nongthoh khubor.
Haba pyntip ba ki don bun ki briew kiba kyrshan bad ba pyrshah ïa ka Memorandum of Understanding (MoU) ba ïa iasoi hapdeng ka Sorkar Meghalaya bad Assam, u Bah Hek ula ong ba ka Party kan sa nang lum shuh shuh ïa ki jingtip na ki shnong khappud.
Haba ïaid pyrshah ïa ka jingkren u Myntri Rangbah ka Jylla Assam Himanta Biswa Sarma ba ki artylli ki Jylla kim dei shuh ban nang khyllie ïa kane ka kam (MoU), hynrei u bah Hek ula pdiang ïa ka rai jong ki party ba iatreilang ha ka sorkar MDA ba dei ban shong bishar biang ïa ka soskular pynbeit pud.
“Nga pdiang ïa ka rai bala shim da kiwei pat ki party ba iatreilang ha ka MDA kum ka HSPDP, UDP, PDF kiba kwah ban shong bishar biang ïa ka MoU" ula bynrap.
Une u MLA ka Pynthorumkhrah ula ban jur ïa ka jingdonkam ban sngap lang ïa ka sur jong ki kynhun bapher bapher khamtam kito kiba shongshnong ha ki jaka khappud.
“Na kata ka daw nga ong ha phi ba ka jingïalang bad ki kynhun bapher bapher khamtam ki briew ba sah ha ki jaka khappud ka long kaba kongsan bha hashuwa ban shim ïa ka rai kaba khatduh" ula ong.
Haba kylli la ka don ka jingbym iatylli hapdeng ki party ba iatreilang ha ka MDA halor kane ka kam, u Bah Hek ula ong “ Phi la jubab hi da kaba kylli ïa kane ka jingkylli ba kam don ka jingiatylli hapoh ka MDA".
Hynrei ula ban jur ba ka Sorkar ka donkam ban khot iasyllok ïa baroh ki kynhun hashuwa ban shim ïa ka rai ba khatduh.
Kumba long mynta, kane ka soskular pynbeit pud ka ap satang ka jingmynjur jong ka Ïingdorbar Parliament.
U Himanta dang shen ula pyntip ba ka kylla kaba ar jong ka jingïakren pynbeit pud ha ki 6 tylli ki jaka ba dang sah kan sa sdang noh ha u bnai Jylliew-Naitung.
Shillong, Ïaïong 08: Ka Seng Hynñiewtrep Integrated Territorial Organisation (HITO) ka la pynrem jur ïa ka ïa ka Seng “Lawei Ba Phyrnai", namar ka jingbyrngem pynbthei bom ha ki skul.
Ha ka kyrwoh ba la phah mynta ka sngi da u President, u Bah Donbok Dkhar, ïa kaba la ai da ka jingujor ruh sha ka DC East Khasi Hills District, Kong Isawanda Laloo halor ka jingpynmih khubor ïa kane ka kyrwoh jong kane ka Seng.
“Kaei ka jingthmu jong kane ka Seng haba ka kwah pynbthei bom ha ki skul, Hato kam pyrkhat shuh ïa ka jingim ki khynnah skul?", la ong ka HITO.
Ka HITO ka la ther tyngeh ruh halor ka jingdawa jong ka ban pyllait noh ïa u MLA barim, uBah Julius Dorphang, uba la shah set phatok namar ki kam batbor jong u.
Ka Seng ka ong ba ka jingkam jong ki ba kidei ki samla ba la nang la stad kadei kaba shu thok, namar ki briew kiba la nang la stad kim nym dawa satia ban pyllait noh ïa u briew uba lap miet ha ki kam leh beijot.
Ha kajuh ka por ka Seng ka dawa ba dei ban thwet ïa ki dkhot jong kane ka Seng, kiba shu pynmih khubor ban pyntieng pynsmiej ïa ki paidbah.
Lah ban kdew hangne ba ka Lawei Ba Phyrnai ha ka kyrwoh ba la phah sha ki katto katne ki kot khubor hynnin ka sngi, ba la phah da u Publicity Secretary ba khlem thoh kyrteng, ka la kam ba la phah da ka shithi sha u Myntri Rangbah ba kam ruh ba udei u nonghikai uba la shah weng kam noh namar ka jingtuklar u Conrad Sangma bad u Myntri ka tnad pule puthi u Bah Lahkmen Rymbui.
Ka Seng ka dawa ban pyllait noh ïa u Bah Julius Dorphang da kaba leit buh ïa u ha ISBT Mawïong, ka jaka pynsangeh Bus ba dang shu pyntreikam ha Mawïong ha ka por 10 baje mynmiet ha ka 9 tarik mynta u bnai, lym kumta kan pynbthei bom ha ka skul LP, ïa kaba ka khlem jer kyrteng.
Shuh shuh kane ka kyrwoh ka kam ba ruh ba ka Lawei Ba Phyrnai kadei ka Seng ba peit ban kyntiew ïa ka pule puthi ne ka Educational Society, hynrei mynta ki dkhot bad ki nongkyrshan ki la bret noh ïa u khulom ban kieng atiar da ki suloi AK-47.
Ka Seng ka la pynshrai ruh ïa u Myntri Rangbah ba ka IP Address kaba ka phah email, ka pynkylla na ka por sha ka por namar ka don u Soft Ware Engineer uba dei u Organising Secretary jong ka Seng.
Shillong, Ïaïong 09: Ka HYC Sengkmie ha ka 8 tarik Ïaïong 2022 ka lah ïoh ban pynkupburom ïa 2 ngut ki khynnah kiba khur takma ha ka 5th National Junior Kurash Championship kaba lah pynlong da ka Indian Kurash Federation kaba long ha Jharkhand, Dhanbad myn ha ka 27- 29 tarik Lber 2022.
Ha kane ka sngi, ka HYC Sengkmie hapoh ka Jingïalam jong u Sports Secy CEC, Samla Franky Kharumnuid ka la ïoh ban pynkupburom ïa kine ki arngut ki khynnah kiba ïoh ïa ka takma Rnong.
Iwei ha ka kyrdan ïakhun ba 40kg Below Girls i Ibalarisa L.
Nonglait bad iwei pat ha ka 28kg Below Girls i Cazilia L.
Mawphlang.
Ha kane ka sngi la ïoh ïa ka jingkren na u Samla Franky uba la kitbok kitrwiang ïa kine ki heprit ba kane ka dei tang ka jingsdang jong ki ban kynjoh sha kiwei ki kyrdan jong ka nam.
U la ong ba dei ban shim ïa kane kum shi bynta na ki mawkyndon ban poi sha ka thong ba kham sha kliar bad kyntu ruh ïa ki ban ïai minot bad ïai kilan shuh shuh khnang ba kin ïoh wanrah ka nam ka burom ïa ka Jiadbynriew bad ka jylla baroh kawei.
U Samla u ai khublei ruh ïa u Head Coach jong ka Meghalaya Kurash Association, Bah Banlamphrang uba la ïalam ïa kine ki khynnah sha katei ka rynsan jinglehkai bad kitbok kit rwiang ba un nang ïa pynmih shuh shuh ïa ki rang bad thei ïalehkai ba kynsai jong ka Jylla.
Ha kane ka sngi u Samla Franky ula banjur ruh ba ka Sorkar ka la dei ban thaw lad thaw lynti ïa ki rang bad thei ïalehkai jong ka jylla ban pynïoh kam ïoh jam bad ruh ladei ban don ruh ka bhah kyrpang ïa kum kine ki jait jingïalehkai wat lada kam don jingïadei bad ka Olympic khnang ba kin ïoh mynsiem ki samla ban trei shitom bad minot ha ka Sports.
U ong ruh ba ki jingeh jong ki rang bad thei jong ka jylla ka long ba hadien ba lah shah jied ban mihkhmat na ka bynta ka jylla ki hap sa ban leit wad jingïarap na ki Company bad kumta ter ter ba kin ïoh ban leit shim bynta ha ki rynsan ïalehkai bapher bapher.
“Ka Sorkar ka la dei ban pyrkhat bad thaw ki lad jingïarap khnang ba kine ki nongïalehkai kiba shah jied ban mihkhmat sha ki rynsan bapher bapher ba kin ym donkam shuh ban leit wad jingïarap na kiwei pat bad ba kin pynleit jingmut beit ha katei ka kam ïalehkai," la ong u samla Franky.
Nongpoh, Ïaïong 08: Hapdeng ka jingïakynduh ki bor synshar Ribhoi District bad ki bor District jong ka West Karbi Aanglong ban ïakren halor ka jingjia ba dang shen ha Jatalong, ki paidbah Khasi ki la ïathuh ba ki Pulit Assam ki la pynduk ïa ki paidbah kiba thmu ban wan ïew na Sabuda sha Mawlasnai.
Ki paidbah ki la ïathuh ba barabor ki ju wan ïew sha Mawlasnai haba die ka sngi ïew ban wan thied wan pet, hynrei mynta ka sngi, ki Pulit Assam, kim shyn la shah satia ïa ki ban wan.
Ka Sabuda kadei kawei na ki Shnong ba hap ha ka Block II.
Haba la kylli na u DC Ribhoi, u Arpit Upadhyaya, u la ïathuh ba um shym la ïoh jingujor eiei halor kane da ka jingthoh ne da ka Ktien, hynrei wat la katta ruh un sa ïakren bad u DC ka West Karbi Aanglong, lada don kaba kum kane ka jingjia.
“Ki Pulit kim lah ban pynthut ne khang ïa ki paidbah haba ki wan ïew wan hat ha ki shnong khappud jong ka Meghalaya bad Assam", la ong u DC.
U DC u la ïathuh ruh ba hadien ka jingjia ha Jatalong, ki artylli ki District, ki la pynlong ka jingïakynduh ha Sabuda ha ka sngi thohdieng, ban ïakren ïa ka jingïashongsuk shongshngaiñ ha katei ka thaiñ, da kaba teh lakam ïa ka jingrung jingmih ki paidbah ha kane ka Shnong, khnang ba kan nym don kano ka jingïakynshoit pher jaidbynriew ha kane ka Shnong.
U la ong ruh ha kawei ka bynta ka jingthmu kane ka jingïakynduh lang ki bor district na Ri Bhoi bad na Karbi Anglong ka dei shi bynta ba kum ki bor district ki hap ban ïa peitngor ban nym shah ktah ki paidbah na ka jingjia kaba la jia dang shen ha ka shnong Jatalong bad ha katei ka jingïakynduh lang ki la shim ruh ka rai ban ïa trei lang na ka bynta ban pynneh ïa ka shongsuk shongsain ki paidbah ka thain Block II, kaba dei ka jaka ba dang ïa kajia pud hapdeng ka Meghalaya bad ka Assam.
Haba ïa kynduh lang ruh ha katei ka sngi na ka liang ka bor synshar district na Ri Bhoi la ïalam da u Bah M.
B Tongper, Additional Deputy Commissioner ka Ri Bhoi bad kynthup ruh ki heh pulit bad ki heh ophisar na ka District bad na ka liang ka West Karbi Anglong ruh la wan ban mihkhmat da ki ADC bad ki heh pulit ban ïa kren halor ka jingdonkam ban pynneh ïa ka shongsuk shongsain ki paidbah.
Shuh shuh, u la pyntip ruh ka rai kaba la ïa shim ha katei ka sngi ka long ba na baroh ar tylli ki District kin shim ïa ka jingkitkhlieh ban peitngor ba nym mih kino kino ki huri hura kiba ktah ïa ka shongsuk shongsain ki paidbah bad ha kajuh ka por ruh ba tehpyrkhing ïa ka rung ka mih ki briew kiba nabar kiba lah ban mih ka jinghuri hura b akum ka bor district ki la peitngor bha.
Nongstoiñ, Ïaïong 08: Ka seng Malang Area Development Organisation (MADO) kala ong ba u Myntri Rangbah ka jylla, u Conrad Sangma, udei ban shim jingkitkhlieh lada jia eiei ïa ki paidbah ha katei ka thaiñ.
Ki nongïalam jong ka MADO, kiba kynthup ïa u Mogin B.
Marak President, Enos G.
Momin Vice President, bah Sakhar Riangtem, Jedick Sangma, u Sordar barim ka shnong Huwapara, bad kiwei kiwei ki dkhot ba kynthup ïa ki longkmie bad ki nongïalam jong ka Federation of Khasi Jaiñtia & Garo People Malangkona Area Unit, haba ïakren bad u nongthoh khubor ki la ong ba ki paitbah jong kitei ki shnong kiba la shah khynñiat jubor sha ka Assam, hynrei kin ym treh ban leit da lei lei ruh bad kin sah beit ha Meghalaya lada im ne ïap ruh kam pher.
Ki nongïalam, ki la ïathuh ba ka MoU ba la ïasoi u Conrad bad u Himanta ha Delhi, ka la khynñiat jubor noh ïa ka Shnong Namtarabari, Balsrek, Garojan, Salbari, Joypur bad kiwei kiwei ki shnong shabar na ka map Meghalaya bad kane ka jingleh ka la pynbitar haduh katta katta ïa ki paitbah nongshong shnong.
U Jerdick Sangma Sordar barim ka shnong Huwapara u la ong ba ha u snem 2018 ki la shah beh krad ha ki pulit Assam bad ha kaba palat san spah ngut ki paitbah nongshong shnong ki la kylla phetwir.
Nalor kata u la pynkynmaw ruh ba nalor ba ki don ki rangbah napoh shnong kiba la phet rieh sha khlaw sha btap bad kim nud shuh ban wan rung hapoh shnong, namar ki pulit Assam ki wan ban thwet ïa ki man ka miet bad hapoh khlaw ki la im kum ki mrad, ka bam ruh kim ïoh nalor kata ka jingshah dait pyrjong ka long ka bym lah ban batai.
Namar tang ki jaiñ ki nep ruh kim don bad katei ka jingjia ka la kylla long ka sohkhylliang ka bym dam shuh shi lynter jingim ha ki paitbah katei ka shnong.
U Bah Mogin B.
Marak u la ong ba ka ha katei ka por ba ki paitbah ka shnogn Huwapara ki la kylla phetwir.
Ki nongshong shnong katei ka thaiñ ki la ïakynduh shibun ki jingeh lada ki don kam ban leit rung sha Assam, na ka bynta ki jingdonkam jong ki bad mynta lei lei haba ïa kitei ki shnong ka sorkar Meghalaya ka la ai sha ka Assam, ki jingeh ki la kham jur shuh shuh.
Namar ba ki paitbah kim kwah ban leit sha Assam kumta ki pulit ka Assam ki la ïoh lad bha ban shim kabu ha kiba bun ki liang da kaba pyndik ïa ki nongñiah kali ha ka leit ka wan bad ban shim kabu ruh ïa ki paitbah ha ki rukom bapher ba pher.
U la ong ruh ba ka jingeh kaba kham hakhmat eh ka long ba ka jingkhanglad jong ki pulit Assam bad ki briew ka tnad khlaw ban khat shyiap, ban tih maw, ban thoh dieng ïap.
Kane kan wanrah ïa ka jingïaklumar kaba jur namar ba ki paitbah nongshong shnong katei ka thaiñ, ki dei kiba ïatylli bha bad shisien ba don kiba pyndik ïa uwei na ki nongshong shnong baroh ki iamih lut naduh ki rangbah, ki longkmie ki samla bad ki khynnah ruh bad kim kheiñ wat ïa ka jingïap ruh.
Shisien ba ki nongsynshar shnong ne ki kynja nongïalam ki la ong ban kin leh ïa kano kano ka kam, kim salia bad lada jia ba ki pulit Assam bad ki briew ka tnad khlaw kin pyndik kumba ki la leh ha kine ki khyndiat sngi ba la dep, lada ki nongsynshar shnong bad ki riewrang bah kim lah shuh ban shah dei hangta ba ka jingïaklumar kan mih bad ka lah ban poi haduh u pud jong ka jingïaum snam.
Lada jia kan jia ha kano kano ka por u Conrad Kongal Sangma bad ka sorkar jong u ki hap ban shim ïa ka jingkitkhlieh, namar dei ma u uba la leh donbor bad u ba la shu soi matlah ïa ka soskular, khlem da twad jingmut bniah na ki nongsynshar jong ka hima Nonglang Sirdarship, ki nongsynshar jong kitei ki shnong bad ki paitbah.
U la ong ruh ba ha man ki por election baroh ki paitbah shnong kiba la khatphra snem shaneng ki thep vote ha Merghalaya, hynrei mynta la khynñiat ïa ki sha Assam bad ha u snem ban wan ka election ka la poi ki paitbah kin leh kumno, namar ha Assam te kin ym treh dalei lei hato ki ar hajar tam ki paitbah kin duh noh ïa ka hok jong ki ban thep vote.
Ha kane ka erlection ban wan kaba long ha u 2023 ki paitbah ki la thikna ba kin duh ban thep vote, namar haduh ban da ïap ba kin ym pynrung kyrteng ha ka electoral roll jong ka Assam.
1.
Da ki phew lak ngut ki kmie ki kpa ha baroh shityllup ka pyrthei ki ju pynthikna ba ki khun jongki kin koit kin khlain bad lait ruh na shibun ki jingpang da ka ba leit ai dawai tika ïa ki.
2.
Ha ba phi ïoh ïa kano kano ka jingpang ïabit, ki khñiang jingpang ki barit bad bymlah ban iohi da ki khmat ki lah rung ha ka met jongphi.
Kine ki khñiang jingpang ki kha roi ha ka met jongphi bad ki pyntroiñ ïa ka met jongphi.
3.
Ka met jongphi ka don ïa ki nongïada ban ïada ïa ka met jongphi na ki jingpang ba ki khot “ki antibodies".
Bad haba kine ki antibodies ki la pynïap noh ia ki khñiang jingpang kiba la rung ha ka met jongphi, ki shong sah ha ka met jongphi ban ïakhun biang ia ki khniang jingpang ki ba lah ban wan rung biang hadien habud.
4.
Lyngba ki dawai tika la bsut hapoh ka met jongphi ïa kita kiba ki khot “Ki antigen" (da kaba injek da u thyrnia ne da ka ba shu pyndih).
Kine ki antigen ki pynlong ia ka met jongphi ban shna ïa ki antibodies ki ban ïakhun ïa ki khñiang jingpang lada ki wan thombor ïa ka met hadien habud.
5.
Don katto katne ki jait dawai tika kiba hap ban ai bunsien khnang ban ïarap ïa ka met jongphi ban shna kham bun ki antibodies kat ban biang ban ïakhun ïa kata ka jait jingpang.
6.
Ki bun ki jait jingpang kiba shyrkhei kiba lah ban pynshitom, bad wanrah wat ïa ka jingïap ruh, kum u ñiangpyrsit, ka jingpang TB, ka Diptheria, ka jyrhoh ksew, jingpang Polio, Tetanus bad kiwei de, lah ban ïada da ka jingai dawai tika.
7.
Ban ïada ia ka met jongphi na ki jingpang kiba lah ban iada, donkam ban ai dawai tika shuwa ba ka jingpang kan wan ha ka met.
To protect your body you need to be immunised before the disease strikes.
8.
Ban ïada ïa ki khynnah na ki jingpang, la ju ai dawai tika ïa ki naduh ba ki dang khyllung.
Lada i khyllung i khlem iohlad ban ïoh dawai tika, lah ruh ban leit phah ai dawai tika hadien.
9.
Ka por ban ai dawai tika na ka bynta ki khynnah ka lah ban iapher nakabynta kawei ka jingpang sha kawei pat.
Wad jingtip lano bad hangno phi lah ban leit ai dawai tika ia ki khun jongphi ha ka dong kaba phi sah.
10.
Phi lah ban ai dawai tika ia i khun jongphi wat lada i leh pang malu mala ha kata ka sngi.
Kine ki khubor ka koit ka khiah ki dei ki ba la bishar bad pynjanai da ki riew shemphang ka koit ka khiah bad phi lah ban shem ïa ki ha ka ORB health website.
Ka long kaei kaei kaba i pangmet bad kaba i synei ban ïohi ba wat la ka nongbah Shillong ka dang dei hi tang iwei na i shnongrit, haba ïa nujor bad ki sor bah jong ka ri India, hynrei wat hangne ruh ka jingdon jong ki briew kiba shu shang makia bad kiba khlem ïing khlem sem ka la sdang bun bad kharoi na ka por sha ka por.
Kiba bun na kine ki briew hi ki dei kiba la im ha ka kutlad haduh ban da kylla lyngkar ka jingim kat haduh ba kim lah shuh ban don ha ka imlang sahlang bad la ki jong ki longïing longsem kumta ki jied ban im ïa ka jingim kum ki riew khlem ïing khlem sem bad ban sah ha ki surok bad ki kyndon kynshrot katba lap hapdeng jong ki ïew bad rud dukan jong kane ka sor Shillong.
Hato ka sorkar kam lah mo ban kem noh ïa kine ki briew bad set ïa ki na ka bynta ban ai jingsumar ïa ka bor pyrkhat jong ki khnang ba kin lah ban ïoh pat ia ka jinglong kaba dei biang ne kaba long normal kumba long ki paidbah.
Hangne hapdeng jong ka sorkar khamtam ki bynta jong ka G.
S Road naduh ka thaiñ Matphran sharum haduh Khyndailad la iohi ba ki ju don ki briew kiba siangthiah ha ki baranda dukan bad don ruh kiba thiah ha ki synduk kot ha ki por miet bad kaba kham isynei shuh shuh ka long ba kine ki briew ki ap jingbam beit na ka jaka theh ñuit kaba ha Motphran bad ki don ruh ki kynthei ba rah wat i khun rit ban khure bam na kaei kaba la wan bret da ki briew.
Ki la don ruh ki kynhun YouTuber kiba la ring video ïa ka jingim jong kitei ki briew bad ruh kiba la ïakren bad kitei ki briew bad kaei ka jingeh kaba ki ïakynduh.
Kat kum ka jingphla jong kitei ki riew makia la ïohi ba ka dei na ka daw ba kila im ïa ka jingim kaba kyrni ban dih ia ki kynja, ki drok bad ruh ka kyiad kaba la pynlong ïa ki ban duh noh ïa ka bor jingieit bad ka bor pyrkhat ban lah ban sahlang imlang bad la ki bahaïing ha sem.
Kitei ki briew ki ïathuh ruh ba kim kwah shuh ban sah lang bad ki briew kiba biang ka rukom im namar ba ha ki hi ka kham suk shibun ban shu im kumtei bad leh kat ia kaba ki sngewmon tang ba kin ïoh ïa kaba ki kwah kata hi ka la biang na ka bynta jong ki.
Haba peit bad bishar ia ka jingim jong kitei ki briew ka jingduk bad jingkyrduh kam dei eh ka daw ban pynlong ïa ki haduh utei u pud, hynrei kaei kaba lah ban ong ba kitei ki briew ki la ngat ha ka jingpang kaba shyrkhei ha kaba ka bor pyrkhat jong ki kam long shuh kaba beit.
Kumba haba ngi peit ha ka imlang sahlang ngi ïohi don shibun bah ki briew kiba duk bad kiba kyrduh hynrei kim hap ban im ha katei ka rukom, ki trei ki ktah, ki kamai kajih wat la ka dei ba kin kit daju, trei bylla ha ki kam ki bama bama ruh.
Ngi ïohi katno ki briew ki trei shitom wat ban im shapoh ki krem dewiong ruh ban kamai ia kata ka hok ban im lang kumba im kiwei pat ki para briew ha kane ka pyrthei.
Hynrei ka jingbymlah shuh ban synshar ïa la ka jong ka jingim ka kylla long ka jingpang ba shyrkhei tam.
Kitei ki briew ki kham koit kham khiah shibun ha kiwei pat ki bor met ban ianujor bad kiwei pat briew kiba biang.
Hynrei ka bor pyrkhat jong ki kam ailad iaki ban im ïa ka rukom im kaba ïa long paidbah.
Kumta kitei ki briew ki donkam ia ka jingshim khia lem jong mano re mano, lehse ki la don ei ki seng trei mon sngewbha kiba kloi ban ai jingïarap ia kitei ki briew hynrei ka long pat kaba eh namar ba wat ki baha iing ha sem jong ki ruh kim lah ban pdiang ïa ki na kaei kaba ki long.
Kumta lada ngi don ïa ka mon kaba khlain na ka liang jong ka sorkar ban pyrkhat lem shaphang jong ki, da kaba kem ne ïalam noh ïa ki sha ki jaka sumar na ka bynta ba kitei ki briew kin ïoh pat ia ka bor pyrkhat kaba biang kan long ka jingiarap kaba khraw.
Ngi don ïa kata ka tnad Social welfare bad ki briew kiba la pyntbit ialade ban trei ha kaba shakri ia ka bha ka miat ka imlang sahlang.
Hynrei haduh katno na ka liang jong ka sorkar ka la shim khia ha kaba ïadei bad kane ka kam.
Kyrmen ba kan don kata ka jingpeit kyrpang ne ka Special drive ban peit ïa ki briew kiba don ha kitei ki jingeh jong ka jingim khnang ba kin ïoh pat ia ka kabu ban im kumba ïalong lang baroh.
Ka Ri Khasi jong ngi ka dei kawei napdeng ka ri kaba itynnad tam namar ka don ïa ka Mei-mariang kaba itynnad, ki soh ki paid kiba thiang, ki kshaid kiba noh rymphum, ki wahduid kiba shngiam ban dih, ki syntiew ki skud kiba phuh man ka aiom, ki jangew jathang kiba bang, ki dieng ki siej, ki lum ki wah kiba pyniphuh pyniphieng bad ki marpoh khyndew ba laiphew jait ban pynjaw dud ïa kiwei ban tuid sha ri-lum jong ngi ban kamai spah bad thap pynjot wat ïa ka ri.
Ïa kane ka jingitynnad la pynwan dur da u nongthaw kum ka ri kaba tuid da ka dud bad ka ngap kaba kham pher na ki ri ka pyrthei.
Ka ri khasi ka dei kawei ka ri kaba riewspah bha ha ka ktien bad ha ka kren ka khana, ha ka put ka tem, ha ka rwai ka siaw, ha ka rukom rep rukom riang, ha ka trei ka ktah, ha ka bam ka dih, kiba dei ki kolshor u mynbarim.
Kawei ka thaiñ ka ïa pher na kawei pat ha ka sur kren bad ha ka rukom kynud bad kynnoh ïa ka ktien na kawei pa,t hynrei lada ngi bishar bniah bha kaba bun hi ka ïasyriem beit sha ka ktien kmie ne ktien tynrai khasi.
Kane ka pyni ba ha ka jaidbynriew Hynñiewtrep jong ngi ka don ïa ki thaiñ ki bapher ki bapher ha kaba ka rukom im, ka shet ka tiew bad ha ka kolshor ka ïapher na kawei ka thaiñ sha kawei pat.
Ka jingïatan tyllai ïa ka burom ne ka khwan burom ha ryngkat ka mynsiem bishni hapdeng ki para nongïalam jong ngi la ha ki kam saiñ hima sima, ha ki kynhun sengbhalang, ha ki kynhun niam balang, ha ka dong ka thaiñ, ha ki shnong ki thaw, ha ki jait ki khong, ha ka ïing ka sem, ka dei kawei kaba ma bha ba ngin sa shah rem noh ha kaba bun ki jingïaleh thma na ka bynta ban ïoh ïa ka stieh ïada na ka bynta ka ri baieid jong ngi.
Ki nongïalam kiba stad, kiba ïohi jngai, kiba ieid hok ïa la ka ri kum u Tirot Sing Syiem, u Kiang Nongbah bad u Wickliffe Syiem, kim ju kwah ne khwan burom hynrei ki lum ki lang ïa ki paradoh parasnam ban ïa pyrkhat sani lang.
Ki klet noh ïa ka burom ka ijot ïalade pynban ki wad lad wad lynti kumno ban jop ïa ka thma ban ïada ïa la ka ri baieid jong ngi.
Ki shim ïa ki symboh pyrkhat jong ki para nongïalam bad ki kyrshan ïa kaba dei, kim ju wohnia wohdong, kim ju bishni ne pihuiñ, thap pynjot, pynïap bad shet kylla para ri, hynrei ki ai mynsiem ban ieng ha ka nongrim ka hok khlem kynran dien.
Katba nang mih ki sngi ki por ka jingbishni ka nang khlaiñ bor, ka rung ha ki dohnud jong ngi ban thap pynjot ïa la ka ri.
Ka len lade ka la jah noh ka don beit sa ka malade.
Ka jingpyrkhat ïa ka jingmyntoi lang ka la duh noh ka don beit sa ka myntoi shimet bad ka klet noh ïa la ka ri kaba kdup ieid ïa ngi.
La dei ka por ba ngin ïa tylli bad bret noh ïa ki symbai jong ka jingïabishni ban kyntiew joit sha jrong ïa la ka ri jong ngi.
Ka khwan myntoi ha ka bishni ka pynjot bad ka pyntlod bor ban nang kham pynjot shuh shuh ïa ka ri baieid jong nga jong phi para ri.
Namarkata, ïa ngin bret noh ïa ka khwan burom bad sdang noh ban ïatylli para ri ban ïatreilang bad ieng tylli lang bad ban dawa lang ban ïoh ïa ki stieh ïada ïa la ka ri baieid thep mynsiem jong nga jong phi ko ki para ri.
Para ri khatduh ïawai! Ka ri-khasi ka dei ka ri baieid thep mynsiem jong nga jong phi, kynmaw ba ngi dei ban ri sumar ïa la ka ri ym ban die tad dor ha ki poiwir shi sngi tang ban myntoi, shimet khlem da pyrkhat sani ïa ki longdien ki khun ki kti jong nga jong phi.
Kynmaw paradoh para snam ba ka ri jong ngi ka donkam ïa nga ïa phi ban pynïoh bad dawa noh mardor ïa u stieh ïada ka ri jong ngi lyngba ka jingïatylli bad ïasnohkti da u Khyriem, u pnar, u bhoi, u war, u maram, u Lyngngam ba ngin ïatreilang kum ki paid khasi baïar.
Khliehriat Iaiong 9: Khyndiat shaphang u nongthoh, u Dr Phervision Nongtdu u dei uwei na ki riew rangbah uba paw bha ha ri lum Jaintia bad ha ka jylla, u dei u Principal jong ka Jaiñtia Eastern College, Khliehriat, u dei uwei na ki nongthoh kot kaba long kum ka syniang ba radbah sha ka thoh ka tar jong u Khasi, kane ka khana shaphang u ma Shitang Rymbai ka dei kaba la sot na ka thup ‘Ka Thymmei ka Elaka Rymbai’ ba la thoh da u Dr Phervision Nongtdu.
U SHITANG RYMBAI-KUM U NONGSYNSHARKa Dorbar ba kyrpang ka la sdang hadien ka jingleh niam jong u riew niamJotkiri ban ïa mir jingmut halor ka jingiakynad bad ka jing kynrum kynram hapoh ka Elaka, kumjuh ruh ban ïakren halor ki katto katne ki mat, kiba mih na ka jingleh niam ba kyrpang jong u riew niam kumne:-Ban pynim pat ïa ka niam ka rukom, ban jied ïa ki briew kiba khuid bad ki bym don jingthoh bria ban long ki nongleh niam(Lyngdoh), ban jied ïa u nongsynshar (Doloi) ba tikna.
Ka khana pateng jong ki longshwa man shwa ka iathuh ba ki nong shong shnong na kylleng ki jaka ki la ïa wan ban ïa shim bynta shit rhem ha katei ka Dorbar kaba kyrpang hyndai ba la pynlong ha shnong Rangad heh.
Ka la long ka Dorbar kaba shong kun bad kaba don burom, ka jing ia don lang ki riew niam Jotkiri bad u Shitang Rymbai, u kyrwoh jong u Syiem Sutnga, ki la pyn phuh pyn phieng shuh shuh ïa ka Dorbar.
Ki jingiathuh khana pateng jong ki longshwa man shwa ki iathuh shuh shuh, ïa ki jing iatai nia ha katei ka Dorbar ba ka la long kaba shongshit bad kaba khluit, ki la don ki rangbah napdeng ki nongialam jong ka elaka kiba la kren pyrshah ïa u Doloi bad kwah ruh ban pynduh pyndam noh ïaka elaka Ynru Chnong.
Ka Dorbar ka la neh haduh ar sngi lynter ban ioh iaka rai ba pura bad kiba dap doh.
Shuh shuh, katei ka Dorbar ba kyrpang ka la shah ïa ki kynthei ban ïa don lang tangba ym shah pat ba kin ïa shim bynta ha ki jingiakren bad ki jingia tai nia.
Ka Dorbar ka la rai ban bud ryntih ïa ki mat kiba la mih na ka jingleh niam ba kyrpang jong u riew niam Jotkiri bad ka la jied ruh ïa u Shitang Rymbai ban long u nong synshar ba shi por jong ka Elaka katba ym pat ioh ïa u Doloi uba pura.
U Shitang Rymbai u dei u briew uba sngur mynsiem bad uba don ka jingsngew ba kyrpang ïa ki kynthei ki khynnah bad ka jingangnud ban ïada kyrpang ïa ki na ka jinghshah thom bor jong ki riew shim kabu bad ki ‘riew bymman.
U don ruh ka jingieid ba kyrpang ïa ki briew kiba duk bad kiba rangli, kitei ki jinglong jong u la bna ha kylleng ki shnong bad ki jaka, kumta ki nong shong shnong ki la khot ieid ïa u da ka kyrteng sin ‘Lahurnood’, ki nongialam bad ki nong shong shnong ki don ka jingkyrmen kaba khraw ha utei u nongialam ban pyn ioh biang ïa ka jingsynshar kaba khuid bad ka jingleh niam kaba long kyntang, ki la pynpaw ïa ka jingkmen kaba khraw haba u Shitang Rymbai u la pdiang ban long u nongsynshar bad u nongialam ka elaka.
U Shitang Rymbai nalor ba u long u briew uba jem nud, u long ruh u nong synshar uba shlur mynsiem bad uba shemphang ha ka rukom ka pyrkhat pyrdaiñ, ki khana tang ki iathuh shuh shuh ba ba ha shwa ba un shim ti ïa ka kam nongsynshar, u la don lypa ka jingangnud ban wanlam pat ïa ka jingsynshar kaba khuid ba suba bad ka jingshaniah hapdeng ki nong shong shnong.
U la pynlong ki jingialang ba khah khah ha man la ki shnong bad ki kyntoit jong ka elaka ban ïa mir jingmut bad ki nongialam shnong na ka bynta ban thaw ki lad ki lynti ban pynduh pyndam ïa ki jing ïa kynad bad ki jingkynrum kynram, u la iohi ruh ïa ka jingbym don ki pud ki sam kiba tikna ka la long ba ïa ki nong synshar ban ai ka jingsynshar kaba beit bad kaba ryntih, kumta u la pyn skhem ïa ki pud ki sam jong ka elaka bad sieh ïa u maw pud uba la tip kum u ‘Moo-Kya-Shitang’, ha ka jaka kaba don shatei lam mih ning ha shwa ban poi ka shnong Soo-Kilo ban pyn ïa khlad ïa ka Elaka Sutnga, utei u maw pud u la duh noh hynrei ïaka jaka ba u ju don u maw pud la khot ‘Kya Shitang’ kumjuh ruh u la sieh ïa uwei pat u maw pud ha ka jaka ba don shaphang shthie lam mih ngi na ka shnong Moosianglamare kaba don hajan ka karkhana pynmih dewbilat ka Adhinik Cement Ltd kaba la pyn ïa khlad ïa ka elaka Narpuh, ïa une la khot ‘Moo-Tang’, kitei ki maw pud ki dei ki matti jong u bad ki long dien ki la khot bad jer ïa ki ha ka kyrteng bad ka nam jong u.
Ha ka por synshar u Shitang Rymbai, ki pud ki sam jong ka elaka Ynru Chnong kaba ju tip mynta da ka elaka Rymbai ki long kumne:- Sepngi: Ki Saw Lyngdoh (Elaka Jowai), Shathie haduh Moolakur (Mulagool), Bangladesh, Mihngi: Ka wah Liardieñsoo kaba pyn iakhlad ïaka elaka Sutnga bad shathie lam mihngi haduh u Moo Tang kaba pyn iakhlad ïa ka Elaka Narpuh.
Kumba la dep kdew sha khmat, ka jingiakynad hapoh kane ka Elaka Ynru Chnong, ki la wanrah ki jingkynrum kynram ha ki kam synshar khadar nalor ba ki la long ruh ki daw ba la nang pyn pjah shuh shuh ïa ka jingiadei hapdeng ki shnong, ki la long ruh ki daw kiba la pynorpait ym tang ïa ka jinglong jingman jong ka niam ka rukom hynrei ki la pyn artatien ruh ïa ka jinglong khuid bad ka jinglong kyntang jong u Doloi ban long u nongsynshar ha ka juh ka por u nong pyndep niam.
U Shitang Rymbai, kumba la kdew sha khmat, u long u nong synshar uba shlur mynsiem bad uba don lypa ki mat treikam na ka bynta ban wanlam pat ïa ka jinglong kyntang ka niam ka rukom kumjuh ïa ka synshar ka khaddar kaba khuid ba suba, u don ka jingngeit kaba skhem, ki jingleh niam ha ka elaka la ki long kiba rit ne kiba khraw, ki long kiba kyntang, um ju kwah ban khleh khaw lang ïa ki bad ki kam saiñ hima sima kaba dei solonsar…(yn dang bteng).
Nongstoiñ, Ïaiong, 09: Ka jingkyrkhu U Blei Nongbuh Nongthaw ïa ka West Khasi Hills bad ïa ka Jylla baroh kawei lyngba ki jingbuh bad tynsad ïa ki Marpoh Khyndew kiba kordor, ki Khlaw ki Btap, ka Mariang kaba itynnad, ka Lyer ring Mynsiem kaba khuid, ki Wah kiba sngur, ki Lum kiba pyngngad bad ki Umdih kiba Shngiam ka la shlei shisha.
Lyngba kine ki jingkyrkhu kiba khraw katne, la pynlong ruh ïa ki paidbah nongshong shnong kiba shong ba sah ha ka ban sumar khuid kat lah kat ïai, namar ba ki longtrai ïa la ka khyndew ka shyiap, ka lyngkha ka risa, ïa ka Bri ka kper bad khamtam ïa ka khih ka kamai.
Ka Khyndew ban rep ban riang ha ka Jylla, ka long kaba seisoh bad kaba bha haduh katta katta.
Na ka jingman bha jong ka khyndew ban rep, ki paidbah nongshong shnong jong kawei pa kawei ka shnong, kim ju kyrduh bam.
Nalor nangta, da ka jingbha jong ka suiñ bneng bad sboh ka khyndew, ki nongrep ki ïaleh ban pynneh ïa ka rukom rep tynrai khlem dawai bad rep tang da ka sboh mariang, kaba la tip haka juk mynta kum ka rep ‘Organic’.
Kane ka rukom rep ka la ai jingmyntoi shibun eh ïa ka koit ka khiah jong ki paidbah kiba bam jhur.
Hapdeng kine ki jingdon jingem ba pahuh pahai, ki paidbah nongshong shnong khamtam kiba don ha ka West Khasi Hills District haduh mynta, ki dang shaniah tylli ha ka rep ka riang.
Lyngba ka kam rep la lah ban kyrshan ban pyndap bam baroh shi snem.
Don napdeng ki snem kiba la lynshop da ki bor jong ka mariang kaba la pynïam kthang ïa bun tylli ki longïing jong ki nongrep.
Hynrei kum ki nongrep, da ka mynsiem ïakhun kim shym kynran dien ban rep, hynrei ki dang thaw lad da bun ki rukom rep khnang ba kin lah ban kyrshan ïa ka bam ka dih haïing ha sem.
Lah ban kdew ba tang ki shnong kiba hap ha ka thaiñ Mawthadraishan, ki la lah ban pynmih ïa ki mar rep kiba la lah ban pynïaid iew da kaba shalan sha bar jylla.
Kane ka la wanrah ka jingmyntoi shikatdei eh ïa baroh ki nongrep.
Ha ka thaiñ Laitkseh naduh Marngor bad ha ki thaiñ Markasa, ki la shim kyrpang ban pynlong ïa u Biskot kum u mar rep ba kongsan.
Ïa une u mar rep nalor ba bam hi, la die ruh ha ki iew ki hat jong ka Ri Khasi bad la khaïi shaduh sha bar jylla.
Ha ka thaiñ Mawkamoit, Myrïaw ki la shim kyrpang ïa u sohsaw kum u mar rep ba kongsan bad ïa u sohsaw na thaiñ Myrïaw la die ha ki iew jong ka Ri Khasi bad kaba kham jur ka jingkhaïi ka long sha Assam.
Kine ki ar tylli ki mar rep kum u Biskot bad Sohsaw tang na ka thaiñ Mawthadraishan, la pynïaid iew sha Assam bad ka la long ka jingkyrkhu ïa ki nongrep kiba rep ïa kine ki mar rep.
Ki paid nongrep kiba ju khaïi nangne sha ki jaka iew kiba ju rep ïa u Kba, u Phan, riewhadem, prisbin, kajor, ki soh bad kiwei kiwei mynta, ki khmih lynti ba kine ki mar rep ruh kin sa lah ban shalan sha bar jylla, khnang ban ïoh jingmyntoi shuh shuh lyngba ka kam rep.
Pynban, katne ka jingdem diap ban im dukhi ha ka rep ka riang ban pynbiang mar rep ha iew ha hat, hynrei ym shym la don kino kino ki lad ïarap na liang ki bor ba dei khmih ban kyntiew khambha ïa ki nongrep kiba long ki Païa ïa ki iew ki hat ha ka Bri u Hynñiewtrep.
Kumta ka por ka la dei eh ban pyni jingmut lem ba ka Sorkar kan sdang ban khmih kyrpang noh sha kane ka bynta.
Ka sorkar lyngba ka tnad rep, kan pyrkhat thymmai bad janai da kaba kan plie ïa ki iew khaïi ïa ki mar rep sha ki Ri ba marjan bad sha ki Jylla jong ka Ri India.
Lada ym lah plie ïa ki iew khaïi shabar ri ruh, ka sorkar ka la dei ban wanrah bad pynurlong noh da ki kharkhana pynmih marbam da ki mar rep kiba rep na kane ka jylla Meghalaya.
Ka sorkar ka la dei ban thaw lad thaw lynti ba ki mar rep kum u Biskot, la dei ban wanrah noh da ki kharkhana tylliat jingbam sniang, ïa u sohsaw la dei ban wanrah da ka kharkhana shna Sauce, ïa u riewhadem dei ban wanrah da ka kharkhana tylliat cornflakes, ïa u phan da ka kharkhana shna Chips bad ïa ki soh da ka kharkhana shna Jam bad umsoh.
Nangta ïa kiwei kiwei ruh ki mar rep ruh, dei ban wanrah da ki kharkhana pynmih mar bam bapher bapher, khnang ba kan long ka jingkyrkhu ïa ki paidbah nongrep jong ka thaiñ West Khasi Hills bad ïa ka Jylla hi baroh kawei.
Mawkyrwat, Ïaïong, 09: Katba nangne mih ki sngi ka jingjaboh bad ka jingbret pathar ïa ki jakhlia ka la nangjur bad wat ka jingbym suid ñiew jong ki briew ruh ka la long kawei na ki daw ban pynjakhlia ïa ka mariang sawdong sawkun ha kaba kane ka dei ha kawei na ki jaka ha Riat-thawlong kaba hajan jong ka ïew Mawkyrwat.
Halor kane, ki katto katne ki nongshong shnong ka Mawkyrwat ki la pynpaw ka jingsngewdiaw khamtam na ka daw ka jingmih ki jingsma-iw-tung kaba kim tip naei ka wan bad kane ka jingud ba don ka jingsma ka dei khamtam na kito ki ïing briew kiba don ha syndah bad kawei ka jaka pynlang ñuit napoh ïew Mawkyrwat.
Ym tang kata ha kine ki khyndiat sngi ka la mih ruh ka jingsam ba iwkhong na ki jaka leit shabar jong ki paidbah (Public Toilet) ha kaba ka la pynlong ïa ki briew ba kim lah wat tang ban ring mynsiem namar ka jingsma.
Namarkata, na ka liang ki katto katne ki nongshong shnong ki kyrpad ïa ki bor ba dei peit ia ki iew ki hat khmamtam eh ka ophis jong u Manager Sankur Ri-Kynti Khaiñ Nonglang & Mawkyrwat Hat ba kin sngewbha ban jngoh lem khnang ba ki paidbah kin ïoh ban ring mynsiem ïa ka lyer kaba khuid bad ba kin kin lait na ki jingpang ba ha rukom.
Jowai, Ïaïong 09: Ka Khasi Student Union (KSU) Moodymmai Unit mynta ka sngi kala leit ban synñiang jingïarap da ka song pisa sha iwei i khyllung khunswet ha ka shnong Moodymmai, hadien ba ka kmie bad u kpa jong itei i khunlung ila khlad noh.
Ka seng ka pynpaw ïaka jingsngew sih bad jingisynei kaba khraw haba ïoh sngew ne ïohi ïa kine ki jingjia hapoh ka shnong ha thaw bad kumjuh ïaka iïng ka sem kaba mad kum kane ka jingjia.
Halor kane ka jingleit ai jingïarap ka seng la ïalam da u samla Binos Syngkon President ka KSU Moodymmai Unit lem bad katto katne ki dkhot, hashwa ban synñiang la pynlong ka jingïalang ba lyngkot bad la ïoh ka jingkren na u President ka seng uba la ai ka jingkyntu kynphang.
Shuh shuh ula kyntu ïa katei ka longïing ba kan pdiang da ka jingsngewkmen ïa katei ka jingai sngewbha kaba long katkum ka jingkot bor jong ka seng bad u kyrmen ba kan long ka jingïarap ïa katei ka longïing jong i khunlung khunswet.
Ula ong ruh ‘ka shiphew tyngka kaba ki ai jingïarap sha ki ba duh ba duk ne sha ki khunswet khun rangli ka kham kordor ban ïaka 100 tyngka kaba ki ai sngewbha sha uba riewspah haka por ba u pyllong jingkhawai’.
Kumta naka liang jong ka seng kala shim ïaka rai lada long katba long kum ka seng kan ïai don ryngkat bad katei ka ïing ba peit ïa i khunlung khunswet ha kano kano ka por.
Shillong, Jylliew 11 : Ka Meghalayara Bharat Scouts and Guides ha ka sngi Saitjain ka la pynlong ïa ka jingpynkhuid shnong kum shi bynta ka jingrakhe ïa ka sngi pynneh mariang.
Ha kane ka sngi, ki dkhot jong ka Scouts and Guides bad ki unit leader na ki san tylli ki shnong na East Khasi Hills kynthup ïa ka Queenie Secondary School, May Fairs Secondary School, St.
John Secondary School, ka H Elias Memorial Hr.
Secondary School bad ka St.
Anthony’s Hr.
Secondary School ki la shim bynta shitrhem ah katei ka jingpynkhuid shnong kaba la wan ban shim bynta lang ruh da ki nongtrei na ka State Headquarter.
Ki jaka ba ki pynlong ka jingpynkhuid shnong ha katei ka sngi ki kynthup naduh ka ‘Bah (L) Thranghok Rangad Point, Laban, nangta na Meghalaya Bharat Scouts and Guides – SHQ, Pine Mount School kaba leit sha Crinoline Swimming Pool bad Seven Set Hr.
Secondary School lane.
Nongpoh, Ïaiong 09: Ka shnong Umñiuh Khwan ha Ri-Bhoi kala ioh ban kem 2 ngut ki nongtuh tiar kali bapher bapher hynnin ka miet na katei ka shnong kiba la pyrshang ban kit da kawei ka auto-rickshaw truck kaba don ïa number ML 05 H 0896.
Katkum ka khubor bala ioh lum naka liang u Rangbah shnong ka Umñiuh Khwan hadien ka jingioh kem ïa kitei ki nongtuh kaba ka kyrteng jong ki la buhrieh noh u la pyntip mar mar sha ki pulit ka Umiam PS kiba la leit pat ban shimti bad ban kem ïa kitei ki nongtuh.
La ong ruh ba katei ka jingleit shimti jong ki pulit kila ioh ruh ban kurup shibun ki tiar kali bala tuh ha katei ka jaanmiet na katei ka shnong bad haka jingtohkit jong ki pulit kitei ki nongtuh kila kam ruh ba kila leh ïa katei ka kam ha kaba naka liang ki pulit kila kem bad pynngat ruh ïaki haka kyndon aiñ 379/34 IPC bad ka jingtohkit ka dang ïaid shakhmat ban lap shuh shuh ïaki briew ba donkti.
Jowai, Ïaïong 09: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association (WJDSA) kaba la long mynta ka sngi 9 tarik u Ïaïong ha madan Kiang Nangbha Stadium Jowai.
Ha ka jingïakhun ba nyngkong ka kynhun ïalehkai jong ka Risingsun Mukhla kala jop da 2-0 kol pyrshah ïa ka Lumbhahdakha bad ïa katei ka ar kol la theh da u Wadshwa Rymbai ha ka minit ba 60 bad u Rimi Pyrtuh ha ka minit ba 73.
Ka jingïakhun ba ar kala long kaba kham noh shilliang namar ka kynhun Pasyih Cultural and Sports Club kala jop ïa ka Nangbah Mooknor da 5-1 kol, ïa ki kol na ka Pasyih C&SC la theh da u Hammyllien Dkhar ha ka minit ba 25, u Sakhiatmi Siangshai ha ka minin ba 30, u Shaniah Dkhar ha ka minit ba 63, u Deiwi Rymbai haka minit ba 69 bad u Sambud Dkhar ha ka minit ba 80, katba ïa ka shikol na ka Nangbah Mooknor la thep da u Rilangki Susngi ha ka minit ba 54.
Katba ha ka jingïakhun kaba lai pat kaba la long hapdeng Nonglatem pyr shah ïa ka Mookyrdup bad ha kane jingïakhun ka Nonglatem kala jop da 2-0 kol ïa ka Mookyrdup, ïa kitei ki ar kol la theh marwei da u Tomi Lamare ha ka minit ba 7 bad 49.
Ka jingïakhun ha ka sngi nyngkong 11 tarik kan long hapdeng ka Mait shaphrang Mootyrshiah pyrshah ïa ka Pateinki Sabah ha ka por 11 baje mynstep, ka Madankynsaw Mookyndeng pyrshah ïa ka Mupliang ha ka por 1 baje nohphai sngi bad ka Madan Thadmuthlong pyrshah ïa ka Tpep-Pale haka por 3 baje janmiet.
Khliehriat Jylliew 11: Ki dkhot jong ka Khasi Students Union East Jaiñtia Hills District Unit myn ha ka 10tarik Jylliew 2022 kala leit ban sngewlem ïa kawei ka longïing kaba don ha ka shnong Jalyiah kaba don hapdeng ka jingduk jing kyrduh haba kaba ha kane ka longing ki la don ruh ki heprit kiba shem jynjar bad kynduh jingeh naduh ba ym don shuh ka kmie bad la peit ïaki pat da ki bahaïing ha sem.
Ia kane ka jingleit jurip ka seng la ïalam ïaka kynhun da u Samla Rangbah Satly Ryngkhlem, uba dei u Vice – President KSU East Jaintia Hills District ha ka jing iadon ryngkat u Assistant General Secretary, u Samla Pynshai Kupar Dkhar bad u Finance Secretary KSU-EJHU, u samla Shaniahskhem Dkhar, u Assistant Finance Secretary KSU EJHDU, u Cherity Suja bad Samla Hamewanpynhun Ryngkhlem Publicity Secretary ka KSU East Jaiñtia Hills District Unit.
“Na ka liang jong ka Seng ka bym juh ieh thylli ïaki paradoh parasnam kiba don ha ki jingeh jing shitom ka la ïarap ha la ibor barit kum ka dak ka jing sngewlem ïa kane ka longïing ha kaba ka kmie kala khlad noh bad ieh noh ïa saw ngut ki khun bad u kpa ruh u dei u bym da don ka kamai ka kajih ba biang ban ri ban sumar bad ban bsa ban pjiah ïa baroh saw ngut ki khun"La ong ba na ka liang u rangbah shnong jong ka shnong Jalyiah watla um lah ban ïa don ryngkat lang bad ki dkhot ka seng hynrei u la phah ka khubor sngewnguh bad ai khublei ïa ka seng halor ka jinglong la kloi ban wan peit bad jngoh ïa katei ka long iïng, u la pynpaw ka jing sngewnguh shi katdei eh ïaka seng bad u la kitbok kitrwiang ïaki nongïalam ka seng kiba don ka jing kitkhlieh ïa ka khia ka shon ki paradoh parasnam ba kin nang lah ban shakri ïa ka Ri bad ïa U Paid ka Bri u Hynñiewtrep Hynñiew skum hi baroh kawei.
Shillong, Jylliew, 11: Ka A·chik Holistic Awakening Movement (AHAM)-Central Executive Board ha ka sngi Saitjaiñ ka la phah da ka jingthoh sha u myntri Rangbah ka Jylla u Conrad K Sangma ban pyrshah halor ka jingïoh rung kam tang uwei u jaidbynriew Garo ha ka post Field Engineeer ha ka ophis jong ka Meghalaya State Watershed and Wasteland Development Agency, ka Sorkar Jylla.
Ha ka dorkhas ka AHAM ka la pynpaw ïa ka jingpyrshah halor kane ka jingpynmih ïa ka result da ka Meghalaya State Watershed and Wasteland Development Agency bad kam ruh ba kane ka dei ka jingkyntait ban pyntreikam ka bhah thungkam bad ka jingbym kwah jong ka Sorkar Jylla ban theh ïa ki kam pynroi hapoh rilum Garo.
“Ha ka kyrteng jong ki jaidbynriew A`chik jong ka jylla ngi kwah ban pyntip ba ka resol jong ka personal ba la pynbna da ka Meghalaya State Watershed and Wasteland Development Agency (MSWWDA), ka Sorkar Meghalaya ka dei ka jingleh bym suidñiew ïa ka bhah thungkam ha kaba ïadei bad ka jingpynbna ïa ka resol na ka bynta ka post Field Engineeer," ong u President ka Seng u George Prince Momin.
“Lah ban kdew ba na ki 16 ngut ki nongthep kam kiba la shah khot sha ka personal interview ha ka post Field Engineer jong ka Agency, tang uwei u A·chik u la shah jied bad kane ka dei ka jingkyntait ban pyntreikam ïa ka bha thungkam," la kynnoh ka Seng.
U la ong ba bun na ki projek kiba la pyntreikam ha ki shnong ki thaw bad namarkata la donkam ban pyndap ïa ki post kiba thylli da ki trai jylla khnang ba ki projek kin long kiba seisoh da ka jingïatreilang jong ki paidbah nongshong shong bad tang ki trai shnong ki dei kiba tip kham bha ïa ka jinglong jingman jong ka jaka.
“Kane ka jingjia pyrshah ïa ka jaidbynriew Achik ka dei ka jingkyntait lyngba ka jingthep kam kaba pyni ïa ki dak ba ki bor bahalor jong ka Agency hapoh ka Sorkar Jylla kim don mon ban pyntreikam ïa ki projek ha rilum Garo," ula ong.
Ka Seng ka la dawa ba dei ban pyndam noh mardor ïa ka resol ba ladep pynbna bad dawa ruh ba dei ban pyntreikam ïa ka bhah thungkam.
Ka AHAM ka la dawa ba dei ban thung ïa ka jingtohkit khnang ban lap ïa kiba donkti halor kane ka kam namar ka jingbym pyntreikam ïa ka bhah thungkam.
Kane ka kynhun ka la maham ruh ba lada ki bor pynïaid kim sngap kan mih ka jingïakhih ha rilum Garo.
Ka Seng ka la byrngem ruh ban tan sha Ingsishar pyrshah ïa ka Agency lada kim lah ban pyntreikam ïa ka bhah thungkam.
Shillong, Jylliew 11: Ka kynhun ki sengbhalang na rilum Garo ba kynthup naduh ka TSCF, NTDF, GGU, ADE, FKJGP, FAF, AYWO ha ka jingïalang kaba long ha ka 06tarik mynta u bnai ki la pynpaw ïa ka jingsngewkhia kaba jur halor ka jingshah ñion beiñ ki paid Garo kiba sah ha khappud jong ka jylla Meghalaya – Assam hadien ba la dep ban ïa soi ïa ka soskular pynbeit pud hapdeng u Myntri Rangbah ka jylla Meghalaya bad Assam.
Katkum ka kyrwoh la ong ba kitei ki sengbhalang na rilum Garo ki la ïeng lang kawei ka mynsiem ban don ha syndah bad kitei ki para jait kiba don ha khappud Meghalaya bad Assam bad pynpaw ruh ba ka sorkar Meghalaya kan shim lang ka jingkitkhlieh na ka bynta baroh ki jingjia bapher bapher kiba la mih kiba ktah ïa ki paid Garo kiba sah ha khappud.
Shuh shuh la ong ruh ba ïa u pud u sam dei ban pynieng ha ryngkat ka jingdonlang ki bor sorkar na baroh artylli ki jylla bad ruh ki bor sorkar jong ka sorkar pdeng.
“Ka sorkar Meghalaya kadei ruh ban tuklar halor ka jingshah leh bymhok kiba la jia ïa ki paid Garo kiba don ha khappud ka Assam bad Meghalaya hadien ba la dep ban soi ïa ka soskular.
Kane ka jingjia kaba mih hadien ka jingsoi ïa ka soskular ka lah ruh ban ktah wat ïa ka jingsngewïapher hadien habud lada ym lah pynbeit noh mardor," ong ka kyrwoh.
La ong ruh ba ki paid Garo kiba sah ha ki shnong Garo ba don ha khappud jong kitei ki ar jylla naduh ki longshwa manshwa ki im ha ka jingsuk jingsaiñ bad kim ju shah pynthut ha kata ka ishu pud u sam da kaba kem lane pynthut ïa ki.
“Kumta ngi dawa na ka sorkar Meghalaya ba kadei ban shim ïa ka jingkitkhlieh halor kitei ki jingjia kiba mih hadien ka jingsoi ïa ka MOU," bynrap biang ka kyrwoh ba la phah da u Gredalsan Ch.
Momin, General Secretary, TGSCF, Meril N.
Sangma, General Secretary, GGU, Lyndon Ch.
Momin, General Secretary, NTDF, Dalseng Bira Ch.
Momin, ADE, Apex Committee (HQ-Tura), Pritam Arengh, President, FKJGP, Garo Hills Zone, Sengbath Ch.
Marak, President, AYWO (CGB) (HQ-Tura) bad u Brimbal M.
Sangma, President, FAF (CEC) (HQ-Tura).
Khliehriat Jylliew 11: U Myntri jong ka sorkar pdeng, uba dei peit ïa ka Ministry of External Affairs bad ka tnat pule puthi, u Rajkumar Ranjan Singh, ha ka jingwan jurip jong u kaba ar sngi ïa ka East Jaiñtia Hills District, u la ioh ban bishar bniah bad sakhi da lade ïa ka rukom pyntreikam ïa ki skim jong ka sorkar pdeng kiba la dep pyntrei bad kiba dang pyntrei hapoh East Jaiñtia Hills District bad la pynlong ruh ïa ka jingialang (Review Meeting) ha Conference Room ha ophis u Deputry Commissioner ha Khliehriat.
Haba kren ha ka jingialang, u Rajkumar Ranjan Singh, u la ong ba ki don ki skim kiba wan na ka sorkar pdeng ki dei kiba la pyntrei bha, hynrei ka dang i donkam bha ban pynjur shuh shuh ïa ki jingai jingpynshai lyngba ki awareness prokram khamtam ha kaba iadei bad kito ki skim kiba dei bad ki kynhun jong ki kynthei bad bad ha ka imlang ka sahlang.
Shuh shuh haba kren halor ka phang kaba iadei bad ka pule puthi, u la pynkynmaw ba baroh ki nongshong shnong jong ka ri ki don ka hok ban ioh ïa ka jingnang jingstad bad kane ruh ka dei kaba katkum ka riti synshar jong ka ri India bad ka dei ka kamram jong ki bor synshar district khamtam eh ka tnat pule puthi ban pyndonkam ïa ki lad ki lynti ban kyntiew ïa ka pule puthi ha ki shnong ki thaw bad ha ka district hi baroh kawei.
U la kyntu ïa ki bor synshar district bad ïa baroh ki heh sorkar ba ki dei ban ai ïa ki jinghikai kiba naduh tynrai ïa ki kynhun bapher bapher jong ki kynthei ka ban long ruh kum ka jingpynkup bor ïa ki kynthei.
Ha ka jingjurip ïa ka shnong ïongkaluh utei u myntri ka sorkar pdeng u la jurip ïa kawei ka check dam kaba la pyntrei lyngba ka skim MGNREGA ba la iatrei synrop lang bad ka tnat Meghalaya Basin Development Authority, u la jurip ruh ïa ki iïng kiba la shna lyngba ka skim PMAY-G-Scheme.
Ha kajuh ka sngi u la jurip ïa ka shnong Moolamylliang kaba dei ka shnong kaba khuid tam ha ri lum Jaiñtia ha kaba u la thung ruh ïa uwei u tynrai dieng, hangne u la ioh ruh ban ïakren mar khmat bad ki dkhot jong ka Self Help Group.
Ha ka jingjurip ïa ka Financial Literacy Camp kaba don ha shnong Rymbai, hangne ruh u myntri u la ioh ban ïakren bad kito kiba ioh jingmyntoi na ka skim Pradhan Mantri jan-Dhan Yojana (PMJDY), ka skim MGNREGA (Job Card), Pradhan Mantri Ujjwala Yojana(PMUY), ka skim Pradhan Mantri MUDRA Yojana bad kiwei kiwei ki skim kiba dei ki skim kiba wan na ka sorkar pdeng.
U Depury Commissioner ka East Jaiñtia Hills District, u Abhilash Banarwal.
IAS u la pynsgew ïa ki mat treikam bapher bapher kiba wan na ka sorkar pdeng bad kiba la pyntrei da ki tnat sorkar jong ki ophis bapher bapher, u la maitphang halor ka skim Ayushman Bharat, PMMVY, MGNREGA, PMAY-G, PM- KISAN, Jal Jeevan Mission(JJM), Sarva Shiksha Abhiyan, Poshan Abhiyan, National Food Security Act(NFSA), PMGKAY, ka skim Mid Day Meal (Rice) bad ka Swachh Bharat Mission- Gramin.
Kiba la ïa don ryngkat lang ha ka jingialang ki kynthup u Officer on Special Duty jong u myntri ka sorkar pdeng, u D.
K.
Singh, , u Addl.
Deputy Commissioner, East Jaintia Hills District, u bah S.
S.
Syiemlieh, MCS, ki Block Development Officers jong ka Wapung bad Saipung C&RD Block, u Dr R.
Pyrtuh bad u Dr T Shylla lem bad kiwei kiwei ki heh sorkar jong ka district.
Shillong, Jylliew 11 : Kawei na ki jingkylla ha ka saiñ pyrthei kaba pynkyndit ïa baroh ka long ba ka National Peoples Party (NPP) mynta ka kynti ka la pynduh tiket ïa u MLA jongka uba mynta na ka Raksamgre Constituency bad ai ïa ka tiket ne pynïakhun noh da u MLA ba rim jongka Congress u Limison D Sangma.
ïa kane la pynbna paidbah mynta ka sngi ha Tikrikilla da u Myntri Rangbah hi jongka jylla u Conrad K Sangma uba dei ruh u National President ka NPP.
Kane ka jingleh jongka NPP ka long kum ka jingai jingsneng ïa u Benedic uba dei mynshwa u Chief Executive Member (CEM) jongka Garo Hills Autonomous District Council (GHADC) namar ha ka por ba kynrum kynram ka saiñ pyrthei ha katei ka Council u Benedic ula pan ka jingkyrshan na ki MDC ka Trinamool Congress (TMC) ban ïai neh beit kum u CEM wat lada u khlem jop ha ka jingïakhun ïa katei ka election jied CEM ruh kaba long ha u Kyllalyngkot mynta u snem.
Naduh kham mynshwa na ka liang u Myntri Rangbah ula dep pynpaw ba yn sa ai jingsneng ïa u Benedic kat kum ki kyndon jongka party namar u khlem kohnguh ban hiar na ka shuki CEM kumba la bthah da ka party bad dei na kane ka daw u sa shah pynduh tiket ruh namar u ïeng pyrshah ïa ki jingpynïaid ka party NPP.
U Limison u dei u MLA ba la arsien arwat jongka Congress na Raksamgre bad u dei uba ïajan bha bad u Dr Mukul Sangma hynrei ha kane ka kynti u la iehnoh ïa u Dr Mukul bad leit pynïasoh noh bad u Conrad K Sangma.
U Myntri Rangbah u Conrad Sangma ula pynbna ïa kane ha ka jingïalang paidbah ha Tikrikilla ba u Limison un long u kyrtong ka NPP bad u la pynbna khnang ïa kane ruh hakhmat u MLA ka TMC u Jimmy D Sangma.
U Jimmy uba dei shipara bad u Limison u dei uba ïa phet lang na ka Congress bad u Dr Mukul Sangma hynrei mynta utei u MLA ruh u la khreh ban ïakhun na ka NPP na Tikrikilla Constituency.
Shillong, Jylliew 11 : Ka Asian Development Bank (ADB) ka bei pisa 400 klur tyngka na ka bynta ban pynkhuid bad pynskhem ïa ka Dam Umiam bad halor kane na ka liang u Symbud Myntri Rangbah uba dei peit ïa ka tnad pynmih bording jongka jylla u bah Prestone Tynsong u la lum ïa ka jingïalang ban ïa mir jingmut halor ka Dam Rehabilitation Improvement Project (DRIP).
Ka Dam Umiam ka dei kawei na ki Dam kaba la rim ha ka ri bad ka dei kaba la shah jied ha ka sorkar pdeng ban ïoh ïa kane ka projek DRIP.
La ïathuh ba ka jingpynkhreh ka la ïaid shakhmat ban tei pynskhem ïa ka Dam Umiam.
Kane ka dei ka bynta kaba nyngkong jong kane ka projek.
Nalor ka Umiam ka don ka jingthmu ban pynbha ïa ka dam Leshka ruh.
Lah ban pynkynmaw ba ka rta jong kane ka dam Umiam ka la hiar sha ka 41 snem namar ka jingdap ktieh palat bad kane ka long kat kum ka jinglap jongka MeECL hi.
ïa kane la ïathuh da ki heh ka MeECL hi sha ka Assembly Committee on Environment kaba la khlieh ha kato ka por da i bah S.
K Sun MLA ka Mawphlang ba la khlad noh na kane ka pyrthei.
Ha ka jingshisha ka rta jongka ka dei ban long 100 snem bad ka dang dei ban kut haduh u 2065 hynrei na ka jingjur ka ktieh ka la hiar noh sha ka 2024.
Lah ruh ban pynkynmaw ba ïa ka jingwad bniah ban lap halor ka jingdap ktieh ka Dam Umiam la leh da ka M/s Water and Power Consultancy Services (WAPCOS) ha u snem 1990 bad ka Tojo Vikas International Private Limited, New Delhi ha u snem ha u snem 2004.
ïa ka Dam Umiam la sdang tei ha ki snem 1960 bad la pyndep ïa ka jingtei ha u snem 1965.
Kane ka dam ym tang ba ka pynmih bor ding hynrei ka long ruh kum kawei na ki jaka jngohkai ba khring bha ia ki nongwan jngohkai sha kane ka jylla Meghalaya.
Kumba long ka sorkar ka la hap ban khang ïaid ïa ki kali kiba kit palat ïa ka 10-14 ton namar ba ka rta jongka ka la jan kut bad kane ka long ruh hadien ba la bthah ïa ka sorkar da ka ïing bishar High Court jongka jylla ba ym dei shuh ban shah ïaid ïa ki kali kiba kit palat ïa ka 10 ton.
Shillong, Jylliew 12: Ka Tyrsad Area Sports Association (TASA) kan sa pynlong ka lympung jied ne ka trial ïa ki khynnah ïalehkai kynjatbol shynrang bad kynthei kiba don ha ka karta kaba 6 haduh 12 snem.
Kane ka jingjied kan dei na ka bynta ka Tyrsad Grassroots Level ka ban pynsdang ban ai jinghikai biang ïa ki khynnah ïalehkai kynjatbol kaba kum ka association la pynsangeh ha u 2020-21 na ka daw u Covid.
Ka TASA ka pyntip sha baroh ki sport club naduh thaiñ Wahlyngklen, Lyng-ïong, Tyrsad, Sawsymper, Laitmawsiang, Nongspung kiba hap hapoh ka TASA ba kin hap ban jied thymmai biang ïa ki khynnah bad phah sha ka shlem ai jinghikai na bynta ki khynnah rit bad kin pyntip ruh hapoh shnong jong ki ban phah ïa ki khynnah ban wan sha kane ka lympung ban jied na bynta kane ka Grassroots Level ka ban long ha ka 25 tarik u Jylliew, 2022 naduh ka por 8 mynstep ha madan Sohjhursaw Tyrsad, East Khasi Hills District.
Shillong, Jylliew 12: Ka Meghalaya Boxing Asso-ciation ka lah pynlong ïa ka jingjied nongïakura ban mihkhmat ïa ka jylla sha 4th Youth National Men & Women Boxing Cham-pionships ha Chennai, Tamil Nadu kaban sdang naduh ka 6 tarik haduh 11 tarik Naitung 2022.
Ïa ka jingjied nongïakura la pynlong ha ka 11 tarik Jylliew 2022 ha Indoor Sports Hall Mawlai Mawroh.
Ki nongïakura ba ka MBA ka la ïoh ban jied na bynta ban mihkhmat ïa ka jylla sha katei ka Championship kaban long ha Chennai, ki kynthup ïa hynriew ngut ki shynrang bad saw ngut ki kynthei.
Ha ka liang ki shynrang ki kynthup ïa u Wanlambok Shynret (48kg) uba dei na Boxing Association of East Khasi Hills District, u Dulang Dhar (51kg) jong ka West Jaiñtia District Association, u Gareth G Laloo (54kg) Green Heat Boxing Club, Wanshaibor Shyrkon (57kg) West Khasi Hills District Boxing Asso-ciation, u Bahlung Papeng (63kg) jong ka SAI bad u Ayush Thapa (67kg) jong ka Risingstar Boxing.
Katba ha ka liang ki kynthei ki kynthu ïa ka Bainlumlin L Nongpiur (48kg) jong ka Boxing Association of East Khasi Hills District, ka Moniliza Vishlux (50kg) jong ka Risingstar Boxing Club, ka Shreena Thapa (52kg) Risingstar Boxing Club bad ka Sonia Tamang (54kg) jong ka Boxing Association of East Khasi Hills District.
Shillong, Jylliew 12: Ka lynnong ai jinghikai ba lai sngi na bynta ka Level O coaches ka la poi noh sha kaba kut ha ka sngi U Blei ha madan cricket jong ka MCA ha Polo.
Ïa kane ka lynnong ai jinghikai ba la sdang ha ka sngi Thohdieng (10-6-2022) la pynlong ruh ïa ka eksam na bynta ki 60 ngut kiba la ïashim bynta na ki 11 tylli ki district association kiba pynïasoh bad ka MCA.
Ki resource person kiba la ai jinghikai ki kynthup ïa ka Sengam G Momin, Biswajit Dasgupta bad Leonard Wankhar.
Ïa katei ka prokram la plie da u Bah Gideon Kharkongor uba dei u Honorary Secretary ka MCA ha ryngkat u Dhrubajyoti Thakuria uba dei u Honorary Treasurer.
Shillong, Jylliew 12: Ka lympung ïalehkai kynjatbol jong ki kynthei ba la pynïaid ka Riwar Mihngi Sports Association (RMSA) ka la sdang ha kane ka sngi Saitjain ha madan ka ophis Block Pynursla.
Ha kane ka jingïalehkai la ïashim bynta kumba 13 tylli ki kynhun ïalehkai na ka thaiñ Riwar.
Ha ka jingïalehkai ka sngi sdang, ka Nongmadan ka la pylliem ïa ka Arizen FC Umsyiem, ka Wahlyngkhat ka la pyliem ïa ka Laitsohphie, ka Lapalang ka la jop ïa ka NTSCO, Nongjri, ka Mawlam ka pylliem ïa ka ka SSCL Lyngkyrdem bad ki thei ka Nongtyngur kila jop pyrshah ïa ka Laitmynrieng.
La plie ïa ka jingïalehkai da u bah Edmund Khongngai, uba dei ruh u President ka RMSA ha ka jingdon lang kiwei ki nongïalam ka seng bad ki nongïalehkai bad kiwei.
Shillong, Jylliew 12: Ka Meghalaya ka la mad noh ka nam rem lyngba ka penalty ha ka Kerala ha ka jingïakhun ba khatduh na ka Group B jong ka lympung ïalehkai Khelo India Youth Games 2021.
Ka Meghalaya ha ka jingïashut penalty ka la rem noh da 3-1 bad kut syndon ka jingïaid lynti jong ka mynta ka samoi jong katei ka lympung.
Haba phai sha ka jingïalehkai kaba long ha ka sngi Saitjaiñ ha Haryana, ka Meghalaya kaba don ruh ha ka kyrdan ba hakhlieh duh na ka Group B, ka kham lah ban bat bol bad pashat bol ha ka rukom kaba itynnad bha hynrei ka khlem lah pat ban pyndep ha ka liang ka thep kol.
Ka jingïakhun hapdeng kine ki ar tylli ki team ka long kaba ïakhaid bha baroh arliang ki la ïakhun tyngeh ban thep kol hynrei haduh kaba kut ka kylla step ym don ba lah ban ïathep kol.
Haba wanphai sha ka kylla miet, ka jingïakhun ka la nang ïathnem ha baroh arliang, naduh ka rukom pashat bad pyllait bol bad khamtam ha ki jingïa-pyrshang thep kol.
Hapdeng ka jingïakhun kaba ïakhaid bad itynnad bha, ka jingïakhun ha baroh ki 90 minit ka la poi noh sha kaba kut ha kaba ïa ka jingïalehkai la rah noh syndon sha ka jingïashut penalty.
Dei ha ka jingïashut penalty, ka Meghalaya ka khlem lah ban pynrung na ka jingtbit u rangap kol ka Kerala u Surajith Kumar uba la ïoh ban kyrda ar tylli ki bol ba la shut ki rangïalehkai ka Meghalaya.
Ka Meghalaya ka la khlem lah ruh ban pynrung hadien ba ka bol ka la leit dei noh ïa u dieng kol katba tang kawei ka kol kaba la rung ba la shut da u Babysunday Marngar.
Kum ban kdew hangne ba ka Meghalaya ka jop laisien naduh ba sdang bad ka don ha ka kyrdan ba nyngkong na ka Group B ha kaba ka la hap ban ïakhun pyrshah ïa ka Kerala kaba don hakhlieh duh na ka Grou A ha ka semifinal kaba khatduh bad ka la mad noh ka nam rem bad duh rung sha ka final.
Mawkyrwat, Jylliew, 12: Ka Deputy Commissioner jong ka South West Khasi Hills District ka la ai ïa kine ki ki jingtip kiba ju jia ha ka por ba jur slap kum ka jingkahdum bad ka jingbymshai ha ka por ba jur bha u slap, ka jingthut ha ka leit ka wan na ka daw ka jingbym ïaid beit ïaid ryntih ki kali na ka daw ka jingdap um ha surok/ka jingkhyllem jong ki dieng bad ki tnat dieng kaba lah ban wanrah ïa ka jingdheng ki kali.
La ong ruh ba ka jingjur jong u slap ka lah ban ktah ruh ïa ki jingthung jingtep kiba dang dei ban heh ban san kum ki jhur ki jhep, ki soh ki pai bad kiwei kiwei bad ka lah ban wanrah ïa ka jinglang ne shlei um ha ki jaka ba long madan, ka jingtwa khyndew bad ka jingkhyllem jong ki dieng ki siej bad ban pynsniew ïa ki surok khyndew.
Shuh shuh ka jingjur jong u slap bad ka jingjur jong ka lyer ka lah ruh ban pyntwa ne rah ïa ki jingshna kiba la tlot bad synjor bad ka jingdon jong ka lei lieh bad u pyrthat ka lah ban pynmynsaw ïa ki briew bad ki mrad kiba don shabar khlem jingda ne jingker.
Katba nangïaid ki por ki sngi bad ki snem ka jinglong jingman jong ki briew ruh ka la nang kylla.
Watla kane ka jingkylla ka la wanrah shibun ki jingroi jingpar bad jingbha ha ka liang ka imlang sahlang.
Ha kine ki por ba mynta ngi ïohi harum haneng ba ka jingïaburom briew ka la jan duh noh bad wat ka mynsiem jingïatip lem para briew ruh i kumba ka la ïap.
Ki ‘tien sneng bad jingkren khlem akor ha ki lynti syngkien ki la jyllei haduh katta katta, la ha kiba la san la rangbah, ki samla wat haduh ki khynnah rit ruh.
Teng teng i kumba baroh baroh ngi la ïa mlien bad sngewtynnad ban sngap ne ngi la set kyllut noh ïa la ki jong ki shkor.
Haba ïaid sharum shaneng ngi ïohi ba ki kynroh ha ki surok, ki jaka shong ne seat kali, ki counter ha ki bank bad ki jaka leit shabar ki dap da ki jingpruid dak da ki dak bad dur khlem akor.
Ym lah shuh ban mutdur ba kito kiba mlien ban leh ïa kitei ki jait kam ki don ne em ka jingïatip lem ne kata ka bor sngewthuh briew ka ban pynpyrkhat ïa la ka jingleh ka pynsngewtynnad mo ïa kiwei pat kiba ïohi bad pule haba kum kitei ki jait jingthoh bad jingdro ki pashat ne phalang ha ki khmat jong ki briew ne wat ha ki khmat jong kiba ha ïing hasem ne ki kmie ki kpa jong ki hi ruh.
Lada ka jingïatip lem bad jingsngewthuh briew ka dang don hapdeng jong ki briew nga tharai ba kum kitei ki jait ktien jaboh kin nym ïoh jaka hangno hangno ruh.
Kane ka pyni shai ba ym don shuh ka sneng ka kraw na ki ïing ki sem.
Ki kmie ki kpa ki ba la san la rangbah kim ïa don por shuh ban ïa phylliew jingmut ha ïing ha sem, halor kaba sniew bad kaba bha khnang ba kiba dang khie dang san kin sngewthuh bad bud ïa kaba bha.
Ka dei ka kamram ba tynrai jong ki kmie ki kpa ki kñi kiba la san la rangbah ban hikai ïa ki khun ki kti ki pyrsa ki para kumno ban ri ïa ka akor bad burom la ha ïing ha sem ne shabar naduh ba ki dang rit.
Ki nonghikai skul pat ki don ka bynta kaba kyrpang ban ai ha ki khynnah ïa ki jinghikai shaphang ka akor nalor ka pule ka puthi bad ka jingnang jingstad.
Ha ki por barim, mynba dang ïeng rasong ka akor briew bad ruh ka jingïatiplem jong ki briew ka dang im.
Ka jingïaburom para briew ruh ka dang don, ym ju kham lap ne shem ba u khynnah un shlan ban kren ki ktien khlem akor hajan jong ki rangbah briew bad ki riewtymmen.
Ynnai ïakren shaphang u duma ne sikret ha kito ki por ki khynnah rit kim ju nud ban dih duma ne sikret ha khmat kiba san la rangbah la ki long kiba ithuh ithaw ne khlem ithuh ithaw.
Hynrei ha kine ki por ba mynta ym don shuh uba salia ban leh ïa kitei ki kam wat hakhmat kiba ha ïing ha sem ne wat ha khmat ki kmie ki kpa la jong hi ruh.
Haba ïakren ïa kaba shabar ne la ka ïing ka sem lei lei te ki khynnah ki nud wat ban shong dih kyiad, kynja bad ruh kiwei kiwei pat ki jingdih buaid ha ki surok ki lynti syngkien khlem da salia ïa ki nongïaid nongïeng kiba la san la rangbah ruh.
Kumba la kdew haneng ki jinghiar dor ka akor briew khamtam ha ka ktien ka thylliej khamtam eh hapdeng ka jaidbynriew jong ngi, ym tang ba ka pynsarong ne pynsngewsih ïa uba bun balang hynrei ka long pynban ka kabu ïa kiwei pat ki jaidbynriew ban pyndonkam ïa ki ktien jaboh haba ïaid ki kynthei, ki longkmie, kumba ju ïoh sngew ha ki lynti ki syngkien bad ki ïew ki hat.
Da shisha ki Dorbar shnong ha ki shnong bapher bapher jong ka ri Khasi ki ju buh ki adong la ha ki nongshong shnong ne nongïaid lynti ba kim bit ban pyndonkam ne kren ïa ki ktien jaboh hapoh shnong poh thaw, hynrei kam long kaba suk ïa ki nongpynïaid shnong ban ap ha baroh ki jaka ban kem ïa kito kiba pynkheiñ ïa ki adong.
Ha ka jingshisha ki dorbar shnong ki long ki bor ba ha khlieh ha ki kam synshar shnong, kine ki dorbar ki kynthup ïa baroh ki nongshong shnong Khasi.
Kaba phylla bad pynlyngngoh ïa bun ki briew khamtam ki khyllah jaid ne bar jylla ka long ba kumno ki trai jylla hangne kim ju bud ne burom ïa kaei ba ki nongpynïaid shnong ki buh bad adong.
Lada kin jyn da burom bad kohnguh ïa ki adong shnong tharai ki tien khlem akor ha kiba bun ki shnong ki thaw kin nym jyllei katne katne.
Watla ka akor briew ka la hiar dor ha bun ki liang ha ka imlang sahlang kam dei ban wanrah ïa ka jingsngewdiaw ban duh jingkyrmen, hynrei dei ban wad ïa ki lad ki lynti kumno ban pynbha bad pynrung biang ha ki briew ïa ka mynsiem ïatiplem khnang ba kin phai biang sha ki sngi mynba ka akor ba bha hapdeng ka jaidbynriew ba dang ïeng rasong.
Ka la dei ruh ka por ba ki kmie ki kpa kiba la heh la san kin kyndit bynriew kumno ban hikai ïa la ki khun ba kin nym pyndonkam ïa ki ktien jaboh ha ïing hasem, ha lynti syngkien bad shabar.
Donkam ruh ïalade ban kiar na kaba pyndonkam ïa ki ktien jaboh ha khmat kiba dang khie dangsan.
Ha kaba ïadei pat bad ki nonghikai skul ruh la sngewdonkam ba kin nangkham shim khia ha kaba kumno yn ai ka jinghikai ïa ki khynnah khnang ba kin nang ban burom ïa kiba la san la rangbah bad khamtam eh ha ka ban kiar na ki bad ki nongtrei balang jong ki jait niam bad balang bapher bapher kiba don ka bynta kaba kyrpang bad ba kongsan ha ka ban tei ïa ka jingim briew ha ki kam mynsiem, kin kynmaw ba ryngkat ka jingïalap niam donkam ban kyntiew ïa ki briew ha ka liang ka akor khnang ban bha ka imlang sahlang.
Ka jingbym donkam don jam, bym biang kamai kajih, ka ïoh ka kot ynda la kynjoh ka rta 50-60 khlieh ka lah ban kyntiew ïa ka jingma kaba ktah ïa ka bor pyrkhat pyrdaiñ bad ka jingpang klongsnam ne ‘heart-attack’ kumba long ka jingkyndit ïa kano kano ka jingjia ba sngewsih ba kyndit kynsan.
Ka jingwad bniah halor kane la shim nongmuna bad pynshong nongrim palat 13,000 ngut hapoh US bad ka kdew ba ka jingma na ka heart attack ka don jingiasnoh kumba shipawa ha ka snem na ka jingkiew kane ka jingpng ha kito kiba jur ka bor pyrkhat pyrdain bym donkam donjam bym biang ka kamai kajih ha ka rta ba la iaw bad kynjoh ia ka rta 50-60 snem shaneng lane ka jingbym biang ka kam ka jam hadien ba ki la kynjoh sha kane ka rta shongthait na ka kam sorkar.
Hynrei kane ka kham niar ban lap bad shem ha kito kiba shongthait da ka mon sngewbha na kano kano ka kam sorkar kiba ha kajuh ka thup rta, ong ka kaiphod wadbniah jong ka kynhun Archives of Internal Medicine.
Ki stad ka koit ka khiah ki ngeit ba kane kane baroh ka mih na ka daw ka jingbun jingmut jingpyrkhat.
Ka jingwad bniah ka pynthikna ba kiwei kiwei ki kam ba khia bad ka jingbun jingmut jingpyrkhat ka lah ban kyntiew ïa ka jingma na ka jingpang klongsnam ne heart attack.
Ka jingwad ka kdew ruh ba ka jingtrei kaba khia hapdeng ka jingbun jingmut jingpyrkhat ha kajuh ka rukom ka kyntiew ïa ka jingma na ka jingioh pang heart attack.
Ka British Heart Foundation ka la ai jingmut ba kane ka jingbun jingmut jingpyrkhat halade kam dei ka daw ba kongsan jong ka jingpang klongsnam.
Ha ka jingwad bniah ba mynta, kaba la neh jan 20 snem, ki don palat 1,000 ngut kiba ioh shahktah heart attack napdeng ki 13,451 ngut ki nongmuna na bynta ka jingwadbniah.
Ki stad wad bniah ki la bishar bha ha kiba kum kino ki briew ba kine ki jingjia ki wan jia ha ki.
Kito ki shynrang bad kynthei ba ïashim bynta ha kane ka jingwad bniah kiba dih duma, kiba sngaid palat pud bad kiba leh tang khyndiat ka jingkilanmet ki long kiba kham thikna ka jingktah heart attack napdeng kito kiba don hak thup ba la noh rta bymbiang ka ka kam ka jam bad ka kamai kajih bad kane ka kyntiew ruh sha ka ktah ka high blood pressure lane jingpang shini.
Mawkyrwat, Jylliew, 12: Ha ka sngi saitjaiñ jong ka taïew ka 11 tarik u Jylliew, 2022, u bah Renikton Lyngdoh Tongkhar, u Nongmihkhmat jong ka Mawkyrwat Constituency ha ryngkat ka Hynñiewtrep Youth Council (HYC) jong ka Mawkyrwat Circle ki la ïoh ban aiti ïa ki tiar ba ki mistery kin ïoh ban pyndonkam ha kaba trei ïa ki kam jong ki kaba manla ka sngi.
Ïa kane ka jingsam ïa ki tiar mistery la mang lyngba ka MLA’s Scheme ïa kaba ka HYC hadien ka jingpynsngew jong ki samla ba ki ïa kynduh jingeh bad ha don hapdeng ka jingkyrduh kam kyrduh jam ha kine ki ar snem na ka daw jong ka jingwan lyngshop jong u COVID-19.
Kumta seng ka khlem pynslem bad mar mar ka la leit ban pynsngew ha khmat jong u MLA bad na ka liang jong u ruh u la leh ïa kaba donkam bad mang kyrpang na ka bynta jong ki bad mynta ka sngi u la ïoh ban sam ïa sha ki 50 ngut ha kaba la pynlong ïa kane ka prokram Community Hall Mawkyrwat.
U Bah Renikton Lyngdoh Tongkhar ha ka jingkren jong u kum u kongsan ha ka jingïalang ba lyngkot, u la pynpaw ka jingsngewnguh bad ai khublei kyrpang ïa ka Hynñiewtrep Youth Council (HYC) jong ka Mawkyrwat Circle ba ka la lam lynti ban ïarap lem na ka bynta ki samla bad ban kyntiew lem ha ka ïoh ka kot ha ka kam sengkam sengjam lajong ïa ki samla jong ka ïa ka ri bad ka jaidbynriew kiba im ja ha ka kam bylla mistery ba na ka liang ka HYC ki la pynsngew ha u kum u nongmihkhmat ban ïarap lem na ka bynta jong ki.
Kumta na ka liang jong u, u la sngew dei ban ai ka jingïarap da kaba u la mang kyrpang na ka MLA Scheme kaba kot haduh T.
5/- lak tyngka na ka bynta ki 50 ngut ki nongïoh bynta.
U kyrmen skhem ruh ba ki samla kiba la ïoh pdiang ïa kine ki tiar kin pyndonkam hok ïa ki khnang ba kan long ka jingmyntoi shibun ïa kiba kumno ba kin sdang ban seng ïa ki kam ban kyrshan ban ïeng ha la ki jong ki kjat.
U Bah Renik u la kyntu namarkata, ruh ba kum ki samla ba lyngba kine ki tiar kan pynshlur bad ai mynsiem ïa ki ban long kum ki mistery kiba trei hok bad trei shitom bad kim dei eh ban ap khmih lynti tang ïa ka kam sorkar hynrei ki dei ban wad ki lad ki lynti kumno ban sdang ïa ki lajong bad ban ïeng ha la ki jong ki kjat da kaba sdang ban seng ïa ki kam lajong ban shna ki jingshna kiba bunjait bad kan long ka jingïarap ïa ki hi ïa kito ki briew kiba thrang shisha ban trei lyngba kane ka kam mistery.
“Nangne shakhmat kin sa mih shibun ki nongtrei mistery kiba tbit bad kiba trei bniah bad ba kan long ka jingmyntoi ïa ki hi bad ïa ki paidbah jong ka thaiñ baroh kawei", ong u bah Renik.
Mawkyrwat, Jylliew, 12: U bah Renikton Lyngdoh Tongkhar, u Nongmihkhmat jong ka Mawkyrwat Constituency bad kum Myntri jong ka tnad umbam umdih ka Sorkar jylla ha ka sngi saitjaiñ jong ka taïew ka 11 tarik u Jylliew, 2022 u la ïoh ban hiar jurip ïa ki ar tylli ki jingtei kawei na ki ka dei ka ïing sah ne Girls’ Hostel kaba don ha Mawkyrwat bad ka shlem ai jinghikai ne ka Rilang College ha Mawsaw, South West Khasi Hills District.
U bah Renikton Lyngdoh Tongkhar haba kren ha ki lad pathai khubor hadien ka jingjurip u la pynpaw ka jingsngewkmen ba lyngba kane shna ïa ka ïing sah ne hostel kan sa long ka jingkyrkhu na ka bynta ki samla jong ka dong ka thaiñ khamtam eh ïa ki samla jong ki shnong kiba dei na ki thaiñ ri war ba kin ïoh ban wan sah da ka jingthmu ban ïoh ruh bteng ïa ki jingpule ha ki skul kiba don ha kane ka dong ba kham pdeng bad da kaba ki sah ha kum kine ki jaka kin lait na shibun kiei kiei kiba long ka daw jong ka jingpynpep skul shiteng por.
“Ka jingsah jong ki khun samla jngai na la ki kmie ki kpa ki ïa kynduh bun ki jingeh khamtam eh ki jingpynshoi kiba wanrah ka jingpyndiaw mynsiem ïa ki kmie ki kpa, hynrei lada ki ïoh ka lad ban wan sah ha kine ki jaka ba la pynkhreh khnang ne ki hostel kan long ka jingkyrkhu ïa ki namar kin don la ki nongap nongsumar ne nongpeit nongkhmih", ong u bah Renik bad ha ki hostel ki khun samla kim lah ban leh katba ki mon hynrei kin hap ban rung ban mih da ka por.
Shuh shuh u la pynkynmaw ruh ba ïa kane ka jingtei ka Girls’ Hostel kaba ha ka jingmang T.
2.
50/- klur ka dei na ka projek jong ka tnad Social Welfare (FY 2016-’17) jong ka Jylla Meghalaya kaba la aiti ban pyntrei ha ka ophis jong u District Rural Development Agency (DRDA) bad ba la sdang naduh u bnai Jymmang, 2021.
Ha kaba ïadei bad ka shlem ai jinghikai ne ka College, u bah Renikton u la ong ba kane ka jingtei ïa kane ruh mynta ka la nang ïaid shakhmat bad kyrmen skhem ba ha i por iba lyngkot ynsa lah ban pyndep bad ban ïoh ban pyntreikam noh ha ka por kaba biang khnang ba ki khun samla jong ka dong ka thaiñ shilliang um kin ïoh ban bteng ïa ki jingpule ha ki kyrdan kiba kham hajrong.
“Ïa kane ka jaka pule la pyntrei hi da ka Rilang Co-operative Society kaba ha ka jingmang pisa kaba T.
25/- lak tyngka ei ei kaba mut na ka CM’s Scheme kaba T.
15/- lak bad na ka MLA’s Scheme pat kumba T.
10/- lak" (CMSRDF 2018 – 2019), ong u bah Renik bad ha kaba ïa dei bad ki kam ki jam ïa mynta shipor la hap ban don shwa ka jingïatreilang bad ka Sngap Syiem College, Mawkyrwat ha kaba ki subjek ba ki samla pule kin shim ruh kin don ka jingïadei bad kane ka kolej.
Kane ka jingtei ka long na ka bynta ban ai ka jaka sah ïa ki khun kynthei jong ka dong ka thaiñ kiba don ka jingthmu ban wan pule ha ki skul ne kolej kiba jan bad ka thaiñ Mawkyrwat.
Nongstoiñ, Jylliew 12: Ka UDP Nongstoiñ Youth ka la phah ïa u kyrwoh ai khublei kaba kyrpang ïa ki khynnah kiba wan shakhmat bad kiba la pass bha ha ka SSLC bad HSSLC Arts Stream.
U Samla Moslander Marngar u la ong ba ka jingpass bha kong ki khynnah ha SSLC bad ka HSLC Science, Commerce bad ka Arts Stream, ka la wanrah shisha ïa ka burom bad nam ïa ka West Khasi Hills hi baroh kawei.
“Nga kitbok kit rwiang ruh ïa ki khynnah ba kin nang leh bha nangne shakhmat.
Kane ka dang dei tang ka jingsdang ban pynphyrnai ïa ka lawei ka jong ki bad ka burom ïa ki kmie ki kpa, kumjuh ruh ïa ka thaiñ hi baroh kawei.
Na ka liang ka UDP kan sa pynkup burom ïa kiba pass bha", u la ong.
Nongstoiñ, Jylliew, 12: Ka jingïap ki shalynnai bad ki dohkha ba dang rit ha kawei ka pung kaba don sha phang mihngi jong u kliar lum Mawthadraishan, kaba dang hap hapoh u pud u sam jong ka shnong Lawdisai, la suba ba ki don ki runar kiba ber dawai bih, ong ki trai jong katei ka pung ba kynthup ïa u bah Aiborlang Syiem Shangoi bad u bah Beldingstone Lyngdoh Nonglait ki la leit ban mudui da ka ejhar sha Mairang Police Station halor katei ka jingjia.
Na ka liang kine ki rangbah mar mar ki la ujor ejahar ha Mairang bad ha ka sngi saitjaiñ, u bah S.
Kharjana Officer Incharge ka Mairang Police Station, ryngkat ka kynhun jong u ki la leit sha katei ka pung ban jurip bad ban shim nuksa ïa ka um bad ki doh ba la ïap, na ka bynta ban phah sha ka Forensic Laboratory, ban leh ïa ka jingwad bniah ban lap ïa ka daw jong ka jingïap.
Ha katei ka sngi na ka liang jong kitei ki trai jaka, ryngkat ki rangbah shnong lem bad u Lyngdoh ka hima Myrïaw, ki la synran lang ïa ki pulit ha katei ka jingleit jurip ïa katei ka pung.
Ki la ong ruh ba ka jingïap jong ki doh um ha katei ka pung ha ki khyndiat sngi ba la dep, na ka liang ki nongïalam ka Khasi Student Union Mawthad-raishan circle ki la leit ban ïakynduh ïa u Deputy Commissioner ka Eastern West Khasi Hills, ban pyntip bad ban ïaphylliew jingmut kumno yn leh halor katei ka jingjia.
Haba kren sha ki lad pathai khubor u bah Darwel Hoojon Secretary ka shnong Lawdisai, u la pynrem jur ïa ki runar kiba la leh ïa katei ka kam bad ong ruh ba ka jingpynïap dusmon ïa ki don um dohwah, ki sim ki doh, ka dei ka kam bymman kaba shyrkhei bad ka bym lah ban pdiang ha ka imlang sahlang.
La ong ruh ba ka jingber dawai bih ban pynïap ïa ki doh um ha katei ka pung, ka lah ban ktah ruh ïa ki paitbah nongshong shnong jong ki hynñiew tylli ki shnong ba kynthup naduh ka Mawkhmahrang, Domkseh, Mawkyllei, Mawroh, Tiehnongbah, Lawbyrtun bad Umdum, namar ka tyllong um ka dei na katei ka pung.
Kitei ki riew rangbsh ki la ai khublei ruh ïa ki pulit ka Mairang kiba la shimkhia, ban wan jurip ïa ka jingpynïap pathar jong ki runar ïa ki doh um ha katei ka pung.
Ki la kyrpad ruh ïa ka sorkar ba lada lap ïa ki briew kiba donkti ha kaba leh ïa katei ka kam, ka dei ban pynshitom da kaba tyngeh khnang ba kiwei ruh kin ym mlien shuh.
Na ka liang ki pulit ki la kyntu ba kino kino kiba leh ïa katei ka kam, ki dei ban wan pyndem noh kloi shuwa ba kin shah kem, namar ki pulit kin ym shong thait ban thwet ïa ki bad kin ym lah hi ruh ban lait da lei lei.
Nongstoiñ, Jylliew, 12: Ka HYC West Khasi Hills District, ka dap da ka jingsngew kmen kaba khraw ha ka jingmih jong ka result ka SSLC bad ka HSSLC jong une u snem.
“Ngi kum ka seng ngi pynpaw ïa ka jingsngewnguh ïa ki skul bapher bapher kiba don ha West Khasi Hills District baroh kawei.
Ngi phah ïa ka jingsngewnguh khamtam eh ïa ka skul Anderson Higher Secondary School kaba lah rung sha ka top 20 jong ka SSLC".
“Ka jingsngewnguh sngew burom kaba khamtam eh, ka leit sha ki khynnah samla pule, kiba lah trei shitom khlem tyngkai ïa ka por ban wanrah ïa u soh jong ka jing jop.
Ka jingjop jong phi baroh ka long ka jingkhraw ym tang ïa phi ki skul ne ki khynnah ne samla pule, hynrei ïa ka dong ka thaiñ bad ka jaitbynriew hi baroh kawei".
“Ka HYC West Khasi Hills ka pynpaw ïa ka jingsngewnguh ka kyrpang eh ïa ki kmie ki kpa, kiba kyrshan met bad mynsiem ïa la ki khun ban pyndep ïa ki kyrdan pule bapher bapher haduh mynta.
Ngi na ka seng ngi ai mynsiem ïa ki longkmie ki longkpa, bad ïa baroh ki nongkyrshan ïa ki khynnah samla pule ha kano kano ka kyrdan pule bad ka seng ka long kaba kloi ban ai ka kti kamon ka kti kadiang haba don hapdeng ka jingeh".
Ka seng ka kyntang ïawai ka phah u kyrwoh sha ki samla pule ka dong ka thaiñ jong ka West Khasi Hills District, ba phin nang ïa trei minot ha la ki jingpule jong phi bad ngi ngeit skham ba na ka don ka thaiñ jong ngi, kin mih bun ki riew stad ki ban long ka jingmyntoi ïa ka imlang sahlang ha ka don ka thaiñ bad ka jaidbynriew hi baroh kawei".
“Kawei ngi kyrpad rit ïa phi ban phai khmat ruh ïa kaba pule ïa ki kyrdan kum ki IAS, MCS, IPS, MPS bad kiwei ban kyntiew ïa ka Jaitbynriew kum ki Jaitbynriew Naga, Mizo bad kiwei.
Ban synshar hi dalade ïa ka Jylla ym ban shah synshar ha kiwei.
Ka Jaitbynriew kaba khlaiñ ka dei ka Jaitbynriew kaba synshar hi", ong ka kyrwoh khubor kaba la phah da u Ïarapbha Shangrit Education Secretary West Khasi Hills District.
Jowai, Jylliew 12: Ka jingïalehkai phutbol jong ki khynnah skul ne ka ‘Inter School Subroto Cup Football Tournament- 2022’ bala pynïaid da ka ophis u District Sports Officer West Jaiñtia Hills District, Jowai kala la long ha ka 11 tarik ha madan Kiang Nangbah Stadium, Jowai.
Ha ka jingïalehkai jong ka kyrdan Under-17 ki khynnah shynrang la wan ban ïakhun nyngkong da ka Little Flower H/S School Ummulong kaba jop da 3-0 kol ïa ka Govt.
Public Secondary School, ka Thangbuli H/S School ka la jop da ka jingïashut Tie Breaker da 4-3 kol ïa ka Nartiang Presbyterian H/S School.
Katba ha ka kyrdan Under-14 ki khynnah shynrang ka Little Flower H/S School Ummulong ka la jop da 7-0 kol ïa ka Lumpyrtuh Secondary School.
Ka Jaiñtia H/S School kala pynliem ïa ka Amwi Jaraiñ Secondary School da ka jingïashut Tie Breaker da 6-5 kol.
Nongpoh, Jylliew 12: Ki kynhun ïalehkai Basketball jong ka Patharkhmah haka liang ki kynthei bad kumjuh ruh ki shynrang kila rah syndon ïaka nam lahduh haka lympung 1st Spring Cum Summer Basketball Tournament 2022 bala pynlong da ka Patharkhmah Sports Club ha madan ïalehkai Basketball ka Patharkhmah Government Higher Secondary School.
La sakhi ruh ha katei ka sngi ka jingpynhap pyrda noh ïa katei ka lympung da ka jingdonlang u Bah Najim Kharmalko Sordar ka Patharkhmah, Bah Ripolas Nongtri bad kiwei kiwei ki riew rangbah ha katei ka thaiñ ba kynthup ruh ki nongïalam jong ka Patharkhmah Sports Club.
Ka jingïakhun phainal haka liangh ki shynrang ka la long hapdeng ka Patharkhmah Basketball Team pyrshah ïa ka Patharkhmah Govt Higher SS, ha kaba ki rangïalehkai ka Patharkhmah ki la lah ban pynliem noh ïa ka Patharkhmah Government Higher SS da 42-31 basket.
Ha ka liang ki kynthei, ka la long hapdeng ki thei ïalehkai ka Patharkhmah Basketball Team pyrshah ïa ka St.
Peter’s SS Umkadhor, ha kaba ki thei ka Patharkhmah ki la lah ban pynliem kput ki kynthei ka St.
Peter’s SS.
La sam ruh ïaki khusnam ha katei ka sngi ha kaba ka kynhun ki shynrang jong ka Patharkhmat kiba la rah ïaka nam lahduh kila ioh ban khur ïaka song pisa kaba T.
15 hajar lem bad ka Trophy bad kaba la shah rem, ka la khur ïa ka song pisa kaba T.
7500/-.
Ha ki kynthei ka kynhun kaba la rah ïa ka namlahduh, ki la khur ia ka song pisa ka T.
10 hajar lem ka Trophy, kaba la kynhun ba la shah rem, ka la khur ïa ka song pisa kaba T.
5 hajar lem ka Trophy.
Nongstoiñ, Jylliew, 12: Ki samla jong ka West Khasi Hills ki la pynkhreh ban leit tynruh bad leit ïakren hi bad u bah Banteidor Lyngdoh Sports Minister, halor ka jingbym ïoh ka sor Nongstoiñ ïa ka Artificial turf lane u phlang plastic, kumba u la kular bad pynbna paidbah naduh u snem 2019.
Haba ïakren bad u nongthoh khubor, u bah Wanphai Dkhar uwei na ki samla ba don ka jingkitkhlieh halor ka bha ka mïat jong ka thaiñ u la ong, “Na ka liang ki jong ngi ki samla ka thaiñ ngin leit hi noh ban ïakren bad wad jingshai na u Sports Minister bad na ka Directorate jong ka Sports halor kane.
Na ka liang u bah Bantei u la dep kular mynshuwa bad pynbna ruh ba yn pynïoh noh ïa ka Nongstoiñ da ka artificial turf, ha ka por ba u wan long kum u kongsan ban khang ïa ka football tournament ha Nongstoiñ ha u snem 2018-19".
“Ha ka jingshisha ngi la sngewkmen shikatdei eh ha kito ki por ba u Minister u la kular ban pynïoh ïa ka artificial turf.
Namar haba ngi peit ka Sports ha West Khasi khamtam ka Football bad ka Athletic, ka kiew sted bha ha kine ki sngi.
Shibun ki khynnah samla kiba don ïa ka sap ïalehkai football ki la kiew bad ki la shah jied ruh ha ki klop kiba heh baheh jong ka State".
“Hynrei haba ïohi pat ïa kane ka rai jong ka Sports Department jong ka Jylla, ba kam shym la kynthup ban pynïoh noh ïa ka madan kaba katkum ka standard kaba mynta, ka long kaei kaei kaba sngewsih shibun.
Bunsien ngi shah iehnoh beiñ ha ka liang ki kam ïalehkai.
Ngi da sngew ba kane ka long ka jingiuhroit bad ibeiñ ïa ka Nongstoiñ bad ïa ki khynnah ïalehkai", ong u Bah Wanphai.
Na ka liang u Samla Moslander Marngar uwei na ki samla rangbah jong ka Youth Wing jong ka UDP, u la kynthoh jur ïa kane ka jingleh shilliang jong ka Sports Department jong ka jylla.
U la ong ruh ba un ïa ka jingkyrshan ïa kine ki samla ki ban leit ïakynduh ïa u Sports minister ban dawa ïa ka hok.
U la ong ruh ba ka NDSA ka dei kawei ka Association kaba la rim bha ha poh ka State bad ha West Khasi Hills kaba dei peit ïa baroh ki liang.
Kane ka synjuk ruh ka la pyrshang mynshuwa ban pan noh da ka artificial turf.
Hynrei ha kito ki por ruh ka Nongstoiñ ka la duh noh bad la ïoh da ka Mawkyrwat.
Te kane kam dei shuh ka sien kaba nyngkong ba ka Sports Department jong ka jylla ka leh shilliang khmat ïa ka Nongstoiñ.
Khliehriat jylliew 12: Da ki saph ngut ki paidbah nongshong shnong kiba na Khliehriat bad na ki shnong ba mar jan ki la ïa wan ban shim dawai bad leh ïa ki medical check-up kaba ym donkam ban siew pisa ha ka prokram sam dawai ei ba la khot pynlong da ka Khasi Students Union East jJaiñtia Hills District Unit hynnin ka sngi kaba la pynlong ha Khliehriat West Community Hall.
Haba kren kum u kongsan, u myntri ka sorkar jylla, u bah Kyrmen Shylla uba dei u nongmihkhmat ka thaiñ, u pynpaw ka jingsngewnguh ïaka kynhun jong ki doctor bad ki nurse kiba na Downtown Hospital bad kumjuh ruh ïaka KSU East Jaiñtia Hills District Unit kaba la shim ïa kumne ka sienjam kaba radbah hapoh ka district, u la pynpaw ruh ba hadien ba la khangdam noh da ka National green tribunal ban tih ïa u dewiong ka la long ka jingban khia kaba jur shisha ïa ki paidbah jong ka district kaba la ktah ïa ka kamai kajih ha ka ioh ha ka kot bad ha teng ki paidbah kim don pisa satia ban thied wat ïa ki dawai ruh, u la pynpaw ka jingsngew kmen bad sngew nguh ïa ka KSU bad ka Downtown Hospital kiba la shim ia kane ka sienjam ban ai ka jingshakri sha ki paidbah ka thaiñ, u kyntu ïaka seng ba kan dang ïai trei shitrhem ha baroh ki liang na bynta ka bha ka miat jong ki paidbah, u la pynpaw ruh ba na ka liang jong u kum u nongmihkhmat un iai don ha syndah bad ka seng kumjuh ruh bad ki paidbah ha kino kino ki jingeh.
Kawei ka jingmyntoi kaba kongsan ba ki paidbah kiba wan shim dawai ki ioh ka dei ba ki ioh ruh ïa ki card kaba kyrpang kiba na Downtown Hospital Assam, ba lada ki leit ban shim dawai ne phah sumar ha katei ka hospital yn pyn duna dor ïa ki haduh 10% na ka dor ba ki dei ban siew, kaba dei ka bai dawai bad ka jaka sah.
U General Secretary jong ka KSU East Jaiñtia Hills District Unit, u bah K.
S.
Suchiang, u la ai khublei ïa ki paidbah kiba la wan sha kane ka jingsam dawai ei ba la pynlong da ka seng bad ai khublei ruh ïa ki doctor bad ki nurse jong ka Downtown hospital Guhati Assam kiba la kloi ban wan ban ïa shim bynta lang ha kane ka jingsam dawai ei ba la khot pynlong da ka seng, ka seng ka ai khublei ruh ïa u bah Kyrmen Shylla, MLA ka thaiñ, u Waheh Shnong Khliehriat West, u ma Langmon Bareh, u bah Justine Dkhar, MLA barim jong ka Khliehriat Constituency bad kiwei kiwei ki riew rangbah.
Ha kajuh ka por, ka seng ka pynpaw ïa ka jingsngew nguh ruh ïa ka jinglah ka Downtown Hospital ban pynbit pynbiang ïa ki dawai bad ki jing ai jingsumar kaba la pynlong ïa ka prokram kaba iaid beit, ïaid ryntih haduh kaba kut, kawei kaba ka seng ka sngew nguh eh ïa ka Downtown Hospital ka dei ka jing ai sngewbha ïa ka Crad kaba kyrpang ïa ki paidbah nongwan shim dawai, ha kaba ka hospital kan shim duna dor haduh 10% lada ki leit sumar ne shim dawai na katei ka hospital bad ka jingpynbit pynbiang ïa ki jaka sah.
Ha kajuh ka por u bah K.
S.
Suchiang u la pan map na ki paidbah jong ka thaiñ ioh haleh ka don kano kano ka jingduna, u kyrpad ïa ki paidbah ba kin nym thew ïa ki jingduna namar ba kane ka dei ka sien kaba nyngkomg eh ba ka seng kan pynlong kum ïa kane ka prokram bad ong ruh ba ka seng kan sa nang ïai bteng shuh shuh ïa kum kine ki prokram ha kiwei kiwei ki por ruh bad ka seng kan pyrshang ban pynbit pynbiang kham bha shuh shuh kaba katkum ka jingdonkam bad jinghun ki paidbah.
Katba ka sur kaba mih na ki paidbah pat ka dei ka jingsngew nguh ïa ka KSU East Jaiñtia Hills District kaba la pynlong ïa kum kane ka prokram kaba don jingmut bad ong ruh ba ka prokram ka long kaba jop bad ki paidbah ki ai ka jingkitbok kitrwiang ïa ka seng ba kan nang ïai kiew shaphrang na ka por sha ka por ban nang lah shuh shuh ban ai ka jingshakri ïa ki paidbah solonsar.
Ki doctor kiba la wan shim bynta ha katei ka sngi ki kynthup ki doctor ENT, kiba dei ïa ki bynta ka skhor, khmut, ryngdang bad kumta ter ter, Paediatrics, ki ba dei ïa ki khyllung khynnah, u doctor Gynaecology, uba dei kyrpang ïa ki kynthei, Oncosurgey, ka ba dei ïa ka jingpang bampong (Cancer) bad ki M.
D kiba dei ki doctor kiba sumar ïa kiwei kiwei pat ki jingpang.
Nongpoh, Jylliew 12: Ka Federation of Khasi Jaiñtia and Garo People (FKJGP) kala dawa naka sorkar ba ka dei ban siang rong noh ïa u surok naduh Umsning shaduh Sonidan bad kumjuh ruh u surok na Liarbang shaduh Mawlasnai ter ter namar ka jingsyrtok bad ka jingeh kaba ki paidbah ki mad haka leit ka wan namar ka jingsniew palat jong u surok.
Naka liang u Bah Shanlang Diengdoh General Secretary ka FKJGP, RI-Bhoi District u la ther tyngeh ba ka sorkar kam dei ban leh politik ïa utei u surok ban shu pynbiej kai ïaki paidbah namar ba la jan ka elekshon, hynrei ban siang rong noh mardor kumba ka sorkar kala dep ban pynbna dang shen bala dep ban mang haduh 114 klur lyngba ka World Bank, hynrei haduh mynta ym pat I dak eiei ban sdang siang rong ïa utei u surok.
U tei u nongïalam u la ong ruh ba ki paidbah ka thaiñ Mawhati kila syllang eh haka leit ka wan namar ka jingsniew shaba palat jong u surok wat ki kali kila shem jingeh ban leit ban wan, kaba la pynlong ïa kiba bun ki paidbah ban ud ban nam bad pynsngew ruh sha ki dkhot ka seng.
U la ong ruh ba kitei ki 2 tylli ki surok haka thaiñ Mawhati kila dei kiba donkam eh naka bynta ka jingbit jingbiang jong ki paidbah ban pynsuk haka leit ka wan khamtam kiba pang ba shitom ban beh sha ki jaka sumar bad kumjuh ruh ki samla pule, bad namar ka jingsniew palat jong u surok kaba lah ruh ban wanrah ïaki jingjia ba sngewsih namar ba kitei ki surok mynta kila dap satang da ka thliew ka syar.
U la pynpaw ruh ba ka sorkar kala dei ban sdang noh mardor ïa ka jingpyntrei ïa kitei ki surok ha katei ka thaiñ bad kam dei ban sdang tad haduh bala jan ka elekshon ne ban shu pynbiej kai ïaki paidbah, kumba ka thaiñ Mawhati ka sahdien dei namar ka jingbym biang u surok bad ka roi ka par.
Namarkata naka liang ka seng kala kyntu ïaka sorkar ba ka dei ban shimkhia ban pynsted ïa katei ka kam nakabynta ka jingmyntoi bad ka jingkyrkhu ïaki paidbah ha ka thaiñ Mawhati baroh kawei.
Nongpoh, Jylliew 12: Kum shibynta ban noh synniang bad kyntiew ïaka imlang ka sahlang, ha shnong ha thaw ka Synrop Multi-Purpose Co-operative Society Ltd kaba dei ruh ka seng kaba dang thaw dang shen kala shim ïaka sienjam ba nyngkong haka sngi Saitjaiñ ban trei naka bynta ka bha ka miat ka imlang ka sahlang da kaba pynshna da kawei ka jaka saitjaiñ ba paka naka bynta ki paidbah nongshong shnong jong ka Nongjri Umsohlang.
Kane kala pynkmen ïa ki paidbah nongshong shnong khamtam ki khun samla kynthei bad ki longkmie kiba hap ban ïa sum ïa sait hakawei ka shyngiar umdih kaba don ha katei ka shnong.
Ïa katei ka jingpyntrei ïa katei ka jaka saitjaiñ la ïalam ruh da u Bah Rangkynsai Lapang Chairman jong ka Society haka jingdonlang jong ki dkhot kiba la ïa shimbynta ban trei hi bad ban shna ïa katei ka jaka saitjaiñ haka jingdonlang ruh u Rangbah Shnong ka Nongjri Umsohlang u Bah Tynrai Khraw Malieh.
Haba pynpaw ïaka jingsngew burom ïaka Society naka liang u Bah T Malieh Rangbah shnong u la ai ka jingkyrkhu kyrdoh bad kitbok kitrwiang ïa katei ka society ba kan dang kiew shaphrang haki liang baroh bad kan dang lah ban trei shitrhem ban leh ki kam ba bha haka imlang ka sahlang naka bynta ka jingmyntoi jong ki paidbah bad ai ruh ka jingkhublei ba kyrpang halor ka jingpynshna ïa katei ka jaka saitjaiñ ban pynsuk ïaki paidbah ha katei ka shnong.
Naka liang u Bah R Lapang kum u Chairman katei ka kynhun u la pynpaw ka jingsngewkmen ba ka kynhun haka sien ba nyngkong eh kala lah ban leh ki kam ba bha naka bynta ka shnong, kaba long ruh ka jingmyntoi bad ka jingkyrkhu ïaki paidbah nongshong shnong bad kum ka kynhun ka dang don ruh shibun kiwei pat ki kam ba kan dang leh nangne shakhmat naka bynta ban nohsynniang sha ka imlang ka sahlang, u la bynrap.
Shillong, Jylliew 11: U Myntri rangbah ka jylla u Conrad K Sangma u la ong ba ka ïing sah jong u Lat ha Tura kadei kawei na ki jingtrei kaba ka sorkar kan sa pyndep bad plie ha kane ka jingrakhe ïa ka jingdap 50 snem ka jylla bad la khmih lynti ban sa ïoh ban plie noh shen ia kane.
ïa kane ka Raj Bhavan ha Tura la shna mynta la kham katto katne snem ïa kaba kin sa pyndep noh shen ban ïoh ban plie noh ïa kane ka ïing sah jong u Lat, haba u Lat ka jylla u leit ban jngoh ïa ka Garo Hills un ïoh ban sah ha kane ka ïing kaba la shna kyrpang ban sah u Lat.
U Myntri Rangbah ka jylla u Conrad K Sangma u dang angnud shisha ban ïoh ba ïa kane ka ïing sah u Lat haba u leit sha Garo Hills ïoh ban plie ha kine ki khyndiat por ban sa wan, kane ka dei ka jingangnud kane ka sorkar ban pyndep ïa kane ka jingtrei kaba don ha Tura.
Shillong, Jylliew 12 : Ka United Democratic Party (UDP) hadien ba ka la ïoh ban khring ïa u MDC ka NPP na Laban Mawprem, Bah Mitchel Wankhar mynta ka la pynkhreh pat ban pdiang burom ïa u MLA barim ka Mawkynrew, Bah Remington Pyngrope uba dei ruh uwei na ki nongïalam ka NPP ha ka distrik.
Ki khubor ba la ïohlum ki ïathuh ba ïa utei u rangbah yn pdiang burom mynta ka sngi Nyngkong, ka 13tarik u Jylliew ha ka jingïalang kaba heh bha kaban donlang bun bha ki heh ka UDP.
Ha kane ka sngi ka party ka la pynkhreh ruh ban pynbna syndon ïa u ban long u kyrtong jong ka party na ka bynta ka elekshon MLA kaban long ha u 2023.
Lah ban kdew hangne, ba u Bah Remington u la jop haduh arsien kum u MLA na katei ka thaiñ hynrei ha u 2018 pat na kiba bun ki daw kiba mih ha katei ka por u la leit ban pynïasoh noh sha ka NPP bad ïakhun na katei ka party.
Kumban shu kdew hangne, ïa ka Mawkynrew constituency mynta la mihkhmat da u Bah Banteidor Lyngdoh uba bat ruh mynta kum u Myntri ka tnad ka Rep ka Riang jong ka sorkar jylla.
Tad haduh mynta, dei sa tang ka NPP kaba dang sngap jar jar halor u kyrtong ban aireng na katei ka constituency.
Ka jylla Meghalaya la ju tip kum ka ri ha kaba ki khun ki shim jait na ka kmie (matrilineal society).
Bun kiba sngewthuh bakla ba ki kynthei bad longkmie ha kane ka jylla ki bat ïa ka bor halor ka synshar-khadar ruh.
Hynrei kane kam long kaba shisha.
Hooid ki don katto katne ki kynthei kiba la mih ban ai reng ha ka jingïakhun ban long nongthaw aiñ (MLA), hynrei bun na kita ki dei kiba mih na ki ïing kiba lah ju mlien ban ïaleh elekshon.
Ki dei ki khun lane ki tnga lane ki para jong ki kynrem ki lyndan kiba la don bynta lypa ha ka politiks.
Kham niar eh ban ïohi ïa kano kano la kynthei lane ka longkmie ka ban ïeng ïaleh hi da lade khlem da don ba kyrshan lem da ki paia kiba skhem na la rympei.
Ka daw ka long ba naduh ha ki dorbar shnong ruh ki kynthei-longkmie kim lah satia ban ïashim bynta ha ka ban long ki nongkitkam kum ki rangbah shnong, secretary shnong lane ki executive member.
Ki kynthei ki lah tang ban seng bad long ki nongkitkam tang ha ka seng longkmie kaba hap hapoh ka jingpynïaid ka dorbar shnong.
Ka long kaba sngewphylla ba ka Constitution lane ka dulir thaw aiñ kaba ha khliehduh jong ka ri ka ai lad mar ryngkat bad kynthei bad shynrang ban ïashim bynta ha kano kano ka kam, kynthup ruh ban ïa aireng ban long nongthaw aiñ la ha ka jylla (MLA) ne ha ka ri hi baroh kawei (MP), katba ha ka dorbar shnong pat ïa ki kynthei ym shah ban kit kam.
ïa kane lah pynksan da kaba ong ba ka dei ka dustur (tradition) kaba la pruid dak u longshuwa manshuwa.
Hato haduh mynta mynne ngi dang ïa bud lut ïa kita ki riti ki dustur ba la saiñdur da u longshuwa manshuwa? Hato ki rangbah ki dang phong ïa ki jaiñ kiba phong ki rangbah mynnor re? Hato ka rukom bam rukom shet kam lah kylla bak-ly-bak? Hato ngi dang bat ïa ki jingngeit bieit baroh? Lada ïa kiba bun ki jingbthah jong ki longshuwa ngi lah ïa kyntait namar ba kim ïahap dur bad kane ka juk mynta te balei ba ki rangbah, khamtam eh ki nongpynïaid ïa ka Khasi Hills District Council kim lah ban ai lad ïa ki longkmie/kynthei ba kin ïa ai reng ban long Rangbah Shnong lane ban kit ïa kiwei pat ki kam shnong?Lada ki kynthei bad longkmie ki ïoh lad ban kit ïa ki kam hapoh shnong, kata kan nang pynkhlaiñ ïa ki ba kin ïoh ruh ka jinghikai (training) halor ka kam synshar-khadar.
Ka jylla Meghalaya ka la juh sei ïa ki kynthei kiba tbit ha ka synshar khadar naduh ki por kiba kham mynshuwa.
I Kong Mavis Dunn I la long ka myntri hapoh ka sorkar Assam.
I Kong Maysalin War bad I Kong Roshan Warjri ruh ki la long ki myntri sorkar bad ki lah pyndep hok ïa la ka kamram.
Lehse dei tang ha ka jylla Meghalaya ba ngi ïoh myntri kam pohïing (Home Minister) da ka long kmie bad I Kong Roshan Warjri I lah kit ïa kane ka lyngkor kaba khia khlem riej.
Kawei kaba kham sngewphylla shuh shuh ka long ba ki nongai reng (candidate) ha ka por elekshon ki pyndonkam ïa ki kynthei bad longkmie ban leit run ïing bad kyntu lem ïa ki para longkmie ban jied ïa uta uta u kyrtong bad kata kata ka parti.
Nga kynmaw ïalap iap ïa u Bah Peter Marbaniang uba ju ong kumne, “Lada ki longkmie bad ki kynthei ki shaniah ïa uno uno u kyrtong kata te u lah jop beit.
" Kata ka jingpynshong nia kaba dei shisha.
Ki longkmie kim ju kham shet kylla ïa uno uno u kyrtong shisien ba ki la ai ka jingkular ban kyrshan ïa u.
ïa u rangbah te lah ban thied shimiet shimiet kumba long ha ka elekshon shiteng samoi ha ka Mawrynkneng constituency.
Uwei u nongïalam samla uba lah kular ban ïarap ïa uwei u kyrtong ïaleh, u kylla jingmut noh shimiet shimiet bad leit ïasoh noh bad uwei pat u kyrtong.
Kum kine ki jait jingkylla ngi ju shem bha ha ka por elekshon bad ka daw ka long namar ba kita ki ‘leader’ samla ki shah thied noh ha uwei pat u kyrtong uba kham bun pisa.
Ngam pat ju kham ïohsngew ba ki kynthei kin shet-kylla ïa uno uno u kyrtong shisien ba ki la kut jingmut ban ïarap ïa u.
Hynrei mynta ka jingkylla ka long haduh katno keiñ ki longkmie kin long tang ki nongïarap ïa ki kyrtong rangbah bad lano pat kin ïeng ïaleh ai reng ïalade ha ka elekshon ban long ki nongthaw-aiñ? Hato ka por kam la dei ba ki longkmie/kynthei ruh ki ïa ai reng mar ryngkat? Kaba kham sngewphylla shuh shuh ka long ba ym don kawei ruh ka seng saiñ pyrthei (political party) ïa kaba la lam khmat da ki kynthei.
Ki nongpynïaid ïa ki seng ruh kim sngew shngaiñ ban ai tiket ïaleh ïa ki longkmie/kynthei wat la ha kiba bun ki bynta ki kynthei ki la pyni ïa ka jinglah jong ki ban pyndep ïa ka jingkitkhlieh kaba la bynshet ha ki.
Ki longkmie/kynthei ki la dei ban kyndit bynriew bad pyrkhat thymmai noh namar ha kine ki bun phew snem kiba la leit ym don ba kitkhia satia ïa ki jingeh jingshon jong ki longkmie.
Dei tang kiba phong ïa ka juti kaba thar u prek kiba sngewthuh ïa ka jingpang.
Ka longkmie ki ïaid lyngba kiba bun ki jingeh hynrei ha ka jingbynta pisa ha ka synshar khadar ka duna palat ka bhah ki kynthei.
Ngi dei ban sngewthuh ba u rangbah da lei lei ruh um lah ban sngewthuh ïa ka jingeh jong kiba kha ba pun bad kiba ïaid lyngba ka kit ka shon kaba khia bha kum ki longkmie kiba la shah iehnoh ha ka u tnga.
ïa kane ka bynta lah dei ban kren pynsaw, ym ban tep eit miaw.
Ngi ki longkmie ngi dei ban kyndit bynriew bad shimti ïa ka synshar ka khadar ha la ki kti lajong.
Shillong, Jylliew 12: Ka Greater Laban Community Society ha ka sngi Saitjaiñ ka la pynkup burom ïa u Ankur Das uba la pas ïa ka eksamin UPSC ba la pynlong da ka Sorkar Pdeng na ka bynta u snem 2021 bad ïa ki lai ngut ki samla pule ka Laban Bengalee Boys Higher Secondary School.
Ki lai ngut ki samla pule kiba la pas bha ki long u Gyanesh Roy Bhomik uba la wan banyngkong ha ka HSSLC Science Stream ba la pynlong da ka MBOSE mynta u snem 2022, u Rishi Sarkar uba wan baar ha ka HSLC Science Stream 2022 bad u Chirag Deb ba wan balai ha ka HSSLC Commerce Stream 2022.
Kine ki ïoh rung ha ka thup Top Ten.
Haba kren ha ka jingpynkup burom ïa kitei ki samla pule kiba la wan shakhmat bad khamtam ïa u Ankur Das ba la ai burom ïa ka jylla, u Bah Sanbor Shullai uba dei u MLA jong ka South Shillong Constituency u la ong ba la ka long ha kano kano ka kynhun ka jinghikai ka long kawei, ïa ieit para briew burom ïa baroh ki jaid Niam bad kiar na ka jingïahun para briew.
Ha kane ka sngi la pynkup burom ïa baroh ki nonghikai jong ka Bengalee Boys HS School bad ïa kiba trei ha kane ka skul kaba la lah ban sei ïa ki samla ba la pas bha manla ka porLa sakhi lang ha ka sngi da u President ka BJP Meghalaya State Unit u Bah Ernest Mawrie, ki Rangbah Shnong ka Laban bad ki nongshong shnong.
Riangdo, Jylliew 12: Ki longkmie longkpa bad ki samla na kiwei seng saiñ pyrthei bapher bapher hapoh Mawshynrut constituency, ha ka sngi saitjaiñ jong ka taiew ki la pynïasoh noh sha ka National People’s Party, ha ka jingïalang paidbah kaba la long ha ka shnong Umdang ha Mawshynrut Civil Sub Division jong ka West Khasi Hills District.
Nalor kitei ki nongkyrshan jong ki party bapher bapher la sakhi ruh ïa u MDC barim ka Mawshynrut Constituency, u bah Morning Mawsor ha ryngkat ki 300 ngut ki nongbud jong u, ki la wan ban pynïasoh lang sha ka NPP ha katei ka jingïalang ha Umdang.
Ka sur kaba mih na kane ka jingialang ha Umdang ka long ba ka NPP kan jop kput ha u 2023.
Ïa kitei ki ba la wan pynïasoh thymmai sha ka NPP la pdiang burom da u MLA ka thaiñ, u ba dei ruh u President ka NPP Mawshynrut Block u bah Gigur Myrthong, ha ryngkat ka jingïadonlang u MDC ka Rambrai Jyrngam u bah Bajop Pyngrope, ki nongkitkam ka party NPP lem bad ki hajar ngut ki paidbah nongkyrshan ka NPP.
Ha ka jingpdiang sngewbha ïa kitei kiba la wan pynïasoh thymmai sha ka Party, u MLA ka Mawshynrut u bah Gigur Myrthong u la ong ba ha ki por kiba mynshwa ka shitom bha ban ïawer ïa ki paidbah ban rung sha ka party NPP.
Hynrei ha kine ki sngi ki paidbah ki la kloi ban wan pynïasoh hi dalade sha ka NPP, namar ki la ïohi ïa ki kam ba ka NPP ka la leh ha ka jingïalam ka sorkar MDA ha kine ki saw snem.
“Ha ka jinglong MLA jong nga ha kine ki saw snem, nga la lah ban wanrah ïa shibun ki kam pynroi hapoh ka Constituency.
Hynrei ki dang don ruh shibun kiba dang hap donkam ban leh ïa kaba yn nym lah ban pyndep tang hapoh ka san snem", ong u bah Gigur Myrthong.
Khliehriat jylliew 11:Ka East Jaiñtia National Council Khliehriat Circle, lyngba u kyrwoh na u General Secretary(EJNC-KC), u samla Mebanteilang Sukhlaiñ, la ong ba ka seng ka ai ka jingkhublei sngew nguh bad ai jingiaroh ïa u Deputy Commissioner East Jaiñtia Hills District, u Abhilasah Banarwal, IAS u ba la kloi ban shim khia ha kaba iadei bad ka jingsniew jingjulor ka surok, ha kaba u la phah bad bthah ïa ki nongtrei jong ka NHAI ban maramot noh mardor ïa ka surok kaba la julor bad mynta ki nongtrei ki dang iakhun ban maramot ïa ka surok kaba la jot bad julor ha shi lynter ka surok NH ha East Jaiñtia Hills District.
Na ka liang u Abhilash Banarwal ruh, u la ong ba mynta ki nongtrei jong ka NHAI ki la sdang ban maramot ïa ka surok ha kiba bun ki bynta kiba la julor bad ong ruh ba ka NHAI ka la pyntikna ruh ba nangne shakhmat kan nym pynslem shuh ban pynkhuid ïa ka surok, ha kajuh ka por u Deputy Commissioner u la dep bhtah ruh ïa ka NHAI ba ka dei ban pynpoi ïa ki kaiphot halor kaei ka daw kaba la pynlong ïa ka surok ba kan julor khah khah man la ka por “Ki bor synshar district kin shim khia ban leh ïa kaba donkam ban pyn tikna ruh ba kan nym don shuh kano kano ka jingthut ïa ki paidbah nongleit nongwan" pynpaw u Abhilash Banarwal, IAS.
Shuh shuh, katkum u kyrwoh na ka EJNC Khliehriat Circle, ka seng ka pynkynmaw ba myn ha ka 20 tarik u jymmang 2022 ka seng da ka jingsngew khia ka la leit ban maramot hi ïa ka surok kaba la julor palat ha sorbah Khliehriat, hadien kane ruh ka seng kam shym la shong kli kti ba ha ka 23-05-2022 ka la leit ruh ban ai da ka dorkhas ha u Deputy Commissioner ka EJHD ban ai ruh da ka jingmaham ba tyngeh ba lada ka NHAI kam shimkhia ban leh ïa kaei kaba ka dei ban leh ka seng kan sa leit ban khang khyrdep noh shisyndon ïa ka office jong ka NHAI bad ïa ka jaka lum khajna jong ka NHAI, ka Toll Gate Plaza kaba don ha Lumshnong.
“Ngi dap da ka jingsngewkmen ba u Deputy Commissioner u la shimkhia ïa kane ka jing ud jong ki paidbah ka thaiñ bad ka seng ka kitbok kitrwiang ruh ïa u DC ba un nang lah shuh ban trei ïa kiwei kiwei ki kam kiba kiba bha kiba na ka bynta ka jingbit jingbiang ki paidbah ka thaiñ, ha kaba iadei bad ka surok pat ka seng ruh kan sa nang ïai buddien ïa ka NHAI ba ka dei ban maramot bha ym dei ban maramot tang ban shu neh kai tang shipor arpor hynrei dei ban da peit bad shna bha ruh naduh ki nala tuid um, ki jaka ba shong um, ba sahkut ka um khnang ba kan nym wanrah ne buh jingeh ïa ki paidbah nongleit nongwan kiba dei iaid lyngba na ka surok national highway na East Jaiñtia Hills District" pynkut u kyrwoh.
Shillong, Jylliew 06 : U nongïalam ka BJP bad MDC ka Tura, u Bernard N Marak ha ka sngi U Blei u la kynnoh ba dei ki kontraktor bym pat rejistar kiba pyntrei ïa ki projek smart town.
Utei u MDC ha ka kyrwoh u la kynnoh ruh ba katkum ka RTI la kdew ba ïa ka kam la aiti sha ki kontraktor bym pat rejistar satia ïalade nalor ba kim pat don satia wat ïa ka jingtbit ha ka kam ruh.
Katkum ka jingong jong u, bun ki shnong ki la ujor halor ka rukom trei kaba torti bha da kitei ki kontraktor hapoh ka smart town.
“Lada ym peitngor bha, kan dei ka jingduhnong hi ïa ka dong," u la ong da kaba bynrap ba ka jingduh kan kham jur lada ïa ka kam ym lah ban pyntrei katkum ba la mang.
Ha kawei pat ka liang u la buh jingkylli ruh ïa ki Development Committees ba kin buddien bad peitngor bha ha baroh ki kam khnang ba ka rukom pyntrei kam dei satia ban long kaba torti bad ruh ban pyntikna ba haman la ki dong ka jingpyntrei kadei ban long beit ha ka por ba la buh bad ruh ban da pynshisha da ki nongshongshnong ha shwa ban pyllait ïa ka jingsiew kaba khatduh.
Utei u MDC u la ong ruh ba kadei ka kamram jong ka Development Committee ban peit bha ïa ka kam namar dei ka shnong kaban myntoi nalor ba la pyntrei ïa ka da kaba shim ram.
Nalorkata, u ong ruh ba ka jingkitkhlieh ban siew ïa katei ka ram kan dei beit da sorkar kaba thymmai hadien ka elekshon MLA ha u 2023.
“Kumta, ïa ka kam dei ban pyntikna ba dei ban peitngor bha.
Nga ai jingmut ruh ba kan bha shibun ba ïa ka kam dei ban aiti beit ha ki Development Committee ha man ki dong," u la bynrap biang.
Utei u MDC ka Tura u la kyntu ruh ïa ki Development Comimittee ba ki dei ban ujor mardor sha u MDC ka thaiñ haba don kino kino ki rukom pyntrei torti bad ruh ban ïatreilang na ka bynta ka jingïaid beit ka kam.
Shuh shuh u ong ruh ba ki la don bun ki jingujor kiba wan na ki dong bapher bapher bad ïa kine hadien ba la bishar bniah bha yn sa ujor pat sha ki bor pulit bad ki tnad ba dei peit.
U ong ruh ba ïa ka pisa paidbah hi ym dei satia ban shu pynsepei.
Shillong, Jylliew, 12: Ka SPARK ka kynhun kaba peit ïa ka bha ka miat jong ki khynnah rit kiba wan na ki longiing kiba kham duna ha ka kot ha ka sngi u Blei ka la pynlong ïa ki jingïalang ha ki shnong bapher bapher ka jylla ban pynsngewthuh sha ki nongshong shnong ha kaba ïadei bad ka jingpynkut noh ïa ka jingpyntrei bordi ïa ki khynnah rit kiba dang donkam ban heh bad san ha ka pule ka puthi bad ka koit ka khiah.
Kane ka long kum shi bynta ka jingrakhe ïa ka World Day Against Child Labour, mynta u snem halor ka phang “Universal Social Protection to End Child Labour.
"Lyngba kane ka jingrakhe kaba shitaiew la pynlong ïa ki jingai jinghikai bad ki jingpynsngewthuh sha ki imlang ka sahlang bad sha ki kmie ki kpa kumno ban ïada ïa ki khynnah rit na ka jingshah pyntrei jubor ha ka rta kaba dang rit.
Katkum ka thymmei khubor, ka jingwan lynshop jong ka khlam jingpang Coronavirus bad ka jingeh kaba ka pyrthei ka mad, ka la don ka jingpyntrei jubor ïa ki khynnah rit ha kylleng ka pyrthei na ka daw ka jinghiran ha ka ïohkam ïohjam, ong ka President jong ka SPARK ka Shima Modak.
Ha ki 12 snem ba la leit noh, ka SPARK ka la trei na ka bynta ka bha ka miat jong ki khynnah rit bad ban pyllait ïa ki na ka jingshah pyntrei bordi bad na kiwei kiwei de ki rukom ba la pyndonkam bakla ïa ki khynnah rit.
Kumjuh ruh, kane ka kynhun ka la trei shitom ban ïalam biang ïa kine ki khynnah rit sha ki saw kynroh jong ka skul bad ban plie lad ïa ki ba kin dup lah ban pynurlong ïa ka jingangnud na ka bynta ka lawei kaba dang wan.
Mynta u snem, ha ka jingpynlong ïa ka jingrakhe kaba shitaiew kynthih, la pynlong ïa ki jingai jinghikai bad ki jingpynsngewthuh paidbah ha Iewduh, ha ka shnong Mawlynrei Trianshnong, ha shnong Mawlong Umsawli, ha Rangmen bad ha ka shnong Mawphor Pongkung da kaba buh hakhmat ïa ka thong ban pynphriang ïa ka khubor hapdeng ka imlang ka sahlang shaphang kane ka jingma kaba ap na ka jingpyntrei bordi ïa ki khynnah rit kaba pynjot ïa ka jingim jong ki namarba la knieh noh ïa ka jinglong khynnah kaba shisur hynrei la khynñiat pat ïa ki sha ka jingdum da kaba pyndonkam bakla ïa ki.
Ka Shima Modak ka la pynsngewthuh sha ki shnong ki thaw halor ka bynta kaba kongsan bad ka jingkitkhlieh ban rat dyngkhong pura ïa ka jingpyndonkam bakla ïa ki khynnah rit kaba dang ïai bteng haduh kine ki sngi.
Ka la kren ruh sha ki kmie ki kpa ba ki dei ban long ki nongsumar bad ki nongri nongkdup na ka bynta ban pynheh pynsan ïa ki khun ha ka rukom kaba dei.
Ka SPARK ka la pynlong ruh ïa ka jingïasoi paidbah bad ka jingpyni ïa ki phlim kiba ïadei bad ka jingshah pyntrei bordi jong ki khynnah rit da kaba tah ïa ki poster kiba kren pyrshah ïa ka jingpynkheiñ ïa ka hok jong ki khynnah rit.
Ïa ki khynnah rit kiba kane ka kynhun ka la lap ha ki jingshah pyntrei bordi la ïalam biang ïa ki sha skul bad la pynrung kyrteng ha ki shlem hikai jong ka SPARK.
“Mynta ki la kieng ïa ki plakot ym shuh ïa ki pla jot.
Ka SPARK ka khot bad wer ruh ïa kino kino kiba don ka jingkitkhlieh ban wan shakhmat ban ïatynrong lem ïa ki jingkit kiba khia ban trei na ka bynta ka bha ka miat jong ki khynnah rit.
Jowai, Jylliew 12: Ki nongshet ja sngi hapoh ka lama jong ka ‘All Jaiñtia Mid Day Meal Worker Union’ ha kane ka sngi Saitjait kila lum biang ïa ka jingïalang ha Dorbar Hall jong ka Dulong Jowai, ban ïakren ha kaba ïadei bad ba jingeh kiba ïa kynduh naba ka sorkar haduh mynta kam pat shem la sngap ïa ka jingdawa.
Kitei ki nongshet ja sngi kiba la wan na East Khasi Hills ruh kila pynrem jur ïaka jingkren jong u myntri sorkar jong ka jylla u ma Kyrmen Shylla (MLA), ula la pyntip ba ka sorkar kam don pisa ban siaw ïa ka bai nong bad kane kala pyndiaw shisha ïa ki kum ki nongshet ja sngi kiba don ha kylleng ki skul ka jylla.
Kawei na ki longkmie ka kong Lamjingieit Lapasam kaba dei ruh ka General Secretary All Jaiñtia Mid Day Meal Worker Union Laskeiñ C& RD Block kala pynsngew kum ki kynthei kiba peit ïa ka eh ka shon ha ïing ha sem ban pyndap pynbiang ïa ka bam ka dih.
Kala ong tang ha ka dor kaba 1000 tyngka ym shem la lah ban pyndap pynbiang ïa ka ïing ka sem bad ka sorkar kala dei ban kyrshan lem ïa kane ka jingdawa ban kyntiew ïa ka bai noh na ka 1000 tyngka sha ka 5000 tyngka bad kumjuh ïa ka naka 10 bnai sha ka 12 bnai ha ka shisnem.
Na ka liang u ma Khroo.
L.
Pariang kum u nongaibuit jong ki nongshet ja sngi ha ka jylla, ula pynrem jur ïa katei ka jingkren u MLA ma Kyrmen Shylla, ula ong kum u Myntri ba dei peit ïa ka tnad Social Welfare ka jylla um dei satia ban pynmih ïa kitei ki kyntien namar u khlem peit ïa ka tnad pule puthi bad ka pla tyngka ka sorkar jylla.
Da kaba pynshai shuh shuh u ma Pariat ula ïathuh ba ka sorkar jylla kala ai tang 100 tyngka ha ka sngi bnai, katba 900 tyngka la siew na ka Ministry ka tnad pule puhi jong ka Mid Day Meal scheme ka sorkar kmie kaba long baroh 1000 tyngka.
Halor katei ka jingkren u Myntri na ka liang ki nongshet ja sngi hapoh ka jylla kim lah satia ban pdiang, la ong u ma Pariat bad ka long pynban kaba pynsngewsih ïa ki nongshet ja, ha ka jaka ba un kren ïa ka bha ka miat jong ki nongshet ja sngi ula pynmih pynbna kum kitei ki kyntien.
Ula ong ‘lada ka sorkar jylla ka don ka mon ki lah ban pynkiew ïa katei ka bainong jong ki nongshet ja sngi ha baroh kawei ka jylla’ ha ryngkat ka jingïatreilang naduh u Myntri rangbah ban u myntri ka pule puthi.
Shillong, Jylliew, 12: U nongshong shnong jong ka shnong Laitumkhrah, Shillong u Bah Wankitbok Pohshna u la kynnoh ba ki bor bahalor kim shym la patiaw peit halor ka jingtei iing beain ha jaka jong ka Municipal kaba don ha Goralane, Laitumkhrah, Shillong.
“Wat hapdeng ki jingujor bad pyntip ba la bunsien sha ki bor badei peit, ki briew kiba sah ha jaka jong ka Municipal ha Goralane, Laitumkhrah ki dang ïai bteng ban shna ïa ki ing be-aiñ bad mynta la nang ïohi ba la nang mih shuh shuh ki jingtei be-aiñ da kaba pynkheiñ syndon ïa ki kyndon aiñ," ong u Bah Pohshna ha u kyrwoh.
Haba pynpaw ba u la sei madan ïa kane ka ishu naduh u snem ba ladep, u Bah Pohshna u la ong ba ki bor badei peit ki la leh kyllut ïa baroh ki jingmudui bad ‘ka jingshna iing be-aiñ ka dang ïai bteng haduh kine ki sngi khlem da burom shuh wat ïa ki kyndon thaw iing (building bye laws) katkum ba la kdew da ka tnat Pynroi Sor.
’U la pyntip ba ïa ki notis la dep sam da u Chief Executive Officer (CEO) jong ka Shillong Municipal Board (SMB) sha kito kiba shna iing be-aiñ ha ka jaka jong ka Municipal ha ka 1 tarik, Rymphang, 2021.
“Hynrei haduh mynta kam shym la don satia ka jingpynshitom bad ïa ki ing mala ba la shna khlem da ïoh jingbit na ka Ophis jon gka MUDA mynta ki la ieng kynshreng bad la sah da ki briew ïa kiba ym lah satia ban tip naei ki wan," u la kynnoh.
Shuh shuh u Bah Pohshna u la ïathuh ba ha u Rymphang, mynta u snem la phah ïa ka ujor sha ka Deputy Commissioner, East Khasi Hills halor ka jingtheh ñiut pathar ha ka wahduid Thangsniang kaba dei ka shnat wah jong ka wah Umkhrah hynrei, ‘haduh ba la thoh ïa kane ka khubor kam pat don satia kano kano ka jingtehlakam ïa ka jingbret jaboh pathar na ka jaka jong ka Municipal sha kane ka wahduid kat haduh ba ka la nang kynton jaboh shuh shuh ïa ka Wah Umkhrah.
U la ong ba la lap ruh ba ka jingmih ki iingrit hapoh kane ka jaka jong ka Municipal la kynnoh ba ki dei kiba la aiwai pateng bad kiba sah ha kine ki ing ba la shna be-aiñ ki la shna ruh ïa ki jaka pynieng kali ha surok ban leit sha Umplieng kat haduh ba ka la wanrah ïa ka jingdheng kali kaba jur ïa ki nongleit nongwan bad ïa ki khynnah skul bad ïa ki nongleit trei ophis.
“Ka jingbym leh eiei jong ki bor badei peit ka la long kum ka jingailad ban pynkha roi ïa ki kam runar ruser kum ka jingkhaii drok bad ha ki jaka ba marjan ka tuh ka thiem ka shyrkhei namarba ïa kito kiba sah ha jaka jong ka Municipal ym ju tip satia lait noh tang ïa ki nongtrei bad ïa ki longing kiba trei ha Shillong Municipal Board," u la ong.
U Bah Pohshna u la ong ba ki bor synshar district bad ka SMB ki dei ban ïatreilang na ka bynta khanglad ïa ki kam be-aiñ ha jaka jong ka Municipal ha Laitumkhrah khnang ba kan ym long shuh sa kaei pat ka Them Mawlong lada dang ïai pynslem ban leh eiei.
Jowai, Jylliew 12: Ka jingbteng jong ka jinghap u slap da ki bun kynta, hynnin ka sngi kala wanrah ïa ka jingtwa ka surok kaba leit na shnong Chyrmang sha Ïongnoh West Jaiñtia Hills District.
Kat kum ka tyllong khubor ba la ïoh lum la ïathuh ba kane ka jingjia twa khyndew ka la jia hynnin ka miet na ka jingther u slap ba jur bad katei ka surok kala twa noh ha ka jaka ba la khot ka urpamra.
Halor kane ka jingjia la don kawei ka kali maruti Car 800 kala shah rong lang shapohka riat haka por ba twa ka khyndew, hynrei donbok ba u nongñiah katei ka kali ula lait im bad mynsaw malu mala.
Na ka liang ki briew jong ka tnad PWD bad ki pulit kila leit jurip ïa katei ka jaka khnang ba ïoh leh ïa kaba donkam bad ban lait na ki jingthut ha ka leit ka wan jong ki paidbah.
Shillong, Jylliew 12 : U Myntri Rangbah ka Jylla, Conrad K Sangma u la kular ha khmat ki nongïalam jong ka A•chik Holistic Awakening Movement (AHAM) Central Executive Board ba un sa phah bishar biang ïa ka result thungkam Engineer.
Katkum ka kyrwoh la ong ba ïa katei, u Myntri u la kular ha khmat ki nongïalam ka AHAM ha ka jingkynduh ha iingsah jong u ha Tura.
Na ka liang ka AHAM Central Body hapoh ka jingïalam jong u President, u George Prince Momin halor ka jingbym burom ïa ka bhah thungkam thungjam da ka Meghalaya State Watershed & Wasteland Development Agency(MSWWDA) hadien ba tang uwei u samla Garo u la shah jied na bynta katei ka kam Field Engineer na ki 16 tylli ki kam kiba thylli.
“Na ka liang u Myntri Rangbah u la kular ha khmat ka Seng ba un sa phah bishar biang ïa katei ka result kam Engineer bad ba ïa katei ka kam yn sa ïa kren bad ki bor ba dei peit khnang ba kum katei ka jingjia kan ym jia shuh hadien," ong ka kyrwoh.
Ha kane ka jingïakynduh ka kynhun ka la aiti ruh ïa ka dorkhas ban pynkynmaw ïa u Myntri Rangbah halor bun kiwei pat ki mat jingdawa.
Tura, Jylliew 12 : U Myntri Rangbah ka jylla u Conrad K Sangma ha ka Sngi Saitjaiñ u la leit jngoh da lade ïa u kpa u Sengrik D Sangma bad ïa u khun ba dang rit kiba la mynsaw jur na ka jingtwa khyndew bad ban ïa ka iing jongki kaba la jia ha ka shnong Jebalgre, kaba hap hapoh ka Gambegre Block, West Garo Hills.
U Myntri Rangbah u la ai ruh ïa ka song jingiarap kaba 12 lak sha katei ka longïing lyngba u kpa.
Une u kpa bad u khun ki dang shah sumar ha Civil Hospital Tura haduh mynta.
Kane ka jingjia ka la jia ha ka 9 tarik Jylliew 2022 namar ka jingther u lap bah ha ri lum Garo bad ha kane ka jingjia ka kmie ka Pritish Ch Marak kaba 37 snem ka rta bad arngut ki khun rit ki la khlad noh katba une u kpa bad une uwei u khun ki dang don hapdeng ka jingshah sumar ha Tura Civil Hospital.
Na ka liang u Myntri Rangbah ha katei ka jingleit jngoh ula pynpaw ka jingsngewlem ha u kpa halor kane ka jingjia kaba ka ïing ka la ïakynduh namar ka la duh haduh lai ngut ki mynsiem briew bad ai artat ïa katei ka song jingïarap.
Ha kane ka jingther u lapbah ha ri lum Garo bun phew tylli ki shnong ki la shah ktah bad shah tyllep ha ka um bad bun ruh ki surok ki la julor jur.
Na ka liang u Myntri Rangbah u la hiar sha ri lum Garo ha ka Sngi Thohdieng hi bad u khot kyrkieh ïa ka jingïalang ïa baroh ki ophisar bad ki DC, SP ban ïakren halor kane ka jingshlei um.
Na ka liang ki ophisar, ki DC bad SP ki la pyntip sha u Myntri Rangbah ïa ki jaka ba shah ktah jur.
Na ka liang u Myntri Rangbah u la kyntu ïa ki ophisar khamtam jong ka tnad bor ding bad PWD ba kin peit ba ki briew kin ïoh kloi ïa ka bor ding bad kumjuh ruh ïa ki engineer ba kin peit ba ki surok kin lait noh ban ïaid kali khnang ba kan ym ktah ïa ka ïaid ka ïeng ki paidbah.
U Myntri Rangbah u la bthah ruh ïa ki DC bad SP ba kin peit bad pynbiang ïa ki mar bam mar dih bad ki umdih sha kito ki long ïing kiba shah ktah bad hap ban kynriah noh na la ki ïing ki sem jongki.
U la kyntu ruh ïa ki DC ba kin peit ïaki jaka kiba biang bad shngaiñ ban thaw ïa ki ïing ba ki paidbah kin ïoh ban rieh tngen ha ka por ba wan u lap bah ha ki thaiñ thor jongka ri lum Garo.
Namar kane ka jingshlei um ka jia beit man la u snem na ka daw ka jingshlei um jongka wah Brahmaputra bad shah ktah ka ri lum Garo.
Shillong, Jylliew 13: Ka Muaythai Association of Meghalaya ka la jied ïa ki 40 ngut ki khynnah ïalehkai kyntup shynrang bad kynthei kiban leit ïashim bynta sha ka National Muaythai Championship ka ban long ha Deweas Indoor Stadium ha Madhya Pradesh kaban sdang naduh ka 16 tarik haduh ka 22 tarik Jylliew 2022.
Ki 40 ngut ki nongïalehkai kin sa ïashim bynta ha la ki jong ki kyrdan ba kynthup ha ka Sub Juniors, Juniors bad Seniors.
Ka Association ka la jied ruh 5 ngut ki official kiban synrang lang ïa kitei ki nongïalehkai.
Ka Association ka pynpaw ïa ka jingkhublei ïa u Myntri ka tnad ïalehkai u Bah Banteidor lyngdoh, bad kyrkhu kyrdoh ïa ki nongïalehkai ba kin ïoh ïalehkai ban wanrah nam bad burom ïa la ka jong ka jylla.
La noh synñiang ruh da ka song pisa sha ki khynnah ïalehkai kiban leit aireng sha katei ka championship ha Madhya Pradesh.
Na liang u Bah A.
Sun President ka Association u la ïathuh ba ki nongjop na katei ka National Muaythai Championship na ki Junior khynthei bad shynrang kin shah jied sha ka Youth World Muaythai Cham-pionship ka ban long ha Malaysia naduh 9 tarik haduh 21 tarik Nailar 2022.
Ka Association ka la pynpaw ïa ka jing sngewnguh shikatdei ïa ka jing sbun mynsiem u Myntri ka tnad ïalehkai uba long lakloi ban ïarap na bynta ban kyntiew ïa ki kam ïalehkai hapoh ka jylla.
Shillong, Jylliew 12 : Kat kum ka khubor ba la ïoh la ïathuh ba hapoh kine ki khyndiat sngi ban wan ka National People’s Party (NPP) kan sa ai ka jingujor sha u Lamphang ka ïing Dorbar Thawaiñ Assembly u bah Metbah Lyngdoh pyrshah ïa u MLA jongka na Raksamgre Constituency u Benedic R Marak halor ki kam pyrshah party jongu.
Ka jingujor sha u Lamphang kan long ban mait noh ïa ka jinglong MLA jongu.
Khlem pep na ka liang u Lamphang un hap ban ïaid kat kum ki kyndon aiñ ban mait beit ïa ka jinglong MLA u Benedic namar ka jingujor ka wan na ka party bad ka long halor ki kam pyrshah party bad jingthmu jongu ban pynkhyllem ïa ka sorkar MDA da kaba ula pyrshang ruh ban khroh ban kjor ïa ki MLA ka NPP ban leit pynïasoh noh sha kawei pat ka party.
Dang haka Sngi Saitjaiñ ha ka jingïalang ba la long ha Tikrikilla u Myntri Rangbah ula pynpaw ba ka party ka la aiti ïa kam pyrshah party jong u Benedic ha ka Disciplinary Committee jongka Party ba kan leh ïa kaba donkam kat kum ki kyndon pynïaid party.
U Benedic u la sdang ïa ki kam pyrshah party jongu naduh ka por ba ka party ka hukum ïa u ban hiar noh na ka shuki CEM ha GHADC hynrei u khlem treh ban hiar namar u pan ka jingkyrshan na ki MDC ka TMC hynrei wat la ki kyrshan ïa u ruh u khlem jop hi ha ka election jied CEM thymmai kaba la long ha u Kyllalyngkot mynta u snem.
Na ka liang u Myntri Rangbah ula dep pynbna ha ka Sngi Saitjaiñ ha katei ka jingïalang ha Tikrikilla ba ka NPP kan pynduh tiket ïa u Benedic wat la u dei u MLA jongka na Raksamgre bad kan ai noh ïa u MLA ba rim jongka Congress u Limison D Sangma.
Na ka liang u Myntri Rangbah ula ïathuh ba u Benedic ula pyshang ruh ban pynkhyllem ïa ka sorkar MDA da kaba pyrshang ban khring ïa ki MLA na ri lum Garo ban leit pynïasoh noh sha kiwei pat ki party.
Nalor kata ula kynnoh ïa u Myntri Rangbah ba u dei ma u uba wanrah ïa ki kynrum kynram ha GHADC.
“ Na ka liang jong ka sorkar jong nga ngi dang pyrshang ban ïatrei lang bad ka GHADC ban thaw lad kumno ban ïoh siew ïa ka tulop ki nongtrei hynrei na ka liang jongu Benedic pat u kynnoh pynban ïa nga bad u pyrshang ban pynpait pynpra ïa ki MLA na ri lum Garo ban khyllem ïa ka sorkar MDA.
U la pyrshang ban leit ïakynduh ïa ki MLA bad MDC jongka NPP bad kular ban ai ïa ki da ki shuki kiba heh lada ki wan ban ïasnoh kti lang ban thaw ïa ka sorkar kaba thymmai.
Um tip ba kita ki briew kiba u leit ïa kren ki wan bad ïathuh lut ha nga baroh ïa kiei kiei kiba u la leh" ïathuh u Myntri Rangbah ha katei ka jingïalang paidbah.
“ Nga la ong ïa u ba un kylla ba mut bad ngin ailad ba un ïai bteng kum u CEM hynrei u pat um sngap ïa kane u ïai bteng ban leh ïa ki kam pyrshah party bad pynkhih sorkar bad kumta ym banse ban ai jingsneng ïa u kat kum ki kyndon jongka party" ong biang u Myntri Rangbah.
U Myntri Rangbah ula ïathuh ba ki don ki sabut kiba biang pyrshah ïa u Benedic ïa kita ki kam pyrshah party jongu namar ki MLA hi ki long ki sakhi bad lada um lah ban pynshai ban pynshisha halor ki jingkynnoh khlem pep un ngat ha ka Anti Defection Law bad shah mait ka jinglong MLA nalor ba un duh ban ïaleh election haduh 6 snem lynter.
Shillong, Jylliew, 12: Ka Federation of All School Teachers of Meghalaya (FASToM) ha ka sngi u Blei ka la phah da ka jingthoh sha u Myntri Rangbah ka Jylla u Conrad Kongkal Sangma halor ka jingbym pat lah ban pynurlong ïa ki jingdawa ban kyntiew tulop ïa ki nonghikai skul Adhoc kiba don ha ka jylla baroh kawei.
Ka jingap khmihlynti jong ki nonghikai skul Adhoc ka la kynjoh mynta la shi bnai kynthih hadien ba u Myntri Rangbah ka Jylla u la pynkohnguh ïa ki nongïaam nongïalam jong ka Seng ba kin ïai ap la kumno kumno na bynta lai tylli ki jingïalang Kynhun Myntri na ka bynta ban ïathir bad ban ïatai sani halor ka jingpynkiew tulop ïa ki nonghikai skul Adhoc.
“Ka jingeh kam dei ha ki nonghikai Adhoc hynrei ka shong ha ki briew kiba don hapoh ka Sorkar kumno ban trei," ong u Nongaiktien ka FASToM ha ka dorkhas ba la phah sha u Myntri Rangbah haba kynthoh halor ka jingpyni daw jong u Myntri Rangbah dang ha kine ki khyndiat sngi ha kaba ïadei bad ka jingdawa jong ki nonghikai skul Adhoc.
Ka Seng ka la kynthoh ruh halor ka jingong jong u Myntri Rangbah sha ki lad pathai khubor ha ka 9 tarik mynta u bnai ba ka Sorkar kan hap ban khlong bad khate ïa ka pisa na kiwei ki tnat treikam ka Sorkar ban siew tulop ïa ki nonghikai skul lada mynjur ïa ka jingpynkiew tulop.
“Ban khate ïa ka mang pisa na kiwei pat ki tnat treikam bad ban pynphai biang ïa ka T.
5240.
32 klur sha ka Sorkar Pdeng namar ka jingbym lah jong ka Sorkar Jylla ban pynbiang ïa ka Utilisation Certificate ka dei ka jingkitkhlieh hi jong ka Sorkar bad ki briew kiba trei ha ki tnat treikam bapher bapher jong ka Sorkar bad ïa kita ki jingeh ym lah ban shu pynkit ha ka hok ba la shah kyntait jong ki nonghikai skul Adhoc ka jylla, kaba dei ka jingpynkiew ïa ka tulop kaba ki la ap khmihlynti la hynriew snem kynthih," la ong une u Nongaiktien ka FASToM.
“Namarkata, katba ngi dang ap ïa ka jingïalang balai jong ka Kynhun Myntri, ai ba ma ngi ki nonghikai bad ka Sorkar ngin ïa burom markylliang ïa ka kam kaba ngi trei ba la bynshet ha ngi.
Ngi dei ki nonghikai skul ym ki nongïakhih sha surok.
Ka kam jong ngi ka long ban ai jinghikai, ban tei ïa ka ri, ban pynkhreh ïa ki khynnah skul ban long kiba riewkhraw kumba long ma phi (ki Politishian)," u la ong.
“Myntri Rangbah bad ki Myntri Sorkar, ngi dang don ka jingkyrmen bad ngi dawai ba ki sngi ki ban dang wan kin long kiba bha.
Hynrei ngi la thait.
Ka jingïaishah jong ngi kam don shuh.
Ha ka sngi ba la pynlong ïa ka jingïalang Kynhun Myntri kaba lai, ngin shad da ka jingkmen lane ngin pynkhreh ban pynlong da ka jingduhthiah kaba khlem pud sngi ha surok kumba ngi la kren ha ka 12 tarik, Jymmang, 2022," la maham une u nongïalam ka FASToM.
“Ngi kyrmen ba ka Sorkar MDA, kan pynbeit ïa la ki jingbakla ïa ki jingduna, bad ban don ïa ki briew kiba trei shitom bad ban pynthikna ba sa T.
5240.
32 klur kam dei ban leit phai biang ka Sorkar Pdeng hynrei ban pynbeit noh ïa kane ka jingeh kaba rit jong ki nonghikai skul Adhoc na ka bynta lai snem ïa kaba u Myntri Rangbah badonburom ka Jylla Meghalaya u la kren ha ka jingïalang ha madan Malki ha u snem 2019," u la ong shuh shuh.
“Ngi kyrmen ban ïoh ïa ka jubab kaba biang na phi bad na ki Myntri Sorkar.
Lada phi kam ba phi long uba don jingkitkhlieh, phim dei ban khynniat ïa ngi sha surok sa shisien lymne ban pynduh ka hok jong ki khynnah ban leit skul khlem ki nongai jinghikai," la maham ka Seng.
Shillong, Jylliew 12 : Dang shen ka Directorate of Enforcement ka kurup ïa ki pisa bad ki jingdon jingem jong ki arngut ki briew kiba la shah kem naduh u snem 2015 ba ki donkti ha kaba die tuh ïa ki Certificate thok ha ka kyrteng jong ka Techno Global University kaba la kot sha ka 1.
91 klur tyngka.
Kine ki arngut kiba leh ïa kane ka kam thok bad shah kem naduh ka 5 tarik Lber 2015 ki dei u Sanjeev Kumar bad ka kurim jong u ka Puja Srivastava.
La kem ïa ki na Shivpura, Ramchandra, Block A kaba hap hapoh ka Shastrinagar Police Station, Patna.
ïa kine ki arngut la pynngat ha ka kyndon aiñ Prevention of Money Laundering Act (PMLA) 2002 namar ki die tuh ïa kitei ki certificate ym tang jong ka Techno Global University hynrei jong kiwei kiwei ki university ruh.
Ki tiar ba la kurup ki long ki Bank Acount, Fixed Deposit, Mutual Funds, ki ïing ki sem.
Ka tnad Directorate of Enforment ka la shim ïa ka jingtohkit halor ka FIR ba la charge sheet da ka tnad pule jongka jylla pyrshah ïa u Sanjeev bad Puja.
Kine ki la thok la shukor ïaki hajar ngut ki samla pule bad ai ïaki da ki certificate degree thok.
Kine ki la plie ïaka Bank Account ha Delhi ha ka kyrteng ka Techno Global University bad phah siew beit ïa kiba thied certificate thok ha katei ka bank account.
Katba ha ka jingshisha ka Techno Global University Shillong kam don jingtip ei ei halor kane.
Dei ruh u Honourary Chancellor ka Techno Global University, Shillong u Dr Sankar Mukhopadhyay uba la leit ai ka jingujor ejahar ha Mawlai Police Station ha u Jylliew 2013 haba ka University ka la ïoh jingtip shaphang kine ki kam thok kam shukor.
Kitei ki arngut shikurim ki la plie ruh da ka website jongka Univerity bad buh ruh da u Logo jongka Techno Global Univeristy katba ka jingshisha pat ka long ba ka University kam tip ei ei ïa kane.
La leit ujor halor kane ka jingleh thok shaduh West Bengal, Bihar, Assam da ka University.
Halor kane ka jingujor ki pulit ka Mawlai ki la tohkit bad ki lap ba kane ka University ka don shisha ka ophis ha Shillong ha Mawiong tangba ka khang tala pat bad kam pat sdang ïaki class ruh nangne na Shillong.
Shillong, Jylliew 13: Ki dkhot bad nongkitkam ka Meghalaya Jeet Kune Do Association (MJKA) ka dawa ïa ka sorkar jylla lyngba ka tnad sport bad na ka MSOA ban ithuh noh kham kloi ïa katei katei ka jait jingïalehkai hapoh ka jylla khnang ban dup lah ban kyntiew ïa ki riew donsap ha katei ka jait jingïalehkai.
Ïa ka Meghalaya Jeet Kune Do Association (MJKA) kaba la seng nyngkong eh ha Meghalaya naduh u snem 2012 ka la dep ban pynlong haduh 6 tylli ki State Level Jeet Kune Do Championship, hynrei wat la ka la dep pynithuh sha ka tnat sport ka sorkar kam pat ai kano ka jingïarap haduh mynta.
Ka MJKA kan sa pynlong ïa ka 7th Jeet Kune Do State Level Championship ha ka taïew ba khatduh jong u Naitung 2022.
Lah ban pynkynmaw hangne ba ki khynnah ïalehkai Jeet Kune Do ki la lah ban khur shibun ki takma ha ki snem ba la dep ym tang napoh ka jylla hynrei na ki National bad International Championship bapher bapher.
Ha ka 12 tarik Jylliew 2022 ha ka jingïashim bynta sha ka 9th Northeast Jeet Kune Do Championship kaba la long ha Cotton College Indoor Stadium Guwahati Assam ki dkhot ka MJKA ki la ïoh ban khur haduh 26 tylli ki takma Ksiar 14 tylli ki takma Rupa bad 2 tylli ki takma RnongKa Jeet Kune Do ka dei ka Martial arts kaba la shem da u Bruce Lee ha ki snem 70 khlieh bad ha Meghalaya la wanrah nyngkong eh da u Bah Donny R Ranee ha u snem 2012.
Ïa ka JEET Kune Do la ithuh da ka SGFI bad mynta ka la rung ha ka TAFISA nalor kiwei kiwei.
“Ngi dawa ba ka Sorkar bad MSOA ki dei ban ithuh noh kham kloi ïa kane ka jait jingïalehkai ha poh ka jylla ban dup lah ban kyntiew ïa ki riew donsap na ka jylla.
Ka MJKA ka buh ruh ka jingkyrpad na u Bah Banteidor Lyngdoh Myntri sport ban pynkup burom lem ïa ki khynnah ïalehkai ka MJKA ki ba la jop ha ki jingïalehkai International bad rah burom ïa ka Meghalaya naduh ki snem 2016- 17 ter ter ki bym shem la ïoh burom ne jingithuh naduh ba ki la jop," ong ki nongïalam ka MJKA.
Ka MJKA ka ai ka jingkhublei kitbok kitrwiang ïa baroh ki nongjop takma ha ka 9th Northeast Jeet Kune Do kaba dang shu dep long ha ka 12/6/2022 ha Cotton college Guwahati Assam.
Ka jingpang suhkhriat kynrei bha ban shong ha u khmut bad ka jur bha lada ka jinglong u khmut ka don ha ka jingpjah.
Ki stad pule bniah ki la pyni ba ka Immune System ne ka bor ïaleh pyrshah khñiang jingpang ka kham tlot ha ki jaka ba khriang ka, hynrei ka jingpang suhkhriat ka kham jur ha ki jaka ba khriat.
Ki stad pule bniah ki la ai jingmut ba donkam ban pynsyaid ïa u khmut bad kiar na ka lyer ba khriat.
Ka jingpjah ha u khmut ka iohlad lad ban kharoi ka jait khñiang jingpang Rhinovirus.
Ïa kine ki jingshem la pyni ha ka Proceedings of the National Academy of Sciences.
Ki Rhinovirus ki long kiwei na ki kynhun khñiang jingpang ba kongsan kiba pynlong ïa ki khmut ban synriah bad mih eitmut.
Ka kynhun Yale University ka la leh test ïa shaphang ki Rhinovirus ha ka jingshit kaba 33C jong u khmut kaba duna ïa ka jingshit kaba biang ha ka meit kaba long 37C.
“Ka jingkhriat u khmut ka kharoi bha ki khñiang jingpang rhinovirus ha ki jingwadbniah ha ki 50 snem.
KI stad wad bniah kim shym la batai bniah satia halar ka jinglap jingshem shaping ka jingpang suhkhriat bad kynrei ki khñiang jingpang rhinovirus ha u khmut ba duna ka jingshit.
Ka Dr Akiko Iwasaki, kaba long ka stad pule bniah ka la ong, ka immune system jong u briew ka kylla kaba kham kham tlot ha u khmut ba pjah bad kane ka jingkhriat ne duna ka jingshit ha u khmut ka plielad ban shongneh ki khñiang rhinovirus ban kharoi.
Ki kor ki bor sensor kiba lap ïa ka jingbit khñiang jingpang bad ki dawai kiba ïatreilang bad ka immune system- ki kham tlot ka jingtreikam ha ka jingpjah ne khriat.
Ka Dr Iwasaki ka la ong “kyllumlang, ka jingduna ka jingsyaid, ka immune ruh ka duna ban ïaleh pyrshah ïa kine ki khñiang ha u khmut".
Ki rhinoviruses ki long kiwei na ki tyllong ba kongsan ka jingshitom suhkhriat kaba ju ktah khah khah.
Ki jingshem batai ba ka jingpang suhkhriat ka kham kynrei bha ha ki bnai khriat lane aiom Tlang.
U Jonathan Ball, uba long u professor ka Virology ha ka University of Nottingham, u la ong ba kine ki jingshem ki lah ban batai balei ki khniang rhinoviruses ki ktah ne pynbit jingpang ïa u khmut ha ka jaka jong kiwei kiwei pat ki bynta jong ka met, kum ki tor.
U la ong “ngi tip ba ka bor jingsyaid jong ki cell ba syrtap ïa u khmut ki long kiba kham pjah ban ïa kiwei kiwei pat ha ki bynta jong ka met bym da ioh lyer.
“Kane ka lah ban plie lang ïa ki rhinoviruses ha u khmut bad kim da iohlad ban rung ha kiwei pat ki bynta jong ka met kynthup ha ki tor.
".
Mairang, Jylliew 13: Ka KSU Nongkhlaw Circle kum ka jingkynmaw burom ïa ka sngi ïap ka ba 187 jong u Pa’iem Tirot Sing Syiem, mynta ka sngi ka la plie pyrda ïa ka Tirot Sing knock out Football Tournament 2022.
Ha kane ka sngi la wan plie da u Bah Philip Warji kum u Kongsan, bad Symbud Kongsan u Samla Spaiñder Sing Lyngkhoi uba dei u Office Secretary Sengkmie ha kajuh kapor kum u Incharge ka KSU West Khasi Hills District Unit.
Kiwei ki long u Mixz Samakha Finance Secretary jong ka KSU West Khasi Hills District Unit, u Samla Wanbhakupar L.
Nonglait Organising Secretary, Blastarland K.
Bani u ba dei u office Secretary.
Ka program ka ka phuh ka phieng lyngba ka jingwan sakhi ki paitbah ïa katei ka lympung na katei ka thaiñ ha ka jingdon lem don ryngkat u Sordar Shnong Nongkhlaw u Bah Klemen Dkhar.
U President ka KSU Nongkhlaw Circle u Samla Rangshai Ryntathiang, Sordar Shnong Nongkhlaw, nangta na u Finance Secretary jong ka District, ka jingkren na u symbud Kongsan bad na u Kongsan.
Baroh ki kren ïa kajuh ka phang kumno ban kyntiew ïa ka kam ïalehkai hapoh ka jylla, khamtam ban mih ki rang ïalehkai bad ki thei ïalehkai na la ka jong ka Jaitbynriew, ha kaba da lei lei ym dei ban shah knieh ha ki nongwei lane kiwei pat ki Jaitbynriew.
Ki kynhun ba wan ïa shim bynta ha katei ka Tournament ki long 16 tylli na katei ka thaiñ bad ka nam jingjop ïa kino kino ki teams ba jop ha katei ka tournament kin ïoh rah ïa ka song pisa ba Rs.
30000 tyngka bad Rs.
20000 tyngka ryngkat ki Trophy.
Naduh kine ki taïew baladep, ki paidbah ki la ud la lynñiar namar ka jingkiew dor ki marbam mardih, kaba la ktah shibun eh ïa u paid kup knup u paid kup trap.
Dang mynta ka sngi, ki lad pathai khubor, ki la ïathuh ba ka jingkiew dor ka la ïai bteng, khamtam ha liang ki jhur ki jhep bad kane ka la lynshop tyngeh ïa ki briew kiba la shu shaniah beit ha u jhur ban bam ja bad ki bym ju phoh sniew ban bam doh ne dohkha mynno mynno ruh.
Ka jylla Meghalaya ruh ka la ngat lang ha kane ka jingkiew syndet ki marbam mardih.
Katto katne ki dor ba la pynpaw lyngba ki lad pathai khubor la pyni ba ka dor jong u kajor ha nongbah Shillong ka long hapdeng 80 haduh 100 ha ïewduh.
Katba ha kiwei pat ki bynta jong ka nongbah Shillong, ka dor ka long hapdeng 100 bad 120 tyngka shi kilo.
Yn nang ïakren ïa u kajor, hynrei phai sha ki jhur ba kiba duk basuk ki bam kum u phan, u kubi bad kiwei kiwei ka dor ka long hapdeng 50 haduh 60 tyngka ha ïewduh katba ha kiwei pat ki jaka jong ka nongbah ka dor ka long 70 haduh 80 tyngka shi kilo.
Namar ba ka Meghalaya, kadei ka jylla kaba shaniah khambun ïa u jhur uba wan na shabar, ka jingkiew dor kadei kaba ym lag ban kiar satia bad hap ban ïatyllun lang ha kane ka jingkiew dor ha kiwei pat ki bynta jong ka ri India.
Ki nongkhaïi ki la ïathuh ïa ka daw jong ka jingkiew dor bad kawei na kine, ki la ai daw ba kadei ka jingshlei um ha Assam, kaba la wanrah ka jingjot jingduh ei jong ka rep ka riang, kaba la pynlong ïa ki nongrep ban lah pynmih tang khyndiat u jhur.
Kawei pat ka daw ka dei namar ka jingkiew dor ka umphniang petrol bad diesel na ka thma Russia- Ukraine bad kane ka jingkiew dor jong ka umphniang, ka la kyntiew ruh ïa ka dor bai kit bai bah, namar ba u jhur sha Meghalaya u wan na ki jylla West Bengal, Bihar bad Assam.
Kine ki lah ban dei tang katto katne ki daw kiba wanrah ka jingkiew dor ha ki marbam mardih, nalor ka jingkiew dor jong ka doh masi, doh sniang, doh syiar kiba la kiew lypa ha ka jylla naduh kine ki bnai kiba ladep.
Ha ki por baladep, la ju ïohi ba ka sorkar ka la pyrshang ban teh lakam ïa kane ka jingkiew dor, hynrei kam lah satia ban pynhun ïa u paidbah, namar ka jingbuh dor kam shong ha ki bor sorkar, hynrei ka shong ha ki nongkhaïi.
Nakata ka daw ka sorkar ka hap ban khot ïa ka jingïalangh jong ki nongkhaïi ha man ba kiew dor ki mar ki mata, namar ba lade ka don bor tang khyndiat eh ban leh eiei.
Kumba ka paw hi ba ka sorkar kam don ki kti kiba khlaiñ ban teh lakam ïa kane ka jingkiew dor, ka bynta kaba bun ka shong ha ki kti jong ki paidbah.
Kaei kaba kwah ban pynpaw hangne ka long ba ki paidbah nongshongshnong jong ka jylla, ki la dei ban sngewthuh ba lada kwah ban bam jhur, kam dei shuh ba kin shaniah ha u jhur ne ki marbam kiba wan na shabar jylla.
Ha ka jylla Meghalaya, kiba bun na ki nongshongshnong kidei ki nongrep bad bun ruh kiba rep jhur, kiba ri sniang, kiba ri masi bad kumta ter ter.
Hynrei ka jingtrei pat, la ka long ki nongrep, ne ki nongri jingri, kadei kaba shu leh malu mala tang dep rukom.
Kam don kano kano ka rukom rep ban ong kaba lah ban pyndap ïa kiwei de ne ban ïoh die.
Na ka liang ki bor sorkar ruh haba ki ïohi kumne ïa ka jingshah ktah ki paidbah na ka jingkiew dor ki marbam, kam dei shuh tang ban shu pynbieit ba kan kyrshan tyngeh ïaki nongrep tang da i jingïarap iba na i skim iba hapdeng 2 ne 3 hajar, hynrei ka jingïarap kadei ban long kaba radbah shisha, kaba lah ban pynlong ïa ki nongrep ba kin lah haduh ban da pyndap ïa ka jylla hi baroh kawei.
Ka jingïarap kumba long mynta kadei kaba shu leh thoh mut thoh mat, tang ban ong ne ban pynpaw ba ka sorkar ka la ïarap ïa ki nongrep.
Nangta haba ki nongrep ki mad ïa ka nem sniew, na ka jinglynshop ki bor ka mariang, ki jingïarap na ka liang ka sorkar ki long kiba rit palat, nalor ka jingpoi ki lad jingïarap ka long kaba slem haduh katta katta.
Kaei ba ka sorkar kadei ban leh ka long ban ïarap ïa ki nongrep tad haduh ba kin da lah ban ïeng ha la ki jong ki kjat bad kin long ruh ki nongpyndap ïa kiwei pat.
Dei hangta ba yn sa ïohi ïa ka jingbym shah ktah wat lada kadon ka jingkiew jong ki marbam sha kiwei pat ki jylla jong ka ri India ruh.
Nongpoh, Jylliew 13: Ka National Handloom Development Corporation Limited (NHDC) haka sngi thohdieng kala lum ïaki nongthaiñ jaiñ haka thaiñ Umden ban pynlong da ka seminar ban ai jinghikai bad pyntip halor ki jingmyntoi bad ki skhim bapher bapher ba ki lah ban ioh naka sorkar lyngba ka Ministry of Textiles, kaba la pynlong ha DUYA Auditorium, Diwon.
Ha katei ka prokram kumba 150 ngut ki nongthaiñ jaiñ kila wan ban ïa shim bynta naka bynta ban ioh jingtip halor ki jingmyntoi bad ki skhim sorkar bapher bapher ba kum ki nongthaiñ jaiñ ki dei ban ioh jingmyntoi naka sorkar kumba ka thaiñ Umden kadei kawei naki jaka ba paw haka dong Ri-Bhoi halor ki kam thaiñ jaiñ.
Haba kren ha katei ka sngi naka liang u Nilesh Sukhadeve u ba dei u Senior Manager (Commercial) ka NHDC Ltd.
U la pynshai ba ki nongthaaiñ jaiñ ba ki lah ban ioh ïaki skhim naduh ka bai leit bai wan, ki jingkyshan pisa naka sorkar, ha kaba ïadei bad ka jingpynmih ïaki jait ksai ba ki lah ban ioh lyngba ki Yarn Passbook.
U la ai mynsiem ruh ïaki nongthaiñ kumba ka Ri Bhoi District ka dei kawei naki district kaba paw halor ka jingpynmih ïaki ksai ryndia bad ki kam thaiñ jaiñ, ba kim dei ban shu kut tang shi jaka hynrei ban thaw ki lad ki lynti ban pynpaw pyrthei ïaki haka ri bad wat shabar ri ban kyntiew ïaka kam thaiñ jaiñ bad kumjuh ruh ka ioh ka kot, da kaba kyntu ruh ïaki khun samla bad ki longkmie ba ki dei ban pynleit jingmut ha katei ka kam kum ki nongseng kam da ka jingïarap jong ka sorkar kum ka RMSS Scheme, bad kiwei kiwei.
U Bah Sterling Khymdeit Secretary ka shnong Diwon, u la ong ba ka kam thaiñ jaiñ bad ban sengkam lajong ka long kaba kongsan ha kine ki sngi kyrduh kam kyrduh jam, bad kum ki longkmie kiba ju smat ban pynleit jingmut haka kam thaiñ ban long kum ki nongprat lynti naka bynta ki khun samla ban pynneh pynsah ruh ïaka thaiñ ka wet, da kaba pyndonkam ruh ïaki lad jingmyntoi ba ioh naka sorkar bad kane hi kan kyntiew ïaka ioh ka kot bad ka kam thaiñ jaiñ.
Naka liang u Bah Precious Tmung u ba dei u President jong ka Meghalaya Ryndia Producers Association bad u ba long trai ruh ïaka Zong-hi-I kawei naki kynhun kaba pynmih ïaki jaiñ ryndia haki rukom thaiñ katkum ka juk ba mynta u la ong ba ki nongthaiñ ki lah ban ioh jingmyntoi shibun naka sorkar lyngba ka Ministry of Textiles bad Handloom, da kaba kyntu ruh ïaki nongthaiñ ha katei ka sngi ba ki dei ban shim kabu ban wad jingïarap naka sorkar naka bynta ka jingkyrshan badka jingmyntoi ban kyntiew ïaka kam thaiñ jaiñ ha ka don bad ka thaiñ baroh kawei.
Mawkyrwat, Jylliew 13: U MDC jong ka Rambrai Jyrngam, bah Bajop Pyngrope mynta ka sngi u la ïoh ban plie pyrda ïa ka lympung ïalehkai kynjatbol kaba la tip kum ka 1st Knockout Football Tournament 2022 kaba la pynïaid da ka Kyntiew La-I-Sap, Pynden-Umjaraiñ, South West Khasi Hills District.
Ha kane ka sngi plie pyrda la pynïalehkai nyngkong eh ïa ka Kur Myrthong Football Team pyrshah ïa ka Kur Thongni Sanmat Football Team ha kaba ka Kur Myrthong FT ka la jop noh da 5 – 4 kol lyngba ka Tie Breaker.
Ha ka jingïalehkai jong ka kyllastep bad kyllamiet wat hapdeng jong ka jingpynthut jong ka mariang lyngba ka jingwan tap u lyoh hynrei ka la long pat ka jingïalehkai ka long kaba itynnad bad kaba ïa khaid bha namar ka Kur Marthong FT ka la ïoh bam thep ïa ka kol kaba nyngkong lyngba penalty ha ka 15 ba la kynjat u Shngaiñ Marthong kaba dei ha ka jingïalehkai jong ka kyllastep katba ka Kurthongni Sanmat FT pat ka la lah bam pynphai ïa kane ka shikol ha ka minit kaba 68 da u Kuparwel Thongni kaba dei ha ka jingïalehkai jong ka kyllamiet.
U bah Bajop Pyngrope haba kren kum u kongsan u la pynpaw ka jingaikhublei kaba kyrpang na ka bynta ka Kyntiew La-I-Sap kaba la pynlong ïa kum kane ka lympung ïalehkai kaba long kum shibynta ban wanrah ka jingïajan bad ïa ithuh ithaw para ba mar jan shnong, namar ha ki kam ïalehkai kin ïa kynduh beit ïa kiba kham khlaiñ bad kiba tlot bor hynrei haba khlaiñ ne tlot kim dei pat ban ïa kheiñsting ba ha ka jingïalehkai kan don beit kaba jop bad kaba shah rem.
Kumta u la ai ka jingkyrkhu kyrdoh na ka baroh 8 tylli ki kynhun kiba la wan ban ïashimbynta ha kane ka lympung bad kumjuh ruh ïa ki ar tylli ki kynhun kiba la ïoh ba sdang bad pynïalehkai mynta ka sngi ba kin ïalehkai bha bad ïaleh da ka mynsiem jingïalehkai khnang ba kan long ka jingmyntoi na ka bynta jong ki hi.
Hooid! ha ka jingïalehkai kan don beit ka jingïadom hapoh madan hynrei wat ai pat ba kata kan long ka daw ha ka jingim jong ki kaba manla ka sngi.
Lada ki kynhun ki kwah ban pynkiew ïa la ki jong ki samla ha ki kam ïalehkai, kum ki nongpynïaid lada long kaba lah kiar na kaba thied ne wanrah na shabar", ong u Bajop.
Namarkata, u la ai mynsiem na ka bynta ki nongpynïaid ïa kane ka lympung ïalehkai ba kin nang ïai ïa pynlong ïa kum kine ki jaid jingïalehkai khnang ba kan long ka jingïarap na ka bynta ki para samla jong ka don ka thaiñ ba kin nang kiew ha ki kam ïalehkai.
Ha kane ka sngi la ïoh ruh ka jingkren pdiang na u Sordar Shnong Pynden-Umjaraiñ, bah Stalinroy Thongni ha kaba ïa ka jingïalang la pynïaid da u samla Thrangbor Wanniang bad ka jingaikhublei na u Baïaineh Thongni.
Kiba ïadonlang lang ha kane ka sngi ki long u bah Kitborlang Nongrem, President ka National People Party Youth Front (NPPYF) jong ka Jylla Meghalaya lem bad kiwei kiwei ki ‘riew rangbah, ki samla bad kumjuh ruh ki nongwanpeitkai.
Nongpoh, Jylliew 13: U wei u khynnah samla u la paw bad wanrah ka nam bad burom ïa kawei ka skul shimet (Private Institution) kaba don ha 11 mer, Mawsmai ha Ri-Bhoi kaba la tip kyrteng kum ka New Era Secondary School hadien ba u la lah ban rung haka thup jong ka Top 20 haka result SSLC ba dang shu pynbna shen da ka MBOSE.
Utei u samla u dei u ba la tip kyrteng kum u Sohan Thapa naka shnong 11 mer Mawsmai u ba la rung ruh haka kyrdan ba 15 jong ka Top 20 bad distinction ha baroh 5 tylli ki subject, u la ioh ruh 100 marks haka subject Science bad u dei ruh u ba heh marks tam haka subject Nepali habaroh ka wei ka jylla bad katkum ka jingtip naki bor pynïaid skul katei ka skul kala pynmih 15 ngut ki samla kiba ïakhun ïaka eksamin SSLC mynta u snem bad 13 ngut naki kila ioh kheit ïa u soh ka jingjop bad 2 ngut kila pheil.
Naka liang ki bor pynïaid skul mynta ka sngi kila pynlong ruh ka jinglehkmen ha skul naduh ki khynnah skul bad ki nonghikai da ka jingïa ot cake, ban pynpaw ïaka jingsarong halor ka nam bad ka burom ba utei u samla u la wanrah watla ka dei ka skul ka bym pat da paw bha bad kaba dang don shibun ki jingduna, bad ha katei ka sngi la pynshit pynshngaiñ ruh da ka jingdonlang u MLA ka Jirang u Bah Sosthenes Sohtun, u M Thapa Headmaster katei ka skul bad kiwei kiwei ki riew rangbah bad nongïalam shnong.
Kum ka dak ka jingai mynsiem halor ka jinglah ban lehbha jong utei u samla haka eksamin SSLC naka liang u MLA ha katei ka sngi u la ai ruh da ka khusnam pisa bad kular ruh ban pynthied da ka laptop ïa u tei u samla kum ka jingai mynsiem ruh ïa kiwei pat ba kin trei shitom bad lehbha haki jingpule jong ki.
Haba kren ha katei ka sngi u MLA ka Jirang u Bah Sosthenes Sohtun u la pynpaw ka jinsngewkmen kaba khraw halor ka jinglah ban lehbha jong utei u samla haka eksamin SSLC ban wanrah ruh ka nam bad burom ïaka skul baroh kawei khamtam ki kmie ki kpa, bad ki nonghikai baka jingtrei shitom jong ki kam shym la long lehnohei watla katei ka skul kam pat ju paw bad dang don hapdeng shibun ki jingduna, hynrei kita ki jingeh bad ki jingduna kim shym la long ka daw pynban katei ka skul kala sei syndon ïa utei u samla ban wan shakhmat haka eksamin SSLC.
Naka liang u MLA u la ai mynsiem ruh ïa kiwei pat ki khynnah kiba dang don hapdeng ka jingpule ha katei ka skul ban bud ïaka nuksa ban trei shitom bad minot haki jingpule jong ki ba kin poi shaka thong kumba ki angnud haka jingim jong ki.
Nongstoiñ, Jylliew 13: Ka College of Agriculture, CAU (I), Kyrdemkulai, Meghalaya bad ka Nongstoiñ College ryngkat ka jingïatreilang bad ka NECTAR Shillong, IRRI Philippines, NABARD Shillong, ICAR IIVR Varanasi, ICAR CICR Nagpur and IUOA Shillong Meghalaya, mynta ka sngi ki la pynlong ïa ka jingïalang na ka bynta ki nongrep ha Nongstoiñ College ïa kaba la tip ruh kum ka “Farmer Innovation Expo-2022, Integrated Agriculture for Rural Bio- Entrepreneurship and Livelihood Security".
