Hynrei um lah ban tip pat haduh ban da poi ka sngi thep vote, katno ki paitbah ki ban leit ai jingkyrshan ïa ka NPP.
Hynrei ka NPP ruh ka don la ki jong ki buit treikam bad ka NPP ruh ka don la ka jingkyrmen.
U bah W.
Sohlang uwei pat na ki nongïalam barim ka UDP u ba la la ai ka jingkyrshan ba pura ïa ka HSPDP, u la ong ba ha kine ki sngi u kyrtong bad ki nongïalam ba hakhmat jong ka HSPDP ki dang ïatrei shitom miet la bad sngi ban tur sha ki shnong ki thaw kiba hap ha ka thaiñ Mairang, ban leit pynlong ïa ki jingïalang bad bun ki paitbah ki la wan ban pynïasoh sha ka party ban ai jingkyrshan ïa u bah Shakliar Warjri.
Mawkyrwat, K’lyngkot 30: U President ba Rangbah jong ka Voice of The Peoples’ Party (VPP), u bah Ardent Miller Basaïawmoit, ha ka sngi saitjaiñ jong ka taïew u la hiar sha ki lai tylli ki shnong kiba hap hapoh ka Ranikor Constituency ryngkat ki jingpynshai paidbah ïa ka nongrim jong ka seng bad ban pan ruh ïa ka jingkyrshan na ka bynta u bah Overlin Imïong uwei na ki kyrtong jong ka VPP napoh ka Ranikor Constituency.
Lah ban kdew ba ki lai tylli ki shnong ki kynthup ïa ka shnong Nongnah, Ngunraw bad Rangthong kiba dei hapoh jong ka South West Khasi Hills District.
Haba kren ha ki jingïalang, u bah Ardent Miller Basaiawmoit, u la ong ba ka jingwan jong ki mynta ka sngi ban pynlong ïa kine ki jingïalang ki long ban pynshai ha ki paidbah ïa ki nongrim kiba skhem jong ka VPP bad kumjuh ruh kumno ban wanrah ki jingkylla ha kane ka elekshon.
Haba phai ha kawei pat ka liang u la ong ba bun ki samla ieid jaidbynriew mynta ki por ki shu pynleh noh ei kai ïa ka por tang haba ïa khih bad teng teng ki poi jied ïa ki kam leh noh ruh bad ka daw ka long namar ba ym don ïa ki ain kiba khlaiñ bad ki nongïalam kiba ïohi jngai kiba lah ban wanrah ïa ki aiñ ki ban ai mynsiem ban ai jingshngaiñ ban ïoh ïa ka shongsuk shongsaiñ khnang ba ki khun samla kin ïoh ban pynleit jingmut ha ka kam ka jam ka pule dangle bad ka trei ka ktah.
U la ong ruh ba ka jingseng jong u ïa ka VPP ka long ban peit thuh ïa ka 30 ne 40 snem ka ban sa wan namar kum ki nongïalam ki don ïa ka jingïohi jngai bad kata ka jingïohi jngai jong ki ka long ban pynim ban pynbha bad ban pynkylla dur ïa ka ri, bad ka jaidbynriew ryngkat ki nongrim ban wanrah de ïa ka synshar khadar kaba khuid kaba suba.
Katba ha ka jingkren jong u kyrtong ka VPP na ka Ranikor Constituency, u bah Overlin Imiong u la kyntu ruh ïa ki paidbah ba kim dei shuh ïalam bakla ha kaba ïa dei bad ka jingjied ïa ki nongmihkhmat kumba la jia ha ki snem ba la dep namar ka jingpynjop elekshon ïa ki kyrtong hapoh jong ka Ranikor Constituency ka dei da ka bor jong ka pisa.
“Nga te ngan ïaleh ïa kane ka elekshon da ka jingkhuid bad ngam kwah ban thied ïa ka vote namar kan nym wanrah ïa ka jingkylla ha ka konstitwensi", ong u bah Imïong.
Namarkata, u la pynpaw ba kum u samla u ba ju ïa trei ha ka imlang sahlang naduh ba u ïohi ïa kane ka party VPP, u la kwah ban pynïasaoh bad kane bad ong ruh ba dei sa tang kane ka party kaba don ïa ka jingkyrmen ïa ka jylla bad ïa ka lawei ki khun ki kti hapoh ki konstitwensi ne wat hapoh jong ka Meghalaya.
Nongstoiñ, K’lyngkot 30: Katba nang ïa hylla ha man ki rynsan ïalap election halor ki jingleh thombor jong ka Sorkar MDA ba la ïalam da ka NPP, ban trei bad ban kit beaiñ ïa u Dewiong, katta ka nang jur nang jur hapoh ka thaiñ Maweit.
Hooid, watla ha ki saw bad san snem mynshuwa ym shym la sangeh satia ka jingtrei tuh ïa u Dewiong hapoh ka thaiñ, hynrei ym pat ju jia ka jingbun kali kumba long mynta ka tlang.
Ha kiwei ki tlang, lada bun eh ruh tang san ne hynriew spah tylli ki trok, mynta pat la shu dap mam ha shilynter kaba 35 kilometer, kata naduh Nongstoiñ haduh Maweit, ym duna ïa ka 2000 tylli shi sngi shi sngi bad ka surok ka la kylla powder lut, kat haduh ba ki nong Maweit kumba long mynta ki im ha ka jingsyllang bad kordit kaba jur.
Ki don ki trok kiba don number Plate don bun pat ruh ki bym don number satia.
Imat baroh ki trok ka District jong ka jylla Meghalaya ki la ïa poi lut ha Maweit.
Namar ba ha kiwei ki District kiba don Dewiong kim ïoh lad kumba ïoh ha thaiñ Maweit, namar ki paidbah ki dang sahdien bad bym nud kren pyrshah ne kren ïa ka hok lajong.
Ha kine ki sngi shuwa ban poi sha ka sngi thep Vote, la ïohi ïa ki jingïa ñiom kyrkieh ki trok khlem thiah miet bad sngi, ym tip sngi briew sngi Blei shuh.
Ha ka sngi Republic day 26/01/23, la kham palat shuh shuh, kat haduh ba ki kali passenger ki la shitom ban ïaid namar la ima kum ban shah kyrjaw.
Ha katei ka sngi, la ïohi ba baroh ki ïa khang dukan la ha sor ne kyndong, kum ka dak ban burom ïa katei ka sngi 26 tarik.
Hynrei, kito pat ki trok ba katto katto ki dei ki jongno ? La ki dei jong kita ki High Level, ba tur ïap tang ban ïoh bai lut Election ?.
Ka sur u paidbah mynta ka long satang ban kyrpad ïa kito ki Sengbhalang kiba trei hok ban ïada ïa ka lawei ka jaid bynriew na ki jingshah lute ei ha ki riew shim kabu, khamtam eh ki paidbah ka thaiñ Maweit ruh ki dei ki Khasi paradoh parasnam jong phi, ba kin pyni mynta ka kynti da ka kam.
Ha shuwa ban pynmih ïa kane ka khubor, la hap ban ïa sngewthuh jingmut bad ki katto katne ki riew Rangbah jong ka thaiñ bad ki samla pule kiba la kham shemphang, lym kumta kan long ka jingma ïa uno uno u ba pynwit ïa ki.
Namar lehse don kti lang bad ki bor pynïaid District.
Ngi hap ban kren, namar mano ba la bthah ïa ki trok kit dewiong ban nym ïaid mynsngi ha Nongstoiñ, katba ïa ki paidbah Nongmaweit kim lehraiñ satia, niom la ka ñiom.
Kum kitei ki jingjia, ka sorkar kan ïai kam ba kit ïa u Dewiong Old stock (Auction), kumba long mynshuwa ba la shu thaw la ka thaw ba la pynïaid Challan ha ka kyrteng u Dominic Myrthong, u Highest Bidder, u para trai jong u MLA Mawshynrut Constituency.
Mynta ruh la bna ba dang don shuh u ta u stock ha Maweit, Pyndengshahlang, Riangmaw, Langmar bad kiwei kiwei ki jaka.
Kum ki trai shnong ngi tip haei ki don kum kita ?.
Ka dei tang ka jingthok ka sorkar NPP tang ban ïoh trei tuh ïa u Dewiong ha ka jylla.
Nongpoh, Kyllalyngkot 30 : Ki Nongkitkam jong ka TMC Nongpoh Block kiba kynthup ïa u Samla Elianby Tynsong, Joint Secretary TMC Nongpoh Block, u Bah Emly Mangu Assistant Secretary TMC Nongpoh Block ha ryngkat ki nongbud nong synran jong ki, mynta ka sngi ki la wan shakhmat ban pynpaw sha ki paidbah ba kim treh shuh ban ïa don bynta bad ka Seng TMC namar ka jingbym kheiñ snep jong ki nongïalam kiba halor, ïaki kum ki nongkitkam jong ka Nongpoh Block.
Haba kren sha ki lad pathai khubor, naka liang u samla Elianby Tynsong uba bat ïaka kam kum u Joint Secretary jong ka TMC Nongpoh Block, u la ong, kane ka jingwan sha khmat ban kren sha ki paidbah lyngba ki lad pathai khubor ka long ban pynpaw paidbah ïaka jingthmu jong ki kum ki nongtrei jong ka TMC ba naduh ki la dep ban buh ïaka shithi resaiñ bad naduh kane ka sngi kim don bynta shuh bad ka seng TMC.
Shuh shuh u la ong ka daw bah kaba pynlong ïaki ban resaiñ noh naka party TMC ka long ruh halor ka jingai ticket jong ka TMC sha u bah Longsing Bey khlem da don kano kano ka jingïasyllok bad ki kum ki nongtrei kiba hakhmat, bad ka jingai ticket bad ka jingtrei jong une u ba shah tyrwa ticket ka la shu long beit nadien khlem da don ka jingtip na ki nongkitkam jong ka Nongpoh Block bad kane ka jingleh jong ki ka buh ïa ngi haka jingdum, ong u samla Elianby.
U la ong ruh, ba u la dep ban phah ïaka shithi resaiñ sha ki nongïalam ka party haka jylla, hynrei naka liang jong ki kim shem la pynsngew ne jubab eiei halor kane ka jingmih jong ki, bad dei halor kane ka daw ka pynlong ïaki ba kin wan sha ki lad pathai khubor ban pynpaw paidbah ïaka jingmih noh jong ki bad kim don bynta shuh ha ka TMC, u la bynrap.
Nongpoh, Kyllalyngkot 30: Ki khun samla na ka jaid bynriew Tiwa ha Ri Bhoi District na ka Shnong Amjong ki la mih shakhmat ban ai ka jingkyrshan ïa u kyrtong ka party BJP na Mawhati Constituency, u Dr.
Evarist Myrsing, kaba dei halor ka jingangnud jong ki ba un jop bad ba un wan rah ïa ka jingkylla hapoh ka Mawhati Constituency bad ha ka jylla hi baroh kawei.
Ha ka sngi u Blei, ki samla Tiwa na ka Shnong Amjong ba hap ha ka Mawhati Constituency ki la mih paidbah ban ïa don ryngkat lang bad u kyrtong ka BJP ha ka Shnong Amjong na ka bynta ban pynpaw ba ki don kata ka mynsiem ban kyrshan ïa une u kyrtong na ka bynta ka jingkylla hapoh ka Constituency bad ha ka jylla hi baroh kawei.
Kum ki khun samla na ka jaid bynriew Tiwa kiba shong ba sah ha pud u sam ka Mawhati Constituency, da kawei ka jingmut ki la ïa mih lang ban ïa kynduh ïa u kyrtong ka BJP na Mawhati, u Dr.
Evarist Myrsing bad kaei ka sur kaba ki la pynmih ka long ban ai ka jingkyrshan ïa une u kyrtong ka BJP ba un jop na Mawhati halor ka jingangnud ban wan ka jingkylla kumba ha ka ri India hi baroh kawei la synshar da ka party BJP.
U Samla Aniwel Hukait kum uwei na u nongïalam ki khun samla na ka Shnong Amjong, u la pynpaw da kaba ong ba ka daw kaba kum ki samla na ka jaid bynriew Tiwa ki phai khmat ban kyrshan ïa u kyrtong BJP, ka dei ka jingangnjud jongki ban wan ka jingkylla ha ka liang ka roi ka par bad ka ioh ka kot ha kaba ki ngeit ba dei tang ka party BJP kaba don ïa ka bor ha Delhi kan lah ban wan rah ka jingkylla ha ka jylla bad ka ri hi baroh kawei.
U la ong ruh ka daw kaba kum ki samla na ka jaid bynriew Tiwa ki kyrshan ïa u kyrtong ka BJP na Mawhati, ka dei ruh ba ki don ïa kata ka jingangnud ban pynneh pynsah ïa ka kolshor bad ka riti ka durtur jongki, namar u Dr.
Evarist Myrsing u la dei uwei na u khun samla uba don ka jingiohi jngai bad uba don ruh ïa ka bor ban kit ïa ka lyngkor kum u nongïalam ban ïada kyrpang ïa ki riti ki dustur ym tang ïa ki paid Khasi bad Garo bad na ka bynta baroh ki jaid bynriew Riewlum kiba rit paid kiba don hapoh ka jylla Meghalaya, u la bynrap.
Shuh shuh, u la bynrap ruh ba ha kane ka kynti hi ki khun samla na ka jaid bynriew Tiwa kiba don hapoh ka Mawhati Consti tuency ki angnud ban pynjop ïa u kyrtong ka BJP, namar ka daw ka long ba kum ki jaid bynriew rit paid ki donkam ïa ka jingïada ba kyrpang namar ka BJP ka synshar ha ka ri, ha Assam bad lada ka ioh synshar leit ha Meghalaya kum ka party kan lah ban ïada kyrpang ne ban wan rah ïa ka jingkylla ha baroh ki liang, u la bynrap shuh shuh.
Khliehriat, K’ Lyngkot 30: Ka Pdeiñ Rangad and Umbyrleiñ Falls Eco Tourism Society lem bad ka Dorbar Shnong Rangad, ka pynbna paidbah ba ha ka 31 tarik u kyllalyngkot bad 1 tarik u rymphang yn khang ïa ki jaka jngohkai pyrthei kiba don ha shnong Rangad kiba kynthup ka Pdeiñ Rangad bad ka Kshaid Umbyrleiñ kaba na ki daw bym lah kiar.
Kumta la kyrpad ïa ki paidbah ba kin sngewbha ban sangeh shwa ban wan sha kitei ki jaka jngohkai pyrthei kiba don ha shnong Rangad ha kitei ki ar sngi.
Khliehriat, K’Lyngkot 30: Ka Sonapyrdi Tourism and Economic Development Society ka khot bad wer ïa baroh ki paidbah kiba na Jan bad na jngai ban wan ban sakhi ïa ka tamasa, Lukha Festival kaba lai , ka ba yn pynlong ha ka 3 tark bad 4 tarik u rymphang 2023 ha rud ka wah Lukha ha Sonapyrdi East Jaiñtia Hills District bad ka Society ka pdiang sngewbha ïa baroh.
U President jong ka Sonapyrdi Tourism and Economic Development Society, u bah KS Suchiang, u la ong ba ka jingthmu ba pynlong ïa kane ka tamasa ka long ban kyntiew iaka kam jngohkai pyrthei ha ka thaiñ, kumjuh ruh ban pynpaw sha ka pyrthei ïa ka jingitynnad ka mariang kaba kup rong jyrngam bad ong ruh ba ka society ka don ka jingthmu ban pynneh pynsah ïa ka mariang, ïa ki mrad kiba don ha ka mariang kumjuh ruh ban pynpaw sha ka pyrthei ïa ka jingitynnad ka khlaw Narpuh Wildlife sanctuary kaba pynneh pynsah ïa ki jait mrad bapher bapher.
Kat kum ka prokram la ong ba ha ka 3 Tarik kan don ka jingiakop jngi,ka jingiakop king lieng, ka jingiakop shon dur, ka jingïalehkai football harud wah bad Janmiet pat kan don ka jingiakop Miss Lukha 2023 bad ha ka 4 tarik pat kan don ka ïakop dro dur, ka jing ïa ïaid kjat (tracking) ,ka scuba diving bad ka session,halor kine kin don ruh sa kiwei kiwei ki jingpynbyrngia.
U bah Suchiang u la ïathuh ba ïa kane ka tamasa Lukha Festival la sdang nyngkong eh ha u snem 2019, lah ïoh ban pynlong ruh ha u snem 2020 bad na ka daw ka jingdon ka jingpang COVID-19 ha u snem 2021bad 2022 khlem lah ban pynlong ïa kane ka tamasa bad mynta ka STEDS ka la pynkhreh shaid shaid ban pynlong ïa kane ka tamasa kaba phuh.
Jowai, K’Lyngkot 30: Ka lympung ba 26 ka Seiñ Kyntu Seiñ Raij 12 Daloi ka la poi sha ka kut ha ka sngi 29/01/2023 ha ka Seiñ Raij shnong Wapung Shnong Raij Tuber ha kane ka sngi ki khun ka bri u hyn ñiewtrep hynñiewskum ki la tuid paidbah sha kane ka lympung ban ïa shim bynta.
Ïa kane ka lympung pynkut la sdang ïa ka naduh ka por 10 baje shiteng mynstep bad la lam khmat ïa ka da u Rgh Wom Chyrmang President bad la pynïaid ïa ka da u ma Meliyo Lyngdoh Executive Members ka SKSR 12 –Daloi ha kane ka lympung la ïoh ïa ka jingkren pdiang burom da u ma Standbyme Sari Adviser ka SKSR 12-Daloi bad ïa ka General repot la ai da u General Secretary ma Leki Sayoo.
La ïoh ruh ïa ki jingkren phang jong u Pet Dhar na ka Seiñ Raij Nangbah halor ka phang “Ka Niam ka Tehsong ïa ka jaitbynriew" bad kumjuh ruh na ka kong Sailang Lyngdoh na ka Seiñ Raij Dienchynrum halor ka phang “U Pynneh pynkmai ïa ka Niam ka Rukom" bad la ïoh ruh ïa ki jingkren na Dr.
Solony Bareh na ka Sengkhihlang halor ka phang “Pynjanai ïa ka nongrim ha ka Riti ka Dustur" bad la ïoh ruh ïa ka shad tynrai na ki tnad Seiñ Raij bapher bapher.
Ha kane ka sngi pynkut jong ka Lympung la wan ban ïa sakhi lang ha kane da u Local MLA ma Kyrmen Shylla uba long ruh u myntri jong ka Sorkar uba khmih ïa ka Social Welfare Department bad kiwei kiwei bad kumjuh la wan ban ïa sakhi lang da u ma Nehlang Lyngdoh Ex MLA Khliehriat Constituency bad u Lasky Rymbai Deputy CEM JHADC kiwei kiwei de.
Na ka liang jong ka Seiñ Kyntu Seiñ Raij 12–Daloi ka ai khublei ïa ka District Administration lynga ka ophis u Deputy Com missioner kaba la ai permission ban pynlong ïa kane ka Lympung bad ka lympung ka long kaba jop.
Ka Seiñ Kyntu Seiñ Raij ka ai khublei ruh ïa u Pa Dalloi Elaka Nangbah, Rgh, Chibun Lyngdoh bad ïaki President Secretary na ki Tnad Seiñ Raij bapher bapher ki Langdoh Niam bad kiwei kiwei de.
Ka Seiñ Kyntu Seiñ Raij 12 Daloi ka ai khublei ruh ïa Police Department bad ka Health Department kiba trei shitom ryngkat ryngkat bad ka SKSR 12–Daloi bad ka bor Shnong ban pynlong ïa kane ka lympung kaba jop.
Kane ka long katkum ka jingpyllait khubor u ma S.
Sari Adviser ka Seiñ Kyntu Seiñ Raij 12-Daloi.
Nongpoh, Kyllalyngkot 30: Ka long ka jingsarong bad ka burom ym tang ïa ka ïing ka sem, ka shnong ka thaw bad ka District bad ka nam bad ka burom ka long na ka bynta ka jylla Meghalaya, ha kaba kawei ka samla na Ri Bhoi ha ka rta kaba 21 snem ka la shah jied kum ka ‘Best Commander’ ha NCC Prime Minister Rally kaba la long ha ka 28 tarik u Kyllalyngkot ha Nongbah Delhi ba la shim bynta da u Myntri Rangbah ka ri, u Narendra Modi.
Kane ka samla kaba la ioh pdiang ïa ka nam best Commander ha NCC Prime Minister Rally nadpeng ki 17 tylli ki kynhun (Contingent) kiba la shim bynta ha kane ka rally ka dei ka samla Risa-iba Laloo, kaba dei ka khun jong u Bah Was Laloo bad ka Kong Wilda Teron na ka Shnong Diwon ha Ri Bhoi District.
Kane ka samla ka dei kaba leit ban mihkhmat ïa ka North East Region NCC Cadet na ka bynta ka NCC Prime Minister Rally ha Delhi bad kum ka samla na Ri Bhoi ka la shah jied ban long ka best Commander kaba la ïalam ïa ka parad jong ki 17 tylli ki kynhun (Contingent) ryngkat ka jingdon lang ki 4 platoon ka kynhun na ka tnad Army, Navy, Airforce, bad Army Senior Wings.
Nalor u Prime Minister ka ri India, u Narendra Modi uba la shim bynta ha kane ka NCC Prime Minister Rally ban ai jingkren ha katei ka sngi na ka bynta ki paidbah ka ri India hi baroh kawei, kiwei kiba la ïa don lang ki kynthup naduh u Defence Minister, u Rajnath Singh, u NCC Director General, u Lt Gen Gurbirpal Singh, u Chief ka tnad Defence Staff, u Anil Chauhan, u chief ka tnad Army Staff, u Gen Manoj Pande, u Chief of Naval Staff admiral.
U R Harikumar, u Chief ka Air staff, u V.
R Chaudhari bad u Defence Secretary, u Girdhar Armaane bad kiwei kiwei ki heh sorkar na ka sorkar kmie.
Haba la ioh ban ïa kren bad ka Samla Risa-iba Laloo, ka la pynpaw ka jingkmen ba ka la shah jied ban long kata ka Commander ha katei ka NCC Prime Minister Rally ba la shim bynta da u Prime Minister ka Ri India, u Narendra Modi kum u kongsan ryngkat ka jingdonlang ki heh sorkar na ka sorkar kmie.
Ka la ïathuh ruh halor ka jingshah jied kum ka ‘Best Commander’ ha katei ka NCC Prime Minister Rally ka la ioh pdiang ruh ïa ka khusnam ba la sam ha katei ka sngi kaba long ka jingkmen bad ka jingsarong ym tang ïa ka shimet kum ka samla na Meghalaya bad ka long ruh ka jingkmen na ka bynta ka ïing ka sem bad ka dong bad ka thaiñ hi baroh kawei.
Shuh shuh, ka la pynpaw ruh ba ka long ka jingsarong ruh ba haduh 17 tylli ki kynhun NCC (Contingent) kiba la shim bynta ha kane ka NCC Prime Minister Rally ka la ioh ïa ka lad ban command ne ïalam ïa kitei ki kynhun ba la shim bynta da u myntri rangbah ka ri kum u kongsan bad kane ka long shisha ka jingai mynsiem ïa ka kum ka samla ba kan dang lah ban don ïa ka thong ha ka jingim jongka kum ka samla na ka jylla Meghalaya ban jop ïa kiba bun ki jingangnud ha ka jingim jongka, ka la bynrap.
Ka la pyntip ruh ba ka la rung sha ka NCC cadet ka dei ha snem 2020 bad ban poi sha kane ka bynta kam dei ka kam kaba suk bad shuwa ban shah jied kum ka commander ha katei ka rally ruh ka la hap ban shah hikai ha Delhi bad dei ka jingtrei shitom bad ka jingkyrshan ki ophisar ba ìalam ia ka ka la shah jied ban long ka Commander ha katei ka NCC Prime Minister Rally, ong ka samla Risa-iba Laloo.
Shillong, K’lyngkot : U Sub Divisional Officer (S), Sohra Civil Sub Division da kane u pyntip ba ka sorkar pdeng ka la shim ïa ka rai ban pynioh ïa ki mar bam ki bym donkam ban siew pisa sha baroh ki nongïoh jingmyntoi hapoh jong ka National Food Security Act (NFSA) na ka bynta shi snem ka ba la sdang naduh ka 1tarik u Kyllalyngkot 2023.
Shillong, Kyllalyngkot : Ha ryngkat ka ri baroh kawei, ka jylla Meghalaya hynne ka sngi Nyngkong ka la pynlong da ka jingsngap jar kaba ar minit kum ka dak ka jingkynmaw burom na ka bynta kito kiba la aiti ïala ka jingim ha ka jingïaleh laitluid jong ka ri India.
Ha kane ka sngi la rakhe ruh ïa ka lyngkhuh sngi ïap u kpa jong ka ri India u Mahatma Gandhi.
Ha ka jingïalang kaba la long ha kane ka nongbah ka jylla, la pynlong ka jingsngap jar kaba ar minit hapoh ka phyllaw jong ka Main Secretariat ha ryngkat ka jingïadonlang ki heh sorkar bad ki staff hapoh ka jingïalam u Chief Secretary ka jylla Meghalaya, u Bah D P Wahlang, IAS.
Shibynta kane ka jingrakhe la pynlong ruh ka jingleit buh syntiew hapoh ka dur mot jong u Mahatma Gandhi da u Chief Secretary lem bad kiwei pat ki heh sorkar.
Shillong, K’lyngkot : Ka jingïalang jong ka Federation of Khasi States kaba la shong kyrkieh hynne ka sngi Nyngkong ha Shillong ka la ïoh ban ïakren halor ki mat kiba ïadei bad ka jigmih ha ki social media ha ka 25 tarik mynta u bnai, kata ha kaba ïadei bad ka jingai dorkhas jong u Bah John F.
Kharshiing sha ka KHADC, bad ka jingkren ha Shillong Press Club.
Kumta ka Federation ha u kyrwoh lyngba u Paiem KM Syiem President bad Bah HI Ryntathiang Secretary lyngba une u kyrwoh ka kwah ban pynshai ba ka Federation of Khasi States kam pat ju ïakren ne aibor ha kino kino ki dkhot ban kren ïa ki kam kiba ïadei bad ka Hima Mylliem lane bad kino kino ki Hima.
Ka Federation ka pynshai ruh ba ha ka jingïalang paidbah kaba la long ha ka 12 tarik u Nailar 2022, ka la weng noh ïa u Bah John F.
Kharshiing kum u nongaiktien na ka bynta ka Federation of Khasi States bad kumta ka jingkam jong u Bah John F.
Kharshiing kum u nongaiktien ka long kaba bakla.
Shuh shuh ka Federation ka buh ruh ka jingkyrpad ba nangne shakhmat ka kyntu ïa baroh ki dkhot ba kim dei ban kynthoh ne ai jingthoh ne jingkren kiba ïadei bad kino kino ki kam khlem da ïoh jingbit ne ïoh bor na ka Federationf of Khasi States.
Shillong, K’lyngkot : Ka Commissionerate of Customs (Preventive) NER Shillong, CBIC, ka tnat kam pla tyngka ha ka sngi Thohdieng ba la lah ka la rakhe ïa ka “International Customs Day 2023" ha U SosoTham Auditorium, State Central Library, Shillong.
U Chief Commissioner, CGST, Customs and Central Excise, Guwahati, u Yogendra Garg, uba dei u Zonal head ka Indirect Taxes ha ka thaiñ shatei lammihngi u la wan ïashim bynta kum u kongsan ha kane ka prokram.
Ha ka jingkren u Garg u la pdiang ïa ki bynta jong ki kynhun kiba ïatrei lang kum ka BSF bad Assam Rifles, ITBP, SSB bad kum kine ki kynhun na Bhutan bad Bangladesh.
U la ong ba dei ban lap bad ithuh ïa ki sap ba kyrpang.
Namar ka jingkiew ka ïoh ka kot, ka jingtei ïa ki kynhun kiba khlaiñ ka long kaba donkam bha bad ruh kito kiba rung thymmai ha ka kam ki dei ban ïoh jinghikai ba bha bad ki dei ban trei ha ki kam ba ki tbit.
Ha kane ka sngi u kongsan u la sam ruh ïa ki Certificate of Appreciation sha ki ophisar bad ki nongtrei jong ka CBIC bad ki kynhun kiba ïatreilang kum ka Assam Rifles bad Border Security Force kum ka jingai jingithuh ïa ki kam ba ki la leh.
Ka Commissioner Customs (Preventive) Shillong, ka Abhilasha M.
Basaiawmoit ka la ong ba ka International Customs Day, ba la sdang da ka World Customs Organization (WCO) ka dei kaba ju rakhe man u snem ha ka 26 tarik u Kyllalyngkot da ki ri ba long dkhot jong ka.
Ka India ka la long dkhot jong ka WCO ha ka 15.
02.
1971.
Namar ba ka ri ka rakhe ïa ka Republic Day ha ka 26 tarik u Kyllalyngkot man u snem, ka Indian Customs ka rakhe ïa ka International Customs Day ha ka 27 tarik u Kyllalyngkot man u snem.
Mynta u snem, ka phang jong ka International Customs Day 2023ka long “Nurturing the next generation: promoting a culture of knowledge-sharing and professional pride in Customs.
"Ki ophisar jong ka Customs Preventive NER, CGST, BSF, Assam Rifles bad DRI ki la batai shaphang ki jingshem jong ki, ki jingeh ba ki ïakynduh bad ki jingjop ha ka jingïada ïa u pud u sam bad ka jingpyntreikam ïa ka Customs Act kum shi bynta ka jingrakhe lyngba ka ‘Capacity Building and Knowledge Sharing Programme.
’Ha kane ka sngi, la wan ïashim bynta lang ruh da u Chief Commissioner Income Tax, Vice Chancellor (North Eastern Hill University), IG Border Security Force (BSF), ki ophisar ka CBIC ba la shongthait, Consul General Bhutan, bad kiwei kiwei ki nongmihkhmat na ki kynhun kiba ïatrei lang bad ka Customs kum ka Income Tax, Assam Rifles, BSF, ki Inspector ba thymmai ka CBIC, ki nonghikai bad ki samla pule ka skul bah NEHU, bad ruh ki ophisar na kiwei kiwei ki tnat Sorkar.
Shillong, K’Lyngkot 30 : Ka United Democratic Party ka la pynbna biang sa san ngut ki kyrtong na rilum Garo kiban aireng ha kane ka elekshon ban wan.
Haba pynbna ïa katei ka thup jong ki kyrtong, u President ka UDP, Bah Metbah Lyngdoh u la ong ba kitei ki kynthup ïa u Bipul Ch Sangma na Rangsakona constituency, nangta u Subankar Koch na Selsella constituency, u Julius T Sangma na Tikrikilla constituency, u Sushil Goyeri na Raksamgre bad ruh u Teseng A Sangma na Siju – Rongara constituency.
La ïathuh ruh ba kumba long haduh mynta, ka UDP ka la dep ban pynbna haduh 45 ngut ki kyrtong, ha kaba 15 ngut ki dei na rilum Garo bad 30 ngut pat na rilum Khasi – Jaiñtia.
Haba jubab halor ka jingkylli u President u la ong ruh, “Ïa mynta hi ngi dang bishar ïa ka kyrteng jong ki katto katne ngut ki kyrtong bad lehse ha ki shisngi arsngi ngin sa lah ban pynbna ïa ka kyrteng jong ki.
"U Bah Metbah u la ong ruh ba kumba long haduh mynta hi, ki don ka jingkyrmen kaba skhem ba ki paidbah kin phaikhmat noh sha ka UDP ban lamkhmat ïa ka sorkar ha kane ka samoi ban wan.
Shillong, Kyllalyngkot 30 : Ka National People’s Party (NPP) kala ther tyngeh ïa ka All India Trinamool Congress (TMC) bad ong ba kan ïeng ban ïada ïa ka Meghalaya na ka jingthmu ba sniew jong kane ka Party na West Bengal ban pynshlei da ki “Mynder" na Bangladesh hapoh ka Jylla.
Ka AITC kala ïaid ban ïalap elekshon ha kylleng ki jaka jong ka Jylla bad kynthoh jur ïa ka NPP da ka slogan “Save Meghalaya" ne ban “pyllait ïa ka Jylla na ka jingsynshar bym hok" jong ka NPP bad ki paralok.
U Nongaiktien ka NPP Bah Bajop Pyngrope ula ong “Ngin pynthikna ba ngin ïada ïa ka Meghalaya na ka jingwan rung kyrthep ki mynder, ban ai jingïada ïa ka Meghalaya na ki Bangladesh ki ban wanrah da ka AITC ha Meghalaya".
Ula ong ba ka AITC kam dei satia ka party kaba don hakhmat eh ha ka jingïakhun bad ka NPP namar kane ka party kam don satia ïa ka nongrim ha Meghalaya.
“Ha Ri-lum Garo, ngi hap ban ïakhun na bun ki liang bad ka TMC kam dei satia kaba hakhmat eh.
Ngi hap ïakhun pyrshah ïa ka Congress kaba dang don ïa ka vote bank lem bad kiwei ki party" ong u Bah Bajop.
Ha kawei ka liang, ka TMC hapoh ka jingïalam u Dr Mukul Sangma ka ngeit ba ka dei kaba hakhmat eh ban ïakhun ha kane ka elekshon ha Jylla.
Kane ka party kala pynmih ïa shibun ki jingkynnoh pyrshah ïa ka NPP ban pynbieij ïa ki nongthep vote ha kane ka elekshon.
Ka Elekshon ha Meghalaya kan long ha ka 27 tarik u Rymphang bad ïa ka result yn sa pynbna ha ka 2 tarik u Lber.
Shillong, Kyllalyngkot 30 : Ki shipai BSF jong ka 04 Bn kiba pahara haka thaiñ khappud jong ka East Khasi Hills, hynne ka sngi kila ïoh ban kurup 25 tylli ki masi kiba thmu ban khaïï be-aiñ sha ri Bangladesh.
Ki shipai BSF kiba pahara ha ka thaiñ Nongskhen, East Khasi Hills haba kila sakhi ba ka la don ka jingïalam ïa ki masi ha khappud bad ka ri Bangladesh lyngba kawei ka khlaw daki nongkhaïï masi,ki BSF kila leit ban tuklar mardor bad kitei ki nongkhaïï masi kila phet krad bad ïehnoh ïa ki masi ha katei ka jaka.
Ki BSF kila ïathuh ba man la ka por ki nongkhaïï masi ki ju buhrieh ïa ki masi ha khlaw bad haba ki ïohlad ki ju pyrshang ban pynpoi ïaki masi sha ri Bangladesh na ki jaka ki bym shym la ker ïa u pud u sam.
Shillong, K’lyngkot 30: Ka MLA jong ka Seng TMC ha Mahendraganj bad ka kurim jong u Dr.
Mukul Sangma, ka Dikkanchi Shira, ka Dikkanchi Shira, ka la ther tyngeh ïa ka jingtreikam ka sorrkar MDA, kaba la ju kob ju sob bha ha kaba ïadei bad skhim Jal Jeevan Mission (JJM) ne ka skhim ban ai um sha baroh ki thliew ïing ha ka jylla.
Ka Shira, kaban ban ïakhun biang ïa kane ka elekshon 2023 na ka TMC, ka la ong ba ki paidbah nongshong shnong ka jylla ki tip bha ïa ka rukom treikam ka sorkar NDA, namar tang na ka skhim JJM la lap tyngkreiñ ïa ki kam thok kam shukor jong ka ha kaba kiba bun ki shnong haduh mynta kim pat ïoh um satia.
“Ki paidbah kiba don ha ki shnong ki thaw ki tip bha ïa kane, namar ki dang don bun ki shnong kiba ym pat ïoh um satia na ka JJM", la ong ka Shira lyngba ka kyrwoh ba la phah da ka Video.
Ka MLA jong ka Mahendraganj, ka la ai nuksa na kawei ka Shnong kaba don ha Rongjeng, kaba don tang 37 tylli ki longïing, ha kaba mynshem snem ki la kular ban pynïoh um lyngba ka JJM, hynrei haduh mynta ki paidbah na kane ka Shnong kim shym la ïoh um satia.
Ka la ther ruh ïa u Myntri Rangbah, u Conrad Sangma, uba la leit jingleit ha kine ki sngi da kaba shong beit da ka Helicopter, katba ki paidbah ka jylla pat ki nang mad ïa ki jingeh ha ka jingim ba man la ka sngi jong ki da kaba hap ban ïai na ki surok kiba khohruh khohram.
Ka la ong ba na liang ka TMC ka kular ba baroh 6459 tylli ki Shnong ha ka jylla kin ïoh surok rong bad kumjuh ruh ki surok ba donkam ha ka jylla yn pynkylla kum ki surok kiba la siang rong bha.
Ha kajuh ka por ka la ong ruh ba lada ka TMC ka wan ha ka bor, baroh ki jingkular elekshon jong ka yn pyntreikam noh hapoh shi spah sngi naduh ba ka shimti ïa ka jingsynshar.
Ka Dikkanchi ka la ong ruh ba ka sorkar MDA kadei ka sorkar kaba shu thok shu shukor ïa u paidbah ha kiba bun ki liang, namar kiba bun ki kam kiba ka trei kidei kiba la shu trei torti bad tang ban shu pynbieit paidbah.
Tura, Kyllalyngkot 30 : U National President ka NPP bad Myntri Rangbah ka Jylla Conrad K Sangma ula u la ong ba ki paidbah ki la sdang sngewthuh ïa ki Card ka TMC ba ki dei tang ki kular thok ha ka por election ban pynbieij ïa ki paidbah bad mynta ki la sdang ban thang ïa kine Card kata ka ‘We Card" bad “MYE Card".
Haba ñiew ïa ki Card TMC kum ki “Baaki lane Credit Card" ha ka rally elekshon ha South Tura ban sdang ïa ka jingïalap elekshon hynne ka sngi nyngkong, u Conrad ula ong ba wat ki paidbah ha ka Constitunecy u Dr Mukul Sangma kata ka Songsak bad wat ka Williamnagar kila sdang ban thang ïa ka We Card bad MYE Card namar ka jingsngew ba kan nym don ka jingmyntoi ba kin ïoh na ki.
“Ha ka por elekshon, ki Party kin kular ïa shibun kiei kiei ïa ki Nongthep Vote…hynrei ngi na ka NPP ngim kwah ban thok da kine ki jingkular song pisa ban ai hadien ka elekshon.
Ha ngi hi, ngi pynthikna ba ngin ai ïa ki paidbah ïa kaei kaba ngi kular shuwa ka elekshon hi “ ong u Conrad.
Ula kren ruh halor ki kam pynroi ha Sor Tura hadien bun bun phew snem bad ong ba ka Sor Tura, kaba la shah phai lyndet na ki kam pynroi la bun bun snem, kala ïohi ïaka jingkylla ha manla ki shnong ki thaw.
“Ka thong jong ngi ka long ban pynlong ïa ka Tura kum kawei na ka nuksa jong ki sor ba biang eh hapoh ka thaiñ Shatei Lam Mingi" ula ong.
U Conrad ula pyntip ruh “Shen ka Jylla kan sa ïoh ïa ka Art Convention Centre bad ka Auditorium.
Ngin sa ïoh ïa ka Administrative Complex, ka ban long ka mini secretariat ha Tura.
Kan sa mih ruh ka Skill Development Centre bad ka Youth Councelling Centre kaba dep ban mang pisa mynta".
“Ka nuksa hi ka dei ka jingïaid ka kam jong ka PA Sangma Sports Complex kaba la pyndep ïa ka stadium phutbol bad ka ban sa kynthup ïa ka Integrated Indoor Sports Complex ka ban don ïa ka Swimming Pool, Badminton, Basketball bad kiwei kiwei ki jingialehkai" ula bynrap.
Shillong, K’lyngkot 30: U President jong ka Meghalaya Pradesh Trinamool Yoouth Congress Committee u Fernandez S Dkhar ha ka sngi Nyngkong u la takraiñ ïa ka NPP halor ka jingkynnoh ba ka TMC ka dei ka party bar jylla bad kumjuh halor ka jingkynnoh ka BJP ba ka party ka dei kaba ieid thep mynsiem ïa ki khar Bangladesh bad ong ba kane ka jingkynnoh ka dei namar ki la tieng la syier palat ïa ka TMC ba ki la ïohi ba ki paidbah ki la ai jingkyrshan pura sha kane ka party.
U la ong ba ka jingkynnoh ba ka TMC ka dei ka party kaba kyrshan ïa ki khar Bangladesh ka dei tang ka buit ïalam bakla ïa u paidbah ka jylla.
“Hato mynno phi ïohi ba ngi kyrshan ïa ki khar Bangladesh ngi (TMC) kyrshan mo ïa ka Citizenship Amendment Bill (CAB) hato ym dei ka NPP kaba la vote ruh ban pynlong aiñ ïa kane ka aiñ ban ai jingithuh ba ki khar Bangladesh kin long nongshong shnong pura ha ka ri.
Nga sngew lyngngoh ban ïohi ba ki ong ngi kyrshan ïa ki khar Bangladesh ha ka jingshisha dei ka NPP phi kaba mynjur bad ka BJP ban wanrah ïa ki khar rit paid ba shah ban beiñ na Bangladesh ban long nong shnong shnong ha ka jylla bad ka ri," u la ong.
Haba kren halor ka jingkynthoh ka NPP ba ka jingkular ban ïarap sha ki kynthei bad ki samla ka dei tang ka buit phon ka TMC bad ba lada pyntreikam ïa kane ka skhim ba la kular ka TMC yn hap die duh ïa ka jylla, “Kito ki ba ong ba ngin die duh ka dei tang ka jingkynnoh sngew kut lad jong phi namar ngi ka TMC ngin ym leit lilam phi ïa ka jylla kumba la leh ka NPP ïa ki jaka khappud da kaba ka die sha ka jylla Assam", u la ong.
Haba kynthah ïa ka BJP bad ka jingpheil jong ka ban pynurlong ïa ka jingkular u la ong, “Hato ym dei seh ba u Modi u ular ban pynih 2 klur ki kam thymmai ban ïoh kam ki samla hynrei la jan poi 10 snem ba u synshar hato u Modi bad ka BJP ki la pynurlong ïa kane.
Ngi kumba ngi kular ban pyntreikam ïa ka WE card tang ar taiew hadien ba ngi thaw sorkar bad ngin pyndep ruh".
U la ong ruh ba ka sorkar MDA kam shym la leh eiei na bynta ka jylla bad ka pule puthi wat hadien ba ki paidbah ki la ai lad ba kan synshar “namarkata, wat pan jingkyrshan shuh na u paidbah namar 5 snem phim ïa leh eiei" u la ong.
Shuh shuh u la ong ba ka jingpynrung kyrteng kumba 3.
60 lak ban ïoh jingmyntoi lyngba ka WE Card bad jan kot3 lak ha ka MYE Card ka party ka kyrmen ruh ba ki paidbha ka jylla kin shaniah ban ailad ïa ka party ban ïalam ïa ka jylla.
Tura, Kyllalyngkot 30 : Ka Meghalaya Pradesh Congress Committee (MPCC) ka la aipor 48 kynta ïa ki Meghalaya Pradesh Youth Congress (MPYC) na Ri-lum Garo ba kin ai jingpynshai halor ka jingïakhih bad jingthang ïa ki tyngshop ki Nongïalam ka Party ba kynthup ïa u ma Vincent H Pala bad ka Deborah Marak myn ha ka miet sngi Thohdieng.
Kane ka jingaipor kan kut lashibit mynmiet ka 30 tarik u Kyllalyngkot.
U Secretary ka MPCC u Sanjay Das ula ai ïa ka showcause na Shillong bad la phah ïa ka sha u Nongïalam ka Youth Congress Robert K Sangma, uba ïalam ïa ki dkhot ban ïakhun pyrshah ïa ka party ha kine ki arsngi bad dawa ïa ka party ban shong bishar biang ïa ka jingjied kyrtong ha ki katto katne ki constituency ka Ri-lum Garo.
Ka Youth Congress ka la pynlong ïa ka dharna ha ka Republic Day shabar ka Congress Bhavan ha Tura bad hadien ki la thang ïa ki dur tyngshop jong u ma Vincent, Deborah bad ruh jong u kyrtong na North Tura Billykid A Sangma bad u kyrtong na Gambegre Saleng A Sangma.
Watla ka Youth Congress kala rai ban jubab ïa kane ka jingpan jingpynshai kat kum ka nongrim ba ki don, hynrei kala mih ruh ka jingiakren bad bun ki dkhot kin sa ïehnohkam halor kane ka kam.
“Ha ka jaka ba kin sngap ïa kaei kaba ngi don ban ong bad ban pyrkhat bha balei ba ngi mih ban pyrshah bad ban pynshai halor ka rai ban jied ïa ki kyrtong ki bym dei na ka Congress, ka High Command kala leh bym patiaw ïa nga bad ai pynban da ka showcause" ong ki Nongïalam ka Youth Congress.
“Ngi kwah ïa ka jubab balei ba ki briew naka liang pyrshah bad kiba ju ïeng pyrshah ïa ka Congress bad kiba la wan rung tang ban ïoh ticket hadien ba ki shah kyntait nala ki jong ki party, la shu pdiang ïa ki ha ka jaka jong ki Nongtrei ka Party kiba la pynkhreh ban mih ïakhun ïa ka elekshon mynta la shisnem arsnem" buh jingkylli u Robert K Sangma.
Ula ong ba kine ki kyrtong kiba dang shu wan rung dkhot sha ka Congress dang mynnin bad ki bym ïapher kum ki briew nabar, kiba la shim kabu ïa ka party bad kila ïoh long ki kyrtong ha ka jaka ki nongtrei ka party kiba la trei shitom.
U ong ba ïa kane la sakhi na ki constituency ka Salmanpara, Gambegre bad Kharkutta.
Ha Salmanpara, u Nongtrei ka Congress bala slem bha u Damrik K Sangma ula shah bujli shimiet shimiet da u Sinbath Marak watla u Damrik ula pynkhreh la palat arsnem ban mih aireng ha ka elekshon.
Ha Khatkutta, u MLA barim Omillo K Sangma bad kawei ka Longkmie kila shah leh lyndet da u briew ba dang shu wan rung thymma u Chireng Peter R Marak.
Shillong, K’Lyngkot 30 : Da ki spah ngut ki nongïalam ka NPP na Ranikor constituency ki la resaiñ noh na ka party ha kane ka sngi Nyngkong bad ha kajuh ka sngi ki la leit ban pynïasoh noh sha ka party BJP.
Ym tang katta, shwa kane kitei ki nongïalam ka NPP ki la kynduh shwa para ma ki ha kaba ki la shim ruh ïa ka rai ban pynbor ïa u kyrtong ka NPP na katei ka constituency Bah MM Dangngo ba un hap ban resaiñ noh khlem buhteng shuh na ka NPP.
Haba pynshai halor ka daw kaba pynlong ïa ki ban shim syndon da ka sienjam kaba tyngeh, ka Kong, Pelcy Snaitang, nongïalam ka NPP na katei ka thaiñ ka la ïathuh ba kaba pyndom eh ïa ki nongïalam ka NPP kadei halor ka jingphriang ki ‘message’ kaba la kynnoh ba wei na ki nongïalam ba hakhmat ka NPP ha ka jylla u la pynpaw ba um kwah satia ba u kyrtong ka party un jop hynrei ban pynjop biang ïa uba rim.
“Dang nyngkong ngim da tieng eh ïa katei ka ‘message’ kaba phriang namar ngi la trei shitom ban pynjop donburom ïa u Bah Dangngo na ka Party.
Hynrei ha ki shibnai mynta haba ngi mut ban sdang noh ïa ka kam ban pynkhreh ïa ka elekshon, ngi la pyrshang ban kynduh ïa u Myntri Rangbah ban pynsngew ïa shibun ki jingeh ba ngi kynduh kumba u la kular.
Tangba ki nongïalam ka NPP ha ka jylla kim ailad ban kynduh ïa u Myntri Rangbah," ka la ong.
Ka la ïathuh ruh ba dei ha kine ki ar taïew ba ki la sdang ban peiphang haba ïadei bad katei ka message haduh ba ki la sheptieng ba ïoh kadei ka jingthmu ban pynrem ïa u kyrtong jong ki.
“Ngi sheptieng kadei namar ngim ïoh lad shuh ban kynduh ïa u nongïalam ba rangbah jongngi ban pynpaw ïa ka jingeh kaba ngi kynduh haba ïadei bad jingpynkhreh u kyrtong jongngi," ka la ong.
Shuh shuh ka ong ruh ba ki la pyrshang bunsien ryngkat bad u Bah MM Dangngo ban kynduh ïa u Myntri Rangbah hynrei la ong ïa ki ba kin ym lah shuh ban kynduh bad lada donkam, ki hap ban ap haduh ban da kut ka elekshon.
Shwa kane, haba ïa kren bad u Bah MM Dangngo ba dei u kyrtong ka NPP na Ranikor, u la ong ba ka jingrung jong u sha ka NPP kadei da ka jingpynbor u paidbah nongïalam bad kumta mynta ruh kaei ka rai kaba ki shim u hap ban pdiang ïa kata.
“Tang haduh mynta nga dang dei u NPP bad lehse hadien ba nga la ïoh ban ïakren bad phylliew jingmut bad ki nongïalam ngan sa shim ïa ka rai," u la ong.
Ha kane ka sngi, na ka liang ka BJP ruh hapoh ka jingïalam jong u State Vice President, Dipayan Chakraborty ki la pdiang burom ïa kumba 700 ngut ki nongïalam ka NPP na Ranikor constituency.
Khliehriat K’lyngkot 30: Uwei u Samla uba kyrtengu Kefel Nonsiej, 18 snem ka rta uba na ka shnong Kynshi Mawria, Eastern West District, u la ngam jyllop ha kawei ka thwei kaba don hajan ka kshaid Umbyrleiñ, ha shnong Rangad, East Jaiñtia Hills District, kat haduh ba thoh ïa kane ka khubor, ïa ka met jong utei u Samla ym pat lah satia ban sei napoh um.
Ki Pulit ngam um ki la pyrshang ban ngam ban wadïa ka met jong u, hynrei kim shym la lah ban da ka jingwan noh ka miet ki la hap ban snageh noh.
Ki Pulit ki la ïathuh ba kin sa wad biang lashai ka sngi ynda wan ki Pulit ngam um ne ka State Rescue Team na Shillong.
Katkum ka jingiathuh jong u Waheh Shnong Rangad, u Bah Damon Lamo, la ong ba utei u rangbah uba ngam jyllop, u la wan lang da ka bos ryngkat lang bad kiwei pat ki paralok kiba na ki shnong bapher bapher bad ong ba ka bos ka dei kaba mih na shong Nongmynsong bad ki la ïa wan kai pyngngad sha katei ka kshaid Umbyrleiñ ha shnong Rangad ban wan bamkhana, hynrei sngewsih pat ba utei u rangbah u la ngam jyllop noh ha ka thwei ba don ka kshaid.
Ki bor shnong, ki la pyntip mar mar sha ki Pulit jong ka Ladrymbai Outpost ha kaba ki pulit ruh mar mar ki la shim khia bad pyntip sha ka State Rescue Team, Shillong ban ïarap ban sei ïa ka met jong une u Samla.
I Kmie jong u Kefel, i Kong A.
Nongsiej, i la ïathuu ba u khun jong u u leit bylla sha Shillong bad i la ïoh jingtip na ki paralok jong u ba mynta ka sngi u la leit bam khana ba ki paralok ba ïaleit bylla lang bad u.
Ynda poi ha katei ka jaka ba bam khana kaba don ka thwei, ki la ïasum, hynrei u Kefel u la poi sha ka kaba kham jylliew bad ym tip kaei kaba la jia um shym la lah suh ban mih shabar jong kane ka thwei.
Shillong, K’lyngkot 30: U President jong ka Hynñiewtrep Integrated Teritorial Organization (HITO) u Bah Donbok Dkhar ha ka sngi Nyngkong u la kyntait war ïa ka jingdon ki seng saiñ pyrthei khamtam eh ka TMC kumba la mih ki jingkynnoh ba ka bei tyngka ïa ka na bynta ban pynlong ïa kino kino ki jingïakhih pyrshah ïa ki rukom treikam ka sorkar MDA.
Haba kren ha ka jingïalang pynshai paidbah haba ïadei bad ka jingjied nongmihkhmat kaba pynlong ha Motphran u Bah Donbok u la ong ba kumba la seng ïa ka HITO ban ïeng ïada ïa ka khynde ka shyiap, ka hok longtrai ki trai muluk kan ym lehraiñ ban kren ïa ki jingshisha haba ïadei bad kane wat la yn don kiba mong ruh.
“Ki don kiba la isih ïa ka HITO namar ki kam bad kiba ngi kren ki dei ki jingshisha kiba pynmong ïa ki hynrei nga kwah ban ong ba wat isih ïa ka HITO hynrei isih ïa ka jingshisha namar ka dung ïa phi," u la ong.
Haba kren halor ka mat jong ka jingpynlong ka HITO ïa kane ka jingïaid paidbah da ki kali bad ki ar shaka kaba la sdang aduh na Lad Smit shaduh Motphran, “Ym dei ba ngi ong ïa phi kyrshan ïa kane ne katai ka party hynrei ban kyrsiew thiah ïa phi ba ynda phi vote sngewbha jied da u briew uba don ka jinglah ban thaw ki aiñ na bynta ban im ka jaidbynriew ym ban jied da uba ai pisa u bym don jabieng pat ban thaw aiñ," u la ong.
“Kito kiba ong ba ïa ngi la bei tyngka da ka TMC ha khot ïa u Mukul ne kino kino ki nongïalam ka TMC ngin kren haba shai namar nga itieng ïa kane ka jingshah ïalam bakla ki paidbah ha ka social media," u la ongHaba kynthah ïa ka sorkar u la ong ba dei ka jingleh hi ka sorkar kaba dawa ïa ka HITO ban mih ban kynthah namar kiwei ki kam kiban ïada ïa ka jaidbynriew kumba ka la kular kam pyndep satia.
“Ka MDA ka la pyntyrha ïa ngi bad ngi ruh mynta ngin pyntyrha kylla ïa ka bad kane ka dei ka sorkar bamsap phin peit naduh ka bamsap ha u khaw ne ka bording ne kiwei pat ki tnat.
Ïoh ba ngi klet ruh ba dei kane ka sorkar kaba la knieh ïa ka hok ban im uwei u para doh para snam jong ngi da kaba leit siat ïap ha kamra thiah jong u hapdeng ka jingban ka jingpang ïa u," u la ong.
U la ong namarkata ki paidbah ki dei ban kynmaw ba ha ka jingjied nongmih khmat ha kane ka kynti ki dei ban kynmaw ïa ka jingshah siat bom pynsat khmat ki nongmih khmat, ka jingshah pynthiah surok ki nonghikai, ka jingthok halor ka ILP, ka jingdie duh ïa ka jaka khappud bad kiba bun ki mat u la jer.
Haba kren halor ka jingmih ka jingkynthoh halor ka jingleit kyrshan jong u ïa u Bah Ardent ha ka rally ba long ha Polo, “Ngam len bad ngam buhrieh halor kane ba nga leit keiñ ban kyrshan hynrei ngam shym la kyrshan matlah hynrei nga buh jingkylli ruh ïa u halor kiba bun ki mat kiba um lah ban pynurlong ha ki por ba u long MLA bad kane ka jingkyrshan ka dei namar u long u briew uba beit bad u ba nud ban kren ïa ki jingshisha," u la ong.
Ha kane ki sngi la ïoh ruh ka jingkren na ki nongïalam bapher bapher kiba la khot la wer ïa ki paidbah ban jied nongmih khmat ym da ka jingsngew hynrei da ka jingstad namar ka la dei ka jingdawa ka jylla ban ïoh noh ïa ka synshar khadar bakhuid bad kiba la kdew ruh ïa ka jingtreikam ba jahulum jong ka sorkar bad ka jingbym don nongthaw aiñ kiba kynsai ban kren ïa ka mat ba ktah ïa ka jaidbynriew.
Shillong, K’Lyngkot 30 : U President ka UDP, Bah Metbah Lyngdoh hynne ka sngi Nyngkong u la ong ba ka jingkam jong ka NPP ba kin jop haduh 34 ngut na ki 57 ngut ki kyrtong ka pynpaw shai ba ka la dep ban pynrem lypa haduh 23 ngut ki kyrtong kiba ïakhun na katei ka party ha kane ka elekshon MLA kaban sa long shen ha u bnai ban wan.
Ïa kane u la kren halor ka jingkynthoh jong u nongïalam ka NPP, Bah Prestone Tynsong ha ka jingïalang kaba long ha Mawngap ba ka UDP kan jop tang kumba 6 ngut ei ei na rilum Khasi ha kane ka elekshon ban wan.
“Ka NPP ka la kam ba kin jop 14 ngut na rilum Garo bad kumba 20 ngut na rilum Khasi – Jaiñtia, kaba mut ba na ki 57 ngut ki kyrtong ba ka la dep pynbna, 23 ngut ki kyrtong ka la dep weng lypa na ka jingjop," u la ong.
Kumta, u ong ba kane ka jingleh jong ka NPP ka la theh umpjah hi dalade ïalade ha shwa ka elekshon.
Hynrei haba kren pat halor ka UDP, u Bah Metbah u la ong ba na ka party hi ki buh beit ka jingkyrmen ba baroh ki kyrtong kiba aireng kin poi sha ka thong.
Katkum ka jingong jong u, ka NPP ka la dep ban pynbna haduh 58 ngut ki kyrtong hynrei hadien ka jingresaiñ noh ki nongïalam ka NPP Ranikor ban leit ïasoh sha ka NPP nalor ba ki la pynbor ruh ïa u kyrtong ka party, Bah MM Dangngo ban resaiñ lang, ka jingdon ki kyrtong lehse ka lah ban hiar noh sha ka 57 ngut.
Shillong, K’lyngkot 30: U nongwad RTI ka jylla u bah Disparsing Rani ula kynnoh ba ka tnat ka koit ka khiah ka jylla Meghalaya kala pyndonkam bakla haduh T.
43 klur ka pisa ba ïoh na ka sorkar pdeng ban pyndonkam naka bynta ban ïakhun pyrshah ïaka khlam COVID-19.
Haba kren sha ki lad pathai khubor u bah Disparsing ula ïathuh ba ka kaiphod lyngba ka RTI na ka tnat Ministry of Health & Family Welfare, la ïathuh ba ka sorkar pdeng haka wat ba nyngkong (Phase I) ka la pyllait T.
15.
61 klur bad haka wat ba ar (Second Phase II) kala pyllait T.
104.
12 klur shaka Meghalaya.
U bah Disparsing ula pynkynmaw ruh ba ka jubab da u Myntri ka tnat ka koit ka khiah ka jylla u James Sangma ha ka ïing dorbar thawaiñ ula jubab ba ka sorkar pdeng ka la pyllait tang T.
76 klur shaka Meghalaya.
“Ka jubab U James Sangma hapoh ka ïing dorbar thawaiñ, ka long ba thok namar ula pynpaw ba ka Meghalaya ka ïoh tang T.
76 klur na ka sorkar pdeng katba ka jubab lyngba ka RTI naka tnat Ministry of Health & Family Welfare sorkar pdeng ka long T.
119 klur bad kane ka kdew shai ba ka tnat ka koit ka khiah sorkar jylla kala pyndonkam bakla ne pynjah rngai ïa T.
43 klur" la kynnoh u bah Disparsing.
U bah Disparsing u la pynpaw ba kat kum ka jingwad bniah lyngba ka RTI na ka tnat ka koit ka khiah jong ka sorkar jylla ka paw shai ba ka don ka jingpyndonkam bakla ïa ka pisa kaba ka jylla ka la pynlut ha ki ar snem jong ka jingwan lyngshop ka ka khlam Covid-19.
Tura, Kyllalyngkot 30 : U Myntri Rangbah ka Jylla bad National President ka National People’s Party (NPP) u Conrad K Sangma mynta ka sngi ula sdang ïa ka jingïalap elekshon ha la ka jong ka Constituency-51 South Tura da ka jingpyni ïa ka jingdon ki nongkyrshan kiba dang shaniah ha u kum u nongïalam jongki da ka jingwan tuid sha madan New Tura Law College.
Ha kane ka jingïalang paidbah la wan ban ïashimbynta da palat 5000 ngut ki nongkyrshan na ka Consituency kiba kyrshan ïa ka jinglong kyrtong jong u ha ka elekshon MLA 2023.
Haba pan ïa ka jingkyrshan ïa ka NPP ha kane ka elekshon ban long ha ka 27 tarik Rymphang, u Myntri Rangbah ula kren halor ki kam pynroi bapher bapher ba la pyntrei da ka sorkar MDA hapoh ka jingïalam jong u ha kine ki san snem, kaba u ong ba ka dei ka kam radbah kaba la khyllie ïa ki 15 snem ka jingsahdien ha ka Jylla khamtam ka Ri-lum Garo bad khamtam eh ïa Tura Constituency.
“Phi kum ki Nongthep Vote ka Tura phi la kyrshan ïa ka jinglong kyrtong jong nga ha ka elekshon shiteng samoi bad phi la pynjop donburom ïa nga da 8500 vote.
Da ka jingkyrshan jong phi, nga la lah ban leh shibun ki kam ha kine ki san snem ha baroh kawei ka Jylla bad ha Tura ruh kumjuh" ula ong.
U Conrad ula ong ba ka Sorkar jong u kala buh kongsan eh ym tang kawei ka mat hynrei baroh ki kam pynroi ha baroh ki liang.
“Nga la kren sha ki lad pathai khubor hadien ka jingshimti ïa ka sorkar ha u 2018, Nga la buh hakhmat eh ba baroh ki tnad la ka dei ka pule ka puthi, ki kam pynroi, kam pynroi surok, ki kam ïalehkai sport bad kiwei kiwei ki dei ban ai ka jingshakri hok ïa ki paidbah".
“Lada ngim lah ban pynjanai ïa ka jingshakri ka Sorkar, da lei lei ruh ngim ym ïohi ïa ka jingkiew ka Jylla.
Na kata ka daw, kaba nga buh hakhmat eh ka dei ka jingsynshar kaba bha, ka jingai jingshakri kaba janai, ka rukom pynïaid janai ïa ki kam kaban pynthikna ba ki kam pynroi kin ym long tang ha kawei ka kam hynrei ha baroh ki tnad treikam ka sorkar" ula bynrap.
Haba kren halor ka rukom pyntreikam ïa ka MGNREGS, u Conrad ula ong ba hapoh kane ka Sorkar jong u, ka jingbei tyngka ïa ka MGNREGS job Card Scheme, kaba ju neh kumjuh ha kine ki 20 snem, kala kiew bak-ly- bak.
“Ha u 2018, ka jingbei tyngka ka long tang T.
500 klur ïa ka MGNREGS hapoh ka Jylla hynrei hadien ba ngi shimti, kala kynjoh sha ka T.
1800 klur, kaba lehse don ki bym sngewlah ngeit ba kan urlong urlong kumne hynrei kane ka la urlong namar ba ngi la peit pyrman bad pyntreikam bha ïa kawei pa kawei ka project lyngba ka jingsynshar bha" ong u Conrad.
Haba kren halor ka jingtreikam jong ka Sorkar jong u, “Ngi don hatdong duh ha ka jingpyntrei ïa ka MGNREGS kata hapdeng ka 25-26 napdeng kiwei pat ki Jylla, hynrei ha kine ki san snem, ngi la long kawei na ki Jylla ba hakhlieh duh ha ka jingpyntrekam.
Kane ka long ruh kumjuh ruh ïa ka skhim PMGSY…ka Jylla ka don hatduh eh bad ka Jylla kala shah thoh dak ïong (balcklist) hynrei ngi la pynkylla ïa kane bad mynta ka Jylla ka dei kawei na ki Jylla ba lah ban pyntreikam bha ïa ka PMGSY ha ka Ri".
Ula ong ba mynshuwa ka Meghalaya kala lah ban pyntrei tang 700 km ka surok ha ka 15 snem hynrei hadien ka jingshimti ka NPP ïa ka sorkar hapdeng u 2018 haduh 2022, haduh 2000 km ka surok la dep ban pyntrei hapoh ka Jylla.
Haba kren halor ka jingjop jong ka Jylla ban pyntreikam ïa ka JJM, u Conrad ula pyntip ba ka Meghalaya mynta ka dei ka nuksa ïa kiwei pat ki Jylla haba pyntreikam ïa ka Jal Jeevan Mission (JJM) ban pynpoi umbam umdih sha ki longïing longsem.
“Wat u Myntri ka Jal Shakti na ka Sorkar India, u Rajendra Shekhawat ha ka por ba u wan ha Shillong, ula kren ïa ki Nongthoh khubor ba kiwei ki Jylla kin hap ban bud nuksa ïa ka Jylla Meghalaya" ong u Conrad.
Une u Khliehduh ka NPP ula ong ba kaei kaba ka Jylla Meghalaya kala lah ban leh ha kine ki san snem, kala pynlong ïa ka New Delhi ban shong beit bad ban ithuh ïa ki kam ka Meghalaya.
“Mynshuwa, ka New Delhi ka ju ñiew ïa ka Meghalaya kum ka Jylla ka bym lah ban pyntreikam ïa ka song pisa bala ai sha ka Jylla.
Hynrei mynta, ki la kren halor ka jingkiew ha ka roi ka par ka Jylla.
Kane ka dei ka jingaimynsiem ïa ka Meghalaya" ula ban jur.
U Conrad ula kular ïa ki paidbah “Ka jingphohsniew jong nga ka long ban pynlong ïa ka Meghalaya ka Model State bad ban ïakot kyrdan kumjuh bad kiwei ki Jylla hapoh ka Ri".
Nongstoiñ, K’lyngkot 31: Katkum ka jingïoh jingtip na ka Meghalaya State Olympic Association (MSOA) ha ka jingpynlong jong ka ïa ka Talent Identification lane Sports Testing ha Nongstoiñ ha kine ki khyndiat por ba la leit, mynta ka sngi pat ka la pynmih ïa ka list jong ki khynnah kiba lah shah jied ban ïoh jinghikai ha ka jingïalehkai (Sports training).
Kumta, na ka liang ka office jong District Sports Officer West Khasi Hills District Nongstoiñ, ka kyntu sha kito kiba la shah jied ban leit ïakynduh ïa ki nongtrei ka ophis DSO Nongstoiñ, lane ki lah ban phone ha kine ki number 8257069427 (w)/ 9774247432 (w) na bynta ka jingtip kaba kham bniah.
Ki kyrteng jong kiba la shah jied ki long, Daïahunlang Kharbani, Dolly Thongni, Ioris Syiem, Merysha Marthong, Phibashisha Lyngdoh, Shimtihan Lyngdoh, Tsawanda Thabah, Edyson Ïawphniaw, Firstboklang Mawlieh, Johnronal Sangriang, Kheiñdorlang Hoojon, Lambert Wahlang, Shaipharlin Nongsiej.
Mairang, K’lyngkot 31: Namar ba ka Model Code of Conduct ka la sdang ban treikam naduh ka sngi ba ka Election Commission jong ka Ri India ka la pynbna ïa ka elekshon sha ka Ïing Dorbar Thaw Aiñ jong ka jylla Meghalaya haduh ka sngi ban da dep pynkut noh ïa ka elekshon.
Kumjuh ruh, namar ba ka jingthep kyrteng jong ki kyrtong kan sdang naduh ka 31 tarik u Kyllalyngkot 2023 haduh ka 7 tarik jong u Rymphang 2023 ha ki por 11:00 baje mynstep haduh 3:00 baje janmiet, u District Magistrate ka Eastern West Khasi Hills District Mairang, ha ka hukum ba la pynmih ha ka 31 tarik u Kyllalyngkot 2023, katkum ka Section kaba 144 jong ka CrPC, u la pakhang ïa ka jingpyndonkam palat ïa lai tylli ki kali da ki kyrtong ha ka por ba ki leit ban thep kyrteng.
U la pakhang ruh ïa ka jingïalum paidbah palat ïa ka san ngut briew bad palat ïa lai tylli ki kali shispah mitar sawdong ka ophis jong u District Magistrate, Eastern West Khasi Hills District, Mairang.
La pynmih ïa kane ka hukum kum shibynta ban khang lad ïa kano kano ka jingïalum paidbah sawdong bad ha rud ha kiar jong ki kamra treikam jong ki Returning Officer, khnang ban ym pynthut ïa ka ïaid ka ieng jong ki briew bad ki kali ha ka por ba ki kyrtong ki leit ban thep kyrteng.
Kan long lehse ka sien ba nyngkong eh ha ka jylla Meghalaya ban jur ka jingïatan tyllai hapdeng ki party bapher bapher namar wat sa tang shisngi arsngi ban sdang ka jingthep kyrteng jong ki kyrtong ruh ka dang don beit ka jingphet seng ne phet party.
Kane ka la jia ym tang ha Ranikor ba u Martin Danggo u phet noh naka NPP ban leit pynïasoh sha ka BJP hynrei wat sha Garo Hills ruh ha kaba u kyrtong ka Congress u Augustine D Marak ula pyndem tdong noh na ka lympung jingïakhun bad kynrandien ban leit ai jingkyrshan noh ïa u kyrtong ka TMC.
Nalor kata wat hangne ha East Khasi Hills ruh u kyrtong ka TMC na Pynthorumkhrah u bah Samborlang Diengdoh ruh u phet noh na ka TMC ba rai ban ïakhun kum u kyrtong shimet.
Lada naduh ba sdang kane ka jingïakhun ka la sdang da ka jingïatan tyllai, kynmaw paralok ngin ym phylla ba ha ka 2 tarik Lber lei lei ka jingïatan tyllai bad jingïatan patlun kan long kaba shyrkhei bha nalor ba kan jur ka jingkhlieh dor.
Lada ym don kano kano ruh ka party ka ban jop bad ïoh ïa ka jingsynshar marwei ka jingïathied bad khaïi kulai kan long kaba jur bha namar ki lai tylli ki seng saiñ pyrthei naduh ka NPP, TMC bad BJP lad ka jop tang 7 seat ruh ka jingïathied bad khaïi kulai kan jur bha.
Mynta ba dang dei ka por ïa kawang ktieh na rynsan te sngew kumba kim long shuh ban ïatrei lang hynrei sa peit tang shu poi ka 2 tarik shiteng sngi, la leit ïa beh ban ïoh ïatrei lang ban thaw ïa ka sorkar ba thymmai.
Mynta ka jingshah kawang ktieh ka NPP te ka la long shaba palat liam hynrei lada jia ba ka NPP ka jop bun bad ïoh biang ban ïalam ïa ka jingsynshar ki ban wan ïeng laiñ ban ïathaw sorkar lang bad ka NPP kin long kine ki juh ki party kiba kawang ktieh ïa ka.
Balei ba ong ba ka NPP ka lah ban ïoh ïalam ïaka jinsynshar ka daw ka long ba ha man la ki Constituency lait noh tang ha ki ar ne lai tylli, ka jingïakhun ka long beit hapdeng ka NPP pyrshan ïa kiwei ki party laka long ïa ka TMC, Congress, UDP, BJP, PDF,VPP, HSPDP bad ter ter.
Ym lah ban len hi ruh ba ki kyrtong jongka ha kiba bun ki constituency ruh ki khlaiñ bha ban ki ïa aireng beit ïa ki kyrtong ba ïeng pyrshah ïa ki.
Kaei kaba nga kwah ban ong hangne ka long ba ïa kito ki kyrtong kiba phet seng ha ka minit ba khatduh ruh ki dei ban bishar bniah namar lashai lada wan kito ki party ba ki phet ha ka bor bad lada jia ba ki jop kin leh kumno kin dang nud ban ïatrei lang bad ki.
Kumjuh ruh ka jingkyntu ka long ba ka jingïalap election ka dei ban long kaba don burom naduh ka ktien ka thylliej haduh ka jingïakynnoh kynpha.
Dei ban tyngkan ïa u thylliej namar mynta ïa kawang ktieh na rynsan hynrei tang ha ka 2 tarik la ïakdup lang bad la ïatrei lang.
Ha ka jingïakhun ngim lah ban thikna beit ban jop marwei ïoh lehse ngi donkam hi ka jingïarap jong kiwei ki paralok ban thaw sorkar la ka dei ïa kano kano ka party ruh, kumta khnang ban lait na kano kano ka jingïabuhkhoh ka bha ba tyngkan lypa naduh ba sdang ïa ka rukom kren rukom khana.
Nongpoh, Kyllalyngkot 31: Kum uwei na u samla uba ju pyndonkam ïa ka sap ka phong ha ka kam ïalehkai Kyokushin Karate na Ri Bhoi District bad ka long pat ka burom ba hapdeng ka jingangnud jong u ban kiew ha kane ka kam ïalehkai bad u la lah ban wan burom na kawei ka lympung ïakhun kaba long ha Nongbah Kolkata.
Kane ka lympung kab utei u samla u la leit ban aireng ka dei ka All India 2nd Oyama Cup kaba la long ha ka 28 bad 29 tarik u Kyllalyngkot 2023 bad na kane ka lympung ha ka jingkhia kaba 65 KG u la ioh rah ïa ka nam lahduh kum u lahduh na katei ka lympung ïakhun Kyokushin Karate.
Une u samla u dei u samla Francis Makri na ka shnong Umngei ha Ri Bhoi District bad u la don ha ka rta kaba 19 snem bad kum u samla u la ju pynlut por ïa lade h akane ka kam ïalehkai wat lada u dei na u samla uba wan na ka longïing baduk ba kyrduh kaba u hap ban mad shibun ki jingeh jingtynjuh ha ka jingïaid lynti jong u ban kiew shaphrang ha kane ka kam ïalehkai sport ba la tip kum ka Kyokushin Karate.
Ia une u samla la pdiang burom mynta ka sngi hadien ba la wan phai na nongbah Kolkata kaba dei ruh hadien ba u la ioh ban khur ïa ka nam jop kum u lahduh ha ka jingkhia kaba 65 KG na katei ka All India Oyama Cup kaba la pynkut noh ha Nongbah Kolkata.
Na ka liang ka Meghalaya Kyokushin Karate Association ryngkat ki dkhot bad kiba haïing hasem mynta ka sngi ki la pdiang burom ruh ïa une u samla hadien ba u la wan poi ha Nongpoh bad kum ka jingkmen bad ka jingburom halor katei ka nam bad ka burom kaba u la wan rah na katei ka lympung ha Kolkata ki la ai burom ruh da ki jaid bad ki syntiew ban dang pynshlur shuh shuh ïa une u samla ba un pyndonkam hok ïa ka sap kaba u don ha katei ka kam ïalehkai Kyokushin Karate.
Na ka liang u Bah Berin Klein kum u President ka Meghalaya Kyokushin Karate Association ryngkat u Bah Kores Marwein kum ki nongïalam kiba ju kyntiew ïa ki khun samla ha ka kam ïalehkai Kyokushin Karate bad ka MMA, ki la ai khublei kyrpang ïa u Samla Francis Makri halor kane ka jingwan rah nam rah burom sha ka jylla na katei ka lympung kaba u la wan ban aireng ha Nongbah Kolkta.
Kum ki nongïalam kiba ieit ïa ka kam ïalehkai sport, u Bah Berin Kleiñ bad u Bah Kores Marwein, ki la kyntu ruh ïa ki khun samla ka District bad ka jylla ba kin dang dei ban shlur ha kano kano ka sap kaba ki don kam pher la ka dei na kano kano ka jaid jingïalehkai sport bad ka thong hi ka long ba kin long briew man briew bad ba kin ioh kata kajingmyntoi na kata ka sap kyrpang ba la ai da u Blei bad ym ban pyndonkam bakla ïa ka sap ba la ai kyrpang da u Blei.
Na ka liang u Samla Francis Makri ruh hadien ba la rah ïa katei ka nam jop na Kolkata, u la pynpaw ka jingkmen ba hapdeng shibun ki jingeh kiba u hap ban mad halor ka jingangnud ban kiew ïa katei ka kam ïalehkai sport, hynrei da ka jingdon kti lang ki nongïalam kiba ju kyrshan ïa u, u la lah ban poi sha kane ka thong kaba u angnud ban kiew ha ka kam ïalehkai Kyokushin Karate.
Shuh shuh, u la pynpaw ruh kino ki samla kiba don sap wat la ki thrang ban poi sha kata ka thong kaba ki angnud bad haba ban pat ka jingduk ki ïa kynduh shibun ki jingeh bad lada don pat kito ki riew kylluid mynsiem ka long ka jingai mynsiem ha kaba wat ka sorkar jylla ruh ka hap ban phai khmat kyrpang sha ki khun samla don sap ka jylla khnang ba kum ki samla kin nym don hapdeng ka jingduh jingkyrmen ha kum kane ka pyrthei kyrduh kam kyrduh jam, u la bynrap.
Nongstoiñ, K’lyngkot 31: Ka BJP Nongstoiñ ka la phah jingtyrwa kumba phra tylli ei ei ki mat jingdawa ba ka State level kan mynjur.
Kine ki kynthup ïa ka ILP, ka jingpynrung ktien Khasi ha ka khyrnit ba phra, Inter State border bad International Border, ka jingeh ban tih dewiong na ka daw ka jingkhang ka NGT, ka jingdawa ban pynrung ïa ka rukom pule dangle katkum ka jingstad Digital, ka jingpynbha ïa ka kam rep bad kam ri jingri, ka kam jngoh kai pyrthei, ka Power sector bad ha ka liang ka jingpynbha ïa ka koit ka khiah.
Ïa kine ki mat na ka liang ka BJP Nongstoiñ Mandal lyngba u Working President Bah D.
Jyndiang, ka la dep ban phah sha u Bah Ernest Mawrie President jong ka BJP Meghalaya.
La ong ruh ba kine ki phra tylli ki mat ki dei kiba ka BJP Nongstoiñ, ka angnud ba ka BJP Meghalaya bad kumjuh ruh na ka liang ka BJP central body, kin mynjur lem hashwa ban ïaid shaphrang ha kane ka elekshon.
Na ka liang u Bah D.
Jyndiang u la pynpaw ka jingkyrmen ba ka State bad Central level jong ka party, kin mynjur ïa kane ka jingtyrwa na ka liang ka Nongstoiñ Mandal.
La ong ba kine ki dei kiba kongsan eh kiba kum ka jaidbynriew ka donkam palat katkum ka jingïaid jong ka por.
Nongstoiñ, K’lyngkot 31: U bah Polestar Nongsiej haba ai jingkren ha ka sngi palei ha ka jingialang paidbah ha Mawlangkhat, u la ong u angnud eh ban leh lada ki paitbah kin pynjop ïa u, ka long ban kyntiew ïa ka pule puthi ha poh ka Constituency bad ha ka jylla baroh kawei.
U la ong ruh ba haba u leit kylleng kylleng ki shnong hapoh ka Constituency, u dap da ka jingsngewkhia ban ïohi ba ki don ki skul kiba ha ka por lyiur ki khynnah ki hap ban shong shah slap namar ba ki tin sop ki la pei lut hynrei ym don ba ïarap.
Nalorkata, u la ong ba u la lap ruh ba ki don ki shnong hapoh ka constituency kiba wat tang ka skul ruh kim pat don.
Lada ka long kumne ka shem jingeh haduh katta katta ïa ki kmie ki kpa ban phah skul ïa ki khun kiba dang rit, namar ki hap ban leit sha ki shnong kiba jngai bha.
U bah Nongsiej u la ong ruh ba kawei pat ka jingangnud jong u ka long ban kyntiew ïa ki samla ha ki kam ïalehkai sport, khamtam eh ha ka phutbol namar haba u leit kylleng ki shnong ki samla bad ki nongïalam jong ki Club bapher bapher, ki ju wan ïakynduh ïa u bad ki ud ki nam ba ki kwah ban kyntiew ïa ki kam sport hynrei kim don lad.
Kumta lada ki paitbah ki ai ka jingkyrshan ban pynjop ïa u, un ïaleh katba lah ban pynsngew sha ka sorkar ba kan thaw da ki policy ba kyrpang na ka bynta ban kyntiew ïa ki samla ha ka jingïalehkai sport.
Ha kajuh ka por u la ong ruh ba u don ka jingangnud ban wanrah da ka policy kaba biang na ka bynta ban ai kam ai jam ïa ki samla khlem da khmih lynti tang ïa ki kam sorkar.
Hynrei, ba kin seng da ki kam la jong bad ban ïeng hala ki kjat na ka bynta ban kyntiew ïa ka ïoh ka kot bad ka kamai kajih.
Ranikor, K’lyngkot 31: U Returning Officer jong ka 35-Ranikor (ST) Assembly Constituency, South West Khasi Hills District, Mawkyrwat u la ai ïa kane ka jingpynbna paidbah ba namar ka jingdon ka elekshon na ka bynta ka jingjied ïa u nongmihkhmat sha Meghalaya Legislative Assembly na ka bynta ka 35-Ranikor (ST) consti-tuency ia ki nomi-nation papers dei ban pynpoi ha u bah Banteilang J.
Khar-shandi, Returning Officer, 35-Ranikor (ST) Assembly Constituency lane sha u bah Aldrin L.
Bareh, Assistant Returning Officer ha Room No.
9 kaba don ha ophis jong u Deputy Commis-sioner, South West Khasi Hills District hapdeng ka por 11 baje mynstep bad 3 baje nohphai sngi ha kano kano ka sngi (lait noh ki sngi shuti) ym palat ïa ka 3 baje janmiet ha ka 7 tarik u Rymphang, 2023.
Ïa ki phom bad aplikeshon lah ban ïoh na katei ka ophis katkum katei ka por ba la buh.
Ïa ki nomination papers yn rah ha Multipurpose Hall, Deputy Commissioner’s Office, Mawkyrwat ha ka 8 tarik u Rymphang, 2023 por 11 baje na ka bynta ban peit bniah bad lada don ka jingweng noh na kaba ïa khun elekshon, u kyrtong lane u nongmih bujli ïa u kyrtong lane u agent jong u kyrtong uba la ïoh jingbit da ka jingthoh na u kyrtong u dei ban pyntip lane pynpoi sha uwei na kitei ki ophisar ba la kdew haneng ha katei ka ophis ha shwa ka 3 baje janmiet jong ka 10 tarik u Rymphang, 2023 bad na ka bynta kito ki ban ïa aireng ha ka elekshon ka jingïathep vote kan long ha ka 27 tarik u Rymphang, 2023 naduh ka por 7 baje mynstep haduh ka por 4 baje janmiet.
MAWKYRWAT: U Returning Officer jong ka 36- Mawkyrwat (ST) Assembly Constituency, South West Khasi Hills District, Mawkyrwat u la ai ïa kane ka jingpynbna paidbah ba namar ka jingdon ka elekshon na ka bynta ka jingjied ïa u nongmihkhmat sha Meghalaya Legislative Assembly na ka bynta ka 36-Mawkyrwat (ST) Constituency ïa ki nomination papers dei ban pynpoi ha u bah M.
Diengdoh (MCS), Returning Officer lane sha u bah I.
Lawrynniang (MCS), Assistant Returning Officer ka 36-Mawkyrwat (ST) Assembly Constituency ha Room No.
6 kaba don ha ophis jong I Deputy Commissioner, South West Khasi Hills District, Mawkyrwat hapdeng ka por 11Am bad 3PM ha kano kano ka sngi (lait noh ki sngi shuti) ym palat ïa ka 7 tarik u Rymphang, 2023.
Ïa ki phorm bad aplikeshon lah ban ïoh na katei ka ophis kat kum katei ka por ba la buh.
Ïa ki nomination papers yn rah ha Multipurpose Hall, D.
C Office, South West Khasi Hills District, Mawkyrwat ha ka 8 tarik u Rymphang, 2023 por 1 baje nohphai sngi na ka bynta ban peit bniah bad lada don ka jingweng noh na kaba ïa aireng ha ka elekshon u kyrtong lane u nongmih bujli ïa u kyrtong lane u agent jong u kyrtong uba la ïoh jingbit da ka jingthoh na u kyrtong u dei ban pyntip lane pynpoi sha uwei na kitei ki ophisar ba la kdew haneng ha katei ka ophis ha shwa ka 3 baje janmiet jong ka 10 tarik u Rymphang, 2023 bad na ka bynta kito ki ban ïa aireng ha ka elekshon ka jingïathep vote kan long ha ka 27 tarik u Rymphang, 2023 naduh ka por 7 baje mynstep haduh ka por 4 baje janmiet.
Nongstoiñ, K’lyngkot 31: Katba nangmih ki sngi ka United Democratic Party Nongstoiñ constituency, ka la nang tur sha ki kyndong kynshrot bad ki la don bun ruh ki jaka kiba ka jingwan pynïasoh jong ki paitbah ka la nang kiew, ban ai jingkyrshan ïa u kyrtong jong ka party shwa ka elekshon ban long ha ka 27 tarik, Rymphang.
Ha ka sngi hat majai ka 31 tarik Kyllalyngkot 2023, ka party ka la pynlong jingïalang paitbah sa ha ka shnong Mawlangkhar.
Ha katei ka jingïalang ki spah ngut ki nongkyrshan jong kiwei pat ki party, ki la wan ha katei ka jingïalang na ka bynta ban ai ka jingyrshan ba pura ïa u bah Polestar Nongsiej u kyrtong jong ka UDP na Nongstoiñ.
Ha katei ka jingïalang paitbah, u bah P.
Lyngkhoi na na ka shnong Umsaw u nongïalam ba radbah jong ka NPP, nangta na u bah R.
S.
Kharbani na Khyllem-tiehsaw u ba dei ruh u general secretary jong ka UDP Nongstoiñ circle, u bah Sahitbor Diengngan, u bah D.
Parïong u pulit ophisar ba la shongthiat, u bah L.
G.
Nongsiej MDC barim ka Nongstoiñ, u bah Brolding Nongsiej MLA ka Mawthadraishan bad u bah Polestar Nongsiej u kyrtong ka UDP na Nongstoiñ, ki la don ryngkat ban ai jingkren pynshai halor ki nongrim jong ka party.
U bah Brolding Nongsiej haba kren ha katei ka jingïalang, u la ther tyngeh ïa kane ka sorkar ba la ïalam da ka NPP, da kaba ong ba watla ki MLA ka UDP bad kiwei ki party riewlum ki ïadonlang ha ka sorkar MDA.
Hynrei ka bor ba hakhlieh duh ka shong ha u Myntri Rangbah.
Nalorkata u Myntri Rangbah ba mynta u Conrad Sangma namar ba u don ka bor ïa ki skhim sorkar kiba da ki hajar klur, u la rah lut sha Garo hills katba ha Khasi bad Jaiñtia pat tang da ki phew klur ki ïoh.
Nalor kata u bah Nongsiej u la ther tyngeh ïa ka jingkular jong u bah Macmillan Byrsat MLA jong ka NPP na Nongstoiñ, da kaba ong ba ha u 2018 hadien ba u la jop ïa ka elekshon, u la khot ïa baroh ki nongkhaïi dewïong ha Nongstoiñ ban pynkup burom bad ban ai da ki momento.
Hynrei, ka jingpynkup burom jong u ka long thik kumba shu pynkup shah, hynrei haduh mynta um shym la lah ban leh ei ei.
U la kyntu ïa baroh ki nongkhaïi dewïong ba lada ki dang sngew dei ban jied bad pynjop ïa u, kin sngewthuh hi namar ym don ba lah ban khang ïa ka mon laitluid jong uwei pa uwei.
U bah Nongsiej u la ong ruh ba lada ki paitbah ka jylla kin dang ailad ba ka NPP kan synshar sa shisien ha kane ka kynti, shano ka jaitbynriew kan poi namar mynshuwa ki ju ong ba ki Garo ki dei ki muid.
Hynrei ki paitbah Khasi jaiñia ha kine ki sanphew snem ki kylla long pynban ki dieng sawdong kiba shah tan ha ki muid.
Ha kaba ïadei bad ka jingphah ïa ki shnong kiba hap hapoh ka Mawthadraishan Block sha Nongstoiñ, u la ong ba lada u kyrtong ka UDP na Nongstoiñ un jop, kam don jingeh ban pynphai biang ïa kitei ki shnong sha Mawthadraishan bad wat ban thaw sa kawei pat ka Block ruh kam don jingeh.
Namar, lada ka Rambrai Constituency ka ïoh ar tylli ki Block, kan eh aïu ba ka Mawthadraishan ruh kan don ar tylli ki Block bad lada ka UDP kan ïoh ban ïalam ïa ka sorkar, ym don jingartatien ei ei ba ïa ka jingangnud ki paitbah yn pynurlong.
Nalor kata u la ong ba lada phai ha ka jingeh ba ki paitbah ka thaiñ Marngor ki ïakynduh, ka dei hadien ba ka Mawthadraishan Block ka la hap noh ha ka Eastern West Khasi Hills ïa ki shnong ka thaiñ Marngor la phah noh sha ka Nongstoiñ Block, kaba la ktah haduh katta katta namar ka Nongstoiñ Block ka jngai kumba 21 kilomitar na Nongkasen, katba ka Mawthadraishan Block pat ka jngai tang 3 kilomitar na Nongkasen na ka lad ban leit sha Marngor.
Halor katei ka jingeh jong ki paitbah, u bah Nongsiej u la pynshai ha ki paitbah ba u la dep ïakren bad u bah Metbah Lyngdoh MLA ka Mairang u ba dei ruh u Lamphang ha ka ïing Dorbah Thawaiñ ka jylla, ha kaba u la kular ba hadien ka elekshon lada ka party ka don ha ka sorkar, un sa ïaleh katba lah ban pynphai biang ïa kitei ki shnong sha Mawthad-raishan Block.
Hadien ba la wai ka jingïalang khlem poi pyrkhat puk la mih ki paitbah ha madan ha kaba ki la ïa shad ïa risa haduh ba ka madan ka la tdem hi puk.
Jowai, K’Lyngkot 31 : Ka East Khasi Hills PM-Poshan Worker Union mynta ka sngi kala pynlong ïaka jingleh burom ïa u Adviser ma Khroo Lamsalanki Pariat, ha ka jingïalang kaba la long ha National Khasi Durbar Hall, Mawkhar bala pynïaid da u bah Mankara Kharjamuti Secretary jong ka seng.
La sdang ïa ka jingïalang da ka jingduwai hapoh ka jingïalam jong ka kong Jena Nengnong kaba dei President jong ka East Khasi Hills PM Poshan Worker Union, ha kane ka sngi la wan ban ïadonlang naduh President bad Secretary jong ka All Jaiñtia Mid day Meal Workers Union bad kumjuh ruh na Ri-Bhoi District PM Poshan Worker Union.
Na ka liang President jong ka Ri-Bhoi kong Banalis Syiem bad u President jong ka All Jaiñtia Mid Day Meal Workers Union ma Jerry Anderson Suting haba ai jingkren kila ai jingpynshai ha kaba ïa dei bad ki kam jong ki Nongshet ja sngi ha ki skul lyngba ka jingïarap jong u Adviser ma Khroo Lamsalanki Pariat bad la pynwai ïa ka jingïalang da ka jingduwai bad ainguh na u bah Charles Shongwan.
Jowai, K’Lyngkot 31: Ka ophis District Tuberculosis Officer, Jaiñtia Hills District, Jowai ha ryngkat ka jingkyrshan pisa jong ka Dalmia Bharat Foundation mynta ka sngi kila pynlong ïa ka prokram bad sam jingbam tei met sha kiba pang TB bad kumjuh ïa kito kiba la ïoh jingkoit na kane jingpang.
Baroh kiba ïoh jingïarap ki don haduh 50 ngut bad mynta ka sngi la sam shwa sha ki 25 ngut kiba dei napoh ka Thadlaskeiñ Block, West Jaiñtia Hills ha ka jingïalang ba la pynlong ka Ummulong CHC, la sam ïa kine ki jingbam teimet ba kynthup ïa u khaw, u dai, u Nutrela, u Piat, ka Umphniang bad Biscuit.
Kane ka prokram ka long ruh shi bynta ban pynsngewthuh shaphang ka National Tuberculosis Elimination Programme bad mynta la tip ïa ka kum ka Pradhan Mantri TB Mukt Bharat Abhiyan (PMTBMBA).
Ïa ka jingïalang la pynïaid da u District Programme Co-ordinator DTC ma Pynkhreh Bhalang Susngi, la ïoh ruh ka jingkren na u Dr.
J.
Rymbai i/c Ummulong CHC uba la batai shaphang kane ka prokram.
Katba ka Dr.
E.
B.
V.
Laloo, District Tuberculosis Officer, West Jaiñtia Hills District Jowai ha ka jingkren kala pynsngew baka sorkar kmie ka don ka thong ka rad dyngkhong ïa kane ka jingpang TB hapoh ka snem 2025 bad kane ka dei lyngba ka jingïatreilang jong baroh khamtam bad kito kiba pang TB ba kin wan shakhmat sha ki jaka sumar ba marjan khnang ban ïoh leh ïa kaba donkam namar ïa kane ka jingpang lah ban pynkoit kloi.
La ong ba ïa kane ka PMTBMBA la plie ha ka 9.
9.
2022 ha nongbah Delhi, ha kane ka prokram baroh ki nongshong shnong ka Ri ki lah ban ïadon bynta lang ban ïanoh synñiang la ka dei da ka pisa ne ki jingbam ban pynpoi sha kiba pang TB hapoh ka Ri.
Shuh shuh ka Dr Laloo, ka la ïathuh hapoh Jaiñtia Hills ki don ar tylli ki kharkhana pynmih dewbilat kita ka Star Cement bad ka Dalmia Cement kila long shisha ki nongkyrshan ba radbah halor kane ka kam ban pynbiang bam ïa ki nongpang TB.
Kala ïathuh ba kane ka jingpang ka lah ban ïabit na uwei u briew sha uwei pat, ka lah ruh ban pynïabit haduh 16 ngut shisnem lada ki nongpang kim dih dawai tista.
ka ong ba ki dak ki shim kiba paw jong kane ka jingpang ki don saw bynta kita ki long ka jingjyrhoh kaba neh da ki taïew, ka jinghiar ha ka jingkhia, ka jingmih syep bad ka jingpang khieshoh.
Ka la kren shai ‘ba ïa kane ka jingpang TB lah ban pynkoit lada dih dawai tista’.
Katba ïa ki kyntien ai khublei la ïoh na u Shkitdiam Pohsnem STLS Jowai TU.
Nongpoh, Kyllalyngkot 31: Ban pynthikna ban nym don kano kano ka jingpynkheiñ ïa ki kyndon ka Model Code of Conduct bad ruh ban ïaid beit ïaid ryntih ka election hapoh Ri Bhoi District, na ka liang ki bor synshar District ka Ri Bhoi District bad ruh katkum ka Chapter -X Para 10.
4.
1 ka Handbook na ka bynta ki returning Officer 2019, ka ophis u District Election Officer ka Ri Bhoi mynta ka sngi u la thaw noh da kawei ka Committee ba la tip kum ka Ri Bhoi District Level Standing Committee.
Ïa kane ka Committee la khlieh da u Deputy Commissioner lane u District Election Officer kum u Chairman ka Committee ban ïalam ne peingor lyngba kane ka Committee halor ka jinglong jingman na ka bynta ka jingpynkhreh ïa ka election 2023 ban jied thymmai ïa kita ki Nongmihkhmat sha ka îing Dobar thaw aiñ ka jylla hapoh ka jylla Meghalaya.
Kumba la jied ïa u Deputy Commissioner ban long u Chairman ka Ri Bhoi District Level Standing Committee bad ha kane ka Committee la jied ruh ïa kiwei kiwei kum ki dkhot bad kynthup lang ïa ki nongmihkhmat na ki political party bapher bapher kiba don hapoh ka Ri Bhoi District.
Ki dkhot ba la shah jied kum ki member ka Committee ki kynthup ruh ïa u Additional District Election Officer, u Bah Rudolf Pde na ka party INC, u Bah B.
Mawphniang na ka party BJP, u Bah Linus Lyngdoh na ka party NPP, u bah Pls Syiem na ka party UDP, u Bah G.
Pyrtuh na ka party AITC, u Bah K.
Marwein na ka party HSPDP bad ki deputy District election officer ki dei kiba peit ba khmih lang ïa kane ka Committee (Convener).
Kumba la pynpaw lyngba ka kyrwoh ba la phah da u District Election Officer sha ki lad Pathai Khubor, ka jingthmu ba la thaw ïa kane ka Ri Bhoi District Level Standing Committee, ka dei halor ka nongrim ban wan rah ïa ka jingïaid beit ïaid ryntih kane ka election jied nongmihkhmat jong u snem 2023 bad ruh ba lyngba kane ka Committee kin peit bniah bad peitngor ban nym don kano kano ka jingpynkhein ïa ki kyndon ka Model Code of Conduct kumba la dep ban pynjari da ka election commission ka ri India hapoh ka jylla Meghalaya.
Shuh shuh, lyngba kane ka Committee kan ïa shong pyrkhat ruh lada don kano kano ka kam ba pynkheiñ ïa ka model code of Conduct, kiba ïa dei bad ki electoral roll bad ki kyrteng ki Polling station bad ruh kiwei kiwei kiba ïa dei bad ki kam na ka bynta ka jingïaid beit ïaid ryntih kane ka election jied noh mihkhmat 2023 ha ka jylla kaba dei na Ri Bhoi District.
Jowai, K’Lyngkot 31: Ka Executive Committee jong ka shnong Thangraiñ mynta ka sngi kala pynmih ïa ki kyndon kiba ïadei bad ka jingwan ïalap Elekshon jong ki kyrtong ki ban ïakhun ïa ka MLA 2023 sha poh ka shnong, ha kaba la bthah ïa baroh ki kyrtong ba ki hap ban bud beit bud ryntih ïa kine ki kyndon.
Ka shnong kala pyntip ba uno uno u kyrtong uba wan ïalap elekshon hapoh ka shnong um lah ban wan ïalam shibun tylli ki kali, hynrei la ai lad bad shah tang 4 tylli ki kali rit.
Namar ka jingwan bun ki kali ka wanrah ki jingthut ha ka leit ka wan hapoh shnong poh thaw.
Ka shnong kala khang ruh ba yn ym shah ïa kino kino ki kyrtong ne ki nongkyrshan jong ki ba kin wanrah ïa kino kino ki jait jingdih pynbuaid, kum ka kyiad bad kiwei de.
Yn ym shah ruh ban sam pisa hapoh u pud u sam jong ka shnong.
Lada lap ïa kino kino kiba ïaleh pyrshah yn pynshitom katkum ki kyndon aiñ.
La bthah ruh ba baroh ki jingïalang ki ban sa pynlong hapoh ka shnong Thangraiñ ki dei ban bud ryntih ïa ki kyndon jong ka Election Commission ka ri India bad ruh katkum ka shithi kaba la dep ban phah da u Deputy Commissioner sha baroh ki Waheh Shnong hapoh ka West Jaiñtia Hills District.
Na ka liang jong u Waheh Shnong ka Thangraiñ ma P.
Sungoh, ula ong ba kane ka jingbuh kyndon ïa ka rukom ïalap elekshon, ka long ruh shi bynta ban bud beit bud ryntih ia ki jingbthah na ka Election Commission jong ka ri India, khnang ban ïoh ïa ka elekshon kaba khuid ba suba.
Khliehriat Kyllalyngkot 31: Ka ophis jong u Deputy Commissioner (Election) jong ka East Jaiñtia Hills District ka pynbna paidbah ïa ki kam kiba ïadei bad ka election MLA na ka bynta ki kyrtong jong ka 6-Khliehriat Constituency bad ka 5-Sutngga Saipung Constituency.
Ha kaba ïadei bad ka 6-Kliehriat Constituency, la bthah ba ïa ki Nomination Paper dei ban wanrah da ki kyrtong ne ki briew jong ki ha ka karma treikam jong u bah G.
Warjri, MCS, uba dei ruh u Returning Officer lane ha ka kong F.
Wann, MCS, kaba dei ka Assistant Returning Officer, ha ka kamra No.
213, ha ophis jong u Deputy Commissioner, East Jaiñtia Hills District, Khliehriat, ha ka por 11 baje mynstep haduh 3 baje jan miet bad ym dei ban palat ïa ka 3 baje jan miet jong ka 7 tarik u rymphang 2023.
Ia ki Nomination papers yn rah pat ïa ki ha ka kamra No 210, kaba dei ka Conference Hall kaba don ha ophis u Deputy Commissioner na ka bynta ban leh ïa ka scrutiny , kata ha ka 8 tarik u rymphang 2023.
Ia ki shithi (notice) ban pynsangeh (withdrawal) jong ki kyrtong dei ban pynpoi da u kyrtong (candidate) lane da uno uno u briew jong u candidate uba dei u Election Agent uba la ioh jingbit da ka jingthoh (authorisation) na u/ka kyrtong bad dei ban pynpoi ha shwa ka 3 baje ha ka 10 tarik u rymphang 2023.
Na ka bynta ka 5-Sutnga Saipung Constituency, ka ophis jong u Deputy Commissioner (Election), East Jaiñtia Hills District, Khliehriat ka pynbna ba ïa ki Nomination paper dei ban pyn poi ha u bah J.
Shylla, MCS, Returning Officer lane ha u bah R.
Brahma, MCS, Assistant Returning Officer, ha ka karma No 242, ha ophis jong u Deputy Commissioner, East Jaintia Hills District, Khliehriat, ha ka por 11 baje mynstep haduh 3 baje janmiet bad yn dei ban palat ïaka 3 baje jong ka 7 tarik u rymphang bad ïa ki form Nominaation yn buh ryntih ha ki jaka kumba dei bad ïa ki Nomination paper yn rah ha ka kamra No.
225, Conference Hall, ha ophis jong u Deputy Commissioner, East Jaiñtia Hills District, Khliehriat ha ka 8 tarik u rymphang 2023 na ka bynta ban leh ïaka scrutiny.
Ia ki shithi (notice) ban pynsangeh (withdrawal) jong ki kyrtong dei ban pynpoi da u kyrtong (candidate) lane da uno uno u briew jong u candidate uba dei u Election Agent uba la ioh jingbit da ka jingthoh (authorisation) na u/ka kyrtong bad dei ban pynpoi ha shwa ka 3 baje jong ka 10 tarik u rymphang 2023.
Jowai, K’Lyngkot 31 : Kawei na ki prokram ai jingsumar khmat ei ne ka ‘Free Eye Check up Camp’ ba la pynlong da u samla Sambor Surong uba dei ruh u President ka West Jaiñtia Hills District Adventure Sports and Mountaineering Club ha ryngkat ka jingïatreilang bad ka Mission Nethralaya Eye Care Center Shillong, ha Community Hall ka Dorbar Shnong Khimusniang Jowai.
Ha kane ka sngi baroh ki nongshong shnong kiba ka ïoh jingsumar khmat ei ki don haduh 145 kynthup lang ïa ki kynthei, ki shynrang bad ki hep kiba rit, la sdang ïa kane ka Medical Camp naduh ka por mynstep 9 baje mynstep tad haduh ka por janmiet.
Haba ïakren bad u samla Sambor Surong ula ïathuh ba ka jingthmu jong u ban pynlong ïa kane ka Free eye Check up Camp ka long kyrpang eh na ka bynta kiba duk ba kyrduh, kumjuh ruh shi bynta na ka jingdap lai snem jong ka Club naduh ba la seng ïa ka ha u snem 2020.
Ula pyntip kiba ïoh jingsumar khmat mynta ka sngi ki long kumne na ka bynta kito kiba don ïa ka BPL Card yn ai jingsumar ei khlem jingsiew, katba ïa kito ki bym don Card BPL kin hap shim kumba 30 present bad kane ka jingai jingsumar khmat kan dang ïaibteng ha kylleng ki jaka bad kumjuh ruh sha ki bynta ka East Jaiñtia Hills ong samla Surong.
Shuh shuh ula ong lyngba ka jingsynñiang jong ki katto katne kiba don shisha ka mynsiem ban ïatreilang na ka bynta ka bha ka miat, wat naduh kiba don na ka jylla Odisha bad Sikkim kila kloi ban ai jingïarap bad ban pynlong ïa kane ka ‘Free Eye Check up Camp’ kaba ïaid beit ïaid ryntih bad kane ka dei ka sein kaba ar hadien bala dep pynlong ha Umladkhur kaba hap hapoh ka Amlarem Sub Division.
Haduh mynta jong ka jingïaid lynti ula ïathuh ba ka Club kam shem la ïoh jingïarap ei ei na ka sorkar bad na ka liang jong u samla Surong ula hap ruh ban pynlut ïa ki katto katne ki jingdonkam na ka pla la jong, wat na ka liang jong ki nongmihkhmat hadien ba ula dep ban leit ud leit nam um shem la ïoh jingïarap eiei, da kaba kren diaw balei pat ïa ka jingïabam khana ki nongmihkhmat ki kloi ban ai jingïarap katba ïa ki kam ba bha ym don ba ai jingïarap, la buh jingkylli utei u samla.
Ula ïathuh ha ka por ba sdang ïa kane kam ka long kaba eh bha ïa u khamtam ha ka liang ka pisa pilaiñ hynrei dei da ka jingïarap u Blei la lah ban pynïaid shakhmat ïa kane ka kam ba bha jong ka Club.
Khliehriat kyllalyngkot 31: Ki shipai ngam um jong ka jylla, State Rescue Team lem bad ka kynhun jong ka Fire & Emergency Service kiba na Shillong, mynta ka sngi, ha ka por kumba 1 baje myn sngi ka la lah ban sei napoh um ïa ka met jong u samla Kefel Nongsiej, uba na ka shnong Kynshi Mawria, Eastern West District, uba la ngam jyllop ha ka thwei jong ka kshaid Umbyrleiñ, ha shnong Rangad, East Jaiñtia Hills District.
Kum ban shu phai dien, tei u samla Kefel Nongsiej, 18 snem kyrta u dei u khun jong i kong E.
Nongsiej na ka shnong Kynshi Mawria, Eastern-West District, u dei ruh uba shu trei bylla ha sor Shillong, hynnin ka sngi utei u samla u la ngam jyllop ha kawei ka thwei kaba don hajan ka kshaid Umbyrleiñ, ha shnong Rangad, East Jaiñtia Hills District, bad ong ba u la wan lang da ka bos ryngkat lang bad kiwei pat ki paralok kiba na ki shnong bapher bapher bad ong ba ka bos ka dei kaba mih na shong Nongmynsong, Shillong bad ki la ïa wan kai pyngngad ban peit ïa katei ka kshaid Umbyrleiñ bad wan bamkhana, hynrei sngewsih pat ba utei u samla u la ngam jyllop noh ha ka thwei ba don ka kshaid.
Shillong, K’lyngkot : Ka Executive Committee ka Dorbar Shnong Lumkshaid, Shillong, ka la shong pyrkhat kam ha ka 24.
01.
2023 halor ka jinglong jingman kaba ïadei bad ka ilekshon sha ka ïingdorbar thaw aiñ ka ban long ha ka 27 tarik u Rymphang 2023.
Ka jingïalang ka pynkynmaw ruh ba ha ka ilekshon kaba la dep, ki la don ki jingjia ki bym sngewtyn nad bad kiba pynthohbria ym tang ïa ka shnong hynrei ïa ka constituency hi baroh kawei.
Kumta kum kawei na ki shnong kaba hap hapoh ka 18th West Shillong Consti tuency, ka Committee ka la shim khia ban ïakren halor ka shongsuk shongsaiñ hapoh shnong pohthaw kumjuh hapoh ka constit uency hi baroh kawei.
Hadien ba la ïakren sani bha halor kane ka phang la sngewdei ban kyntu bad kyrpad ïa ki para nongshong shnong ba kin sngewbha ban long kiba adkar ha ka ktien ka thylliej bad ban kyntu kynpham ruh ïa la ki jong ki khun samla ba kin kiar na ki kam sniew bad ban long kiba jai jai la ki don ha kano kano ka saiñ party saiñ pyrthei.
Kumta ruh khnang ban pynneh ïa ka shongsuk shongsaiñ hapoh ka shnong ka thaw, ka Dorbar Shnong ka la pynmih ïa ka jingmaham ba yn ym shah ban ïalum ne ïa ïeng bun ngut ha ki surok shnong ne ki kyndong kynshrot hadien ka 10 baje mynmiet.
La kyntu ruh ba ki kyrtong kiba thmu / kwah ban pynlong ïa ki jingïalang hapoh shnong ki dei ban da ïoh jingbit na ki bor shnong bad kumjuh na ki bor pynïaid district.
Kino kino ki kyrtong kiba pynlong ïa ka jingïalang ha ki surok shnong ki dei ban pynkut noh hapoh ka 9 baje mynmiet.
Ki nongkren kim dei ban kren ne kynthoh ïano ïano kiba ktah ïa ka longbriew ka manbriew ne kaba wanrah ka jingïapait ïapra hapdeng ki nongs hong shnong ne ki para marjan marpa.
La kyntu ruh ïa ki kyrtong ba kin buh la ki jong ki volunteer kiba don ka jingkitkhlieh na ka bynta ban peit ïa ka suk ka saiñ khnang ba ka jingpynlong ïa ki jingïalang kan long kaba ïaid beit ïaid ryntih.
Kane ka long katkum u kyrwoh lyngba u Bah DS Marbaniang Rangbah Shnong bad Bah K.
Kharkrang, Secretary Dorbar Shnong Lumkshaid.
Shillong, K’lyngkot : U Superintendent of Police ka East Khasi Hills District, Shillong da kane u pyntip ba ha ka 28 tarik u Kyllalyngkot 2023, ki pulit ki la lap ïa kawei ka metïap jong uwei u rangbah u bym lah ban ithuh kaba thiah lyngktar ha Laishret (Ichamati), bad hadien la ithuh ïa une u briew kum u Bawna Boro.
Kumta ruh hadien ba la pyndep ïa ki jingdonkam baroh la pynkynriah noh ïa kane ka metïap shapoh Civil Hospital, Shillong bad hadien ka PM report la pynkynriah shapoh ka jaka buh metïap jong kane ka hospital na ka bynta ka jingpynithuh bad wan shimti.
Une u rangbah u ba la don kumba 45 haduh 50 snem rta u dei uba kham pyllun ka durkhmat, u don ka rynïeng kumba 5.
4ft bad u phong da ka sopti Tshirt lyngkot kti kaba jyrngam bad ka patlun traksut kaba ïong.
Kumta la kyntu ïa kiba haïing hasem bad kiwei pat kiba don jingïadei bad une u rangbah ba kin phone mardor sha kine ki nombor na ka bynta ka jingwan shimti ïa ka metïap.
OC Shella PS :0364-2261353, I/C Police Control Room, Shillong : 0364-2222214 / 2222215.
Shillong, K’lyngkot, 31: Ka Lum Sohpetbeng Committee, Seng Khasi Kmie kan pynlong ïa ka ‘Kiew Pyneh Rngiew’ ba shi sien shi snem jong ka Seng Khasi sha kliar jong u Lum Sohpetbneng, ha ka 5 tarik, u bnai Rymphang 2023.
Ha katei ka sngi yn sdang da ka nguh ka dem na Khyrdop Lum Sohpetbneng ha ka por 8 baje mynstep bad ha ka por 10 baje kan don ka nguh ka dem halor ka Duwan jong une u lum ba kyntang.
Na ka liang ka Lum Sohpetbneng Komiti, Seng Khasi Kmie, ka pyntip ba ki Kali yn shah ïa ki ba kin kiew tad haduh ka por 12 baje mynsngi bad kiba kwah ban leit phai noh sha la ki iing ki sem, yn shah ban hiar naduh ka por 2 baje nohphai sngi.
Haba ïadei bad kane ka ka jingkiew pyneh rngiew kaba mynta ka snem, u Vice Chairman ka Lum Spohpetbeng Committee ka Seng Khasi Kmie u Rgh Païa B.
Synrem u la wan shakhmat ban pathai ïa ka khubor sha baroh ki parakur para kha najan bad na jngai ïa ki jingpynkhreh pynkhrum ïa ka sngi kiew pyneh rngiew kaba shi sien shi snem.
U Rgh Païa u pynpaw ba la khmih lyntiba mynta hi ka snem ba kam don kano kano ka jingkhang bad ka jingwan ban kiew pyneh rngiew ka long kaba laitluid, da kumta la khmih lynti ïa ka jingwan ban ïashim bynta da kiba bun.
Haba ïadei bad ka surok, u Rgh Païa u ïathuh ba ka long kaba la biang bha naduh naba sdang na khyrdop haduh kliar lum, haba phai sha ka um, u ai khublei kyrpang ïa Chief Engineer ka tnat PHE kong ba da lade hi I la leit ban jurip ïa ka tyllong um bad ha kliar u lum khnang ba ka jingpynkhreh kan long kaba biang.
Ka komiti ka kyntu ïa ki paidbah nongwan ba kin ïa snohkti lang da kaba bud ryntih ïa ki rukom pynïaid ïa ki kali bad kyntu ruh ïa ki paidbah ba kin sngewbha ban kiar ha kaba sliew ne thang ding khnang ban lait na ka jingpluh kum ka jingburom ban pynneh pynsah bad ai jingïada ïa ki sawdong sawkun jong ka mei mariang.
Kumjuh ruh ban ri kyndong ïa ka khuid ka suba bad ka jingkyntang jong une u lum jong ka jaidbynriew ka komiti ka kyrpad ruh ïa baroh ki nongwan ba kin sngewbha ban burom ïa ka Mei Mariang bad da ka jingkit khlieh shi met shi met, ïa ki jhep ne ki jakhlia kiba mih na ki jingpyndonkam jong ki nongwanshim bynta ha ka kiew pyneh rngiew ba phin sngewbha ban ïa bud ryntih lang da kaba lum thup bad bret pat ïa ki ha ki jaka theh jhep ne jaboh kiba dei rukom.
Shillong, K’Lyngkot 31: Ka nongaiktien jong ka National People’s Party (NPP), ka Dr.
M.
Ampareen Lyngdoh ka la ong ba ka jingïatan tyllai ka dang ïai don bad ka la pynpaw ïa ka jingkyrmen ba ka jingïatan tyllai shwa ka election kan sa sangeh noh tad haduh hadien ka election.
Kane ka jingkren jong ka Kong Ampareen ka long haba kylli halor ka jingkylli ïa ka jingpra jong ka NPP ha Ranikor, ha kaba ki nongkyrshan u kyrtong ba la pynbna da ka NPP, u Martin M Danggo ki la rai ban leit ïasoh noh sha ka BJP, da kaba dawa ruh ba u Bah danggo udei ban ïakhun noh ïa ka election na ka BJP ym shuh na ka NPP.
Ka Kong Ampareen ka la ong ba ha kane ka election ym dei tang u kyrtong ka NPP uba la mih hadien ba la pynbna paidbah, hynrei u kyrtong ka Trinamool Congress (TMC) na Pynthorumkhrah ruh u la leh kumjuh.
“Nga kyrmen ba kane ka jingïatan tyllai shwa ka election kan sa sangeh noh tad haduh hadien ka election, namar ki party nongwei te ha ka khyllipmat ba khatduh ruh kin khwai beit," bad bynrap ba hadien ka election kam tharai shuh ban dang don ka jingsynjor namar ka la skhem lut.
Dadenggre, K’lyngkot 31: Ka Trinamool Congress ha ka sngi Ba-ar ka la pdiang sngewbha sha ka party ïa u Augustine D Marak u kyrtong uba ka Congress ka la pynbna kum u kyrtong ban ïakhun na ka tiket jong ka party na Dadenggre.
Kane ka jingwan pynïasnoh u Augustine sha ka TMC la pdiang sngewbha da u kyrtong ka party na Dadenggre u Rupa M Marak bad u Block President jong ka Dadenggre u Jengga Jilinga M Marak ryngkat ïa palat 200 ngut ki nongkyrshan une u kyrtong ka Congress.
Haba pynshai ïa kane ka rai jong u ban pynïasnoh sha ka TMC u Augustine D Marak u la ong ba dei hadien ba u la sngewthuh bad ka jingmih ka kaiphot ba lada u ïakhun kum u kyrtong ka Congress kan don ka jingïaphiah ka vote TMC bad Congress bad baroh 2 tylli ki party kin ym lah ban jop hynrei ka long kumba pynjop biang ïa u James.
U la ong ruh ba ka jingbym don satia ka jingshim khia u Vincent Pala ïa ka Garo Hills ka la pynkhohñioh shibun ïa ki nongtrei ka party ha Garo Hills, “Kumno da ki nongïalam ka TMC na Kolkata ki lah ban wan jngoh ïa ngi katba u Vincent Pala tang na Shillong um ju lah satia ban wan jngoh ïa ki nongtrei ka party ha Garo Hills" ong u Augustine.
Shillong, K’Lyngkot 31: U President ka National People’s Youth Front (NPYF), u Bah Kitborlang Nongrem u la kyntait war ïa ka jingkynnoh ba u don bynta ban ïasylla na ka bynta ban pynrem ïa u kyrtong ka NPP na Ranikor constituency, u Martin M Danggo.
Hynrei u la ïathuh ba u Danggo ryngkat bad ka kynhun ka jong u naduh ka 28 tarik mynta u bnai ki la leit ban ïakynduh ïa u Myntri Rangbah ka Assam uba dei u nongïalam ka BJP ha Assam.
“Kane ka mut ba u Danggo u la dep shim lypa ïa ka rai bad kaei kaba la jia hynnin ka sngi ka long ban shu pyni ba ki paidbah ki kwah ïa u ban leit sha ka BJP" u la ong.
“Kane ka jingpynshai jong u nongïalam ki samla ka seng NPP ka long hadien ba la mih ka jingshah kynnoh ha ka nongkyrshan jong u Martin Danggo hynnin ka sngi, ha kaba da ki spah ngut ki nongkyrshan ki la rai ban mih noh na ka NPP da kaba dawa ruh ïa u kyrtong uba dei u MLA bad Lamphang barim, u Martin Danggo ba un mih noh na ka NPP ban ïakhun noh ïa ka election na ka Bharatiya Janata Party (BJP)".
"Kane kadei ka rukom leh jong u Danggo watla um pynpaw shai ba u la mih na ka party, hynrei la thikna ba u la dep rai bad kan nym don shuh ka jingphaidien jongu", la ong u Bah Nongrem da kaba bynrap ba ka jingleh ka jongu ka long ba u bret beit ïa ka jingeh sha ki paidbah, bad kum u nongialam u Danggo u dei ban ïalam katba ma u pat u phah ialam pynban ha ki paidbah.
Ha kaba ïadei bad ka jingkynnoh ka Kong Pelcy Snaitang ba ka la don ka jingïasylla ban pynrem ïa u Danggo, na ka liang u president ka NPYF u la pynshai ba katei ka jingïatai kadei ha ka rynsan ‘WhatsAap Group’, bad kadei halor ka mat ba ki ong ïa ka NPP ba kadei ka seng Garo, bad kane ka jingïatai kadei ha ka 5 tarik Nailar (Aug) 2022, ha kaba u la bynrap ruh ba kane ka jingkynnoh kadei tang namar ba kim don shuh da kano kano ka daw ban kynnoh ban mih na ka NPP.
“Kine ki nongïalam kiba la mih noh ki tip shai ba ngan nym mih na ka NPP, bad ka jingtieng ka jongki ka long namar lada ka NPP ka pynïeng kyrtong mynta, kan dei ka jingma ïa u Bah Danggo", la ong u Bah Nongrem, da kaba pynkynmaw ruh ïa ka by-election MDC kaba la dep jong u snem 2019.
Haba kylli kumno ka party ka pyrkhat ïa u kyrtong ka NPP hadien ba la mih noh u Danggo, u la ong ba kam long ka por kaba biang ban kren mynta, hynrei un leit sha Ranikor ban lum ïa ka jingïalang ba kyrkieh ban shim lang ïa ka rai da ki paidbah la ka party kan pynïeng kyrtong ne em ha kane ka election.
Haba kylli shuh shuh, u Bah Nongrem u la kubur ba ka jingpait jong ka NPP ha Ranikor kan ktah beit, hynrei u la bynrap pat ba ki paidbah kiba la poi sha ka jingïalang jong u Danggo ki leit da ka jingmut ba kadei ka jingïalang jong ka NPP, kaba pyni ba kiba bun ki paidbah kim tip ba ka jingïalang kadei ka ban mih noh na ka NPP.
U Bah Kitboklang Nongrem ula ïathuh ba ka Party kan sa khot noh mardor ïa ka General Meeting jong ka party ha Rangthong ha ka 2 tarik Rymphang ban ïakren halor kane ka kam.
Haba kren sha ki lad pathai khubor, u Bah Kitboklang u la ong “Ka jingïalang ka long ban thaw thymmai ïa ka party bad ban rai halor u kyrtong.
Ha kine ki sngi ban wan, u Danggo un sa ai ïa ka shithi iehnohkam hynrei ngin ym lah ban ap haduh ba un iehnoh na ka party namar ngi hap ban leh kloi ïa kane ka kam".
U la ong ruh ba kane ka jingleh jong u Danggo ka long ka jingshet kylla biang ïa ka NPP.
“Ha ka por ba u thmu ïakhun ïa ka elekshon MDC shiteng samoi hadien ka jingkhlad noh u Bah N Marwein, ha kato ka por u Danggo ula leit phai sha ka Congress.
Hadien ka elekshon u la wan phai bïang sha ka NPP.
Ngim poi pyrkhat ba kum kane ka jingjia kan wan jia biang bad un shet kylla ïa ngi sa shisien" u la ong.
U Bah Kitboklang u la kam ruh ba ki nongïalam ka NPP ha ka Jylla ki la pyrshang ban pynsngewthuh ïa u Danggo ba un neh bad ka party hynrei u la kyntait ban sngap ïa ka jingkyrpad jong ki bad khatduh ula rai ban kynthih sha kawei pat ka party.
U Bah Kitbok ula kyntait ruh ïa ka jingkynnoh jong ka nongïalam u Danggo, ka Kong Pelcy Snaitang ba ki nongïalam ka party ki la kyrshan ïa u MLA ka United Democratic Party (UDP) u Bah Pius Marwein namar ba kim kwah ba une u Lamphang barim ka Iingdorbar Thaw Aiñ un jop na Ranikor.
“Kam don satia ka jingshisha halor ka jingkynnoh ka Kong Pelcy ba nga bad ka kynhun jong nga, ngi la pyrshang ban ialap pyrshah ïa u Danggo ha kane ka elekshon ban wan" u la ong.
Haba kylli la u long uba kloi ban ïakhun ïa ka elekshon na Ranikor, u Bah Kitbok ula ong ba kane ka shong ha ki nongïalam ka party bad ki nongkyrshan hynrei na ka liang ka jong u, um lah satia ban ong eiei namar ka party kam dei ka nongkynti shimet jong u.
“Ngi don shibun ngut ki nongïalam ha ka kynhun jong nga bad khatduh ngin sa shim ïa ka rai kat kum ka jingai jingmut na ki Nongïalam jong ki Polling Station Committee bapher bapher" u la bynrap.
U Bah Kitbok u la kubur ruh ba kane ka jingshet kylla u Danggo khlem artatien kan don ka jingktah ïa ka party ha Ranikor Constituency.
Shillong, K’lyngkot, 31: Ki kyrtong kiba pan tiket na ka Bharatiya Janata Party (BJP) khamtam ki Constituency kiba don ar ngut, lai ngut bad haduh saw ngut ki kyrtong kiba ïaknieh ïa ka tiket ki don hapdeng ka jinglynga mynsiem na ka daw ka jingbym pynbna jong ka BJP ïa ka thup kyrteng jong ki kyrtong.
Ka Election Commission of India (ECI) ka la pynbna ïa ka tarik ban pynlong ïa ka elekshon sha ka Iingdorbar ha Meghalaya bad ïa ka Nagaland ha ka 27 tarik, Rymphang, 2023, ka Tripura ha ka 16 tarik, Rymphang, 2023 katba ka sngi ñiew vote kan long ha ka 2 tarik, Lber, 2023.
Dang shen, u State President ka BJP Meghalaya State Unit u Bah Ernest Mawrie u la pyntip ba ki don haduh 123 ngut ki kyrtong kiba la aplai ïa ka tiket na ki Constituency bapher bapher jong ka Jylla.
Ha North Shillong Constituency ki don arngut kiba pan tiket na ka BJP, kata, u Bah M.
Kharkrang, u Pulit IPS ba la shongthait bad u Bah Michael Kharsyntiew uba long u dkhot jong ka BJP.
Ha Dalu, ki kyrtong kiba pan tiket ki don haduh 4 ngut bad ha Mahendraganj ki don haduh 6 ngut.
Katto katne ngut ki kyrtong kiba pan tiket na ka BJP ha ka jingïakren bad u nongthoh khubor ki la pynpaw beit ïa ka jingsngew skhem ban ïoh ïa ka tiket namarba ki la trei shitom ban ïoh ïa ka jingshahniah na ki paidbah ha ki Constituency.
Ka tyllong khubor ka ïathuh ba ka jingshim rai jong ka BJP ban ai tiket ïa kino kino ki kyrtong kiba aplai tiket ka long katkum ka jingleh sorjamin da ki tnat syntiat ka Sorkar bad kumjuh da ki nongpeit pyrman kiba ka party ka la thung khnang ban pynsuk ïa ka party ban shim ïa ka rai haba ai ïa ka tiket sha ki kyrtong kiba kham ïoh jingshahniah na ki paidbah bad kiba kham don ka jingïadei kaba jan bad u paidbah.
Ka State Election Committee jong ka BJP Meghalaya State Unit ka ladep phah ïa ka thup kyrteng jong ki kyrtong sha ka Central Parliamentary Committee ba la khlieh da u Myntri Rangbahduh ka ri u Narendra Modi ban ïoh ïa ka jingmynjur bad katkum ka jingïathuh jong u Bah Ernest Mawrie ka BJP kan sa pynbna ïa ka thup kyrteng jong ki kyrtong hapoh ka 2 tarik, Rymphang, 2023.
U Bah Mawrie u la kren da ka jingsngewskhem ba ka BJP kan jop na sor Shillong, na sor Tura bad lehse na Ribhoi.
Shillong, K’lyngkot, 31: Ka Lum Sohpetbneng Komiti , ka Kynhun U Tymmen U San jong ka Seng Khasi Kmie, Mawkhar Shillong, hynnin ka sngi ka 29 tarik u Kyllalyngkot 2023, ka la pyndep ïa ka leh niam jong ka Shi Hat Shi taïew shwa jong ka Kiew Pyneh Rngiew 2023 kaban long ha ka 5 tarik u Rymphang 2023 ha u Lum Sohpetbneng.
Ka lehniam ka shi hat shi taïew, la sdang nyngkong eh na khyrdop Lum Sohpetbneng umïam da ka pynsngew ka pynsngap ka nguh ka dem ha ki ‘Lei Dwar’ Lei lynti ha ryngkat ka pynsum pynsleh da ka um khuid um suba.
Nangta, ynda lah poi ha Lum Dorbar Law Nongthroh, hangne u Tymmen U San hapoh ka jingïalam u Rgh Skor Jala, u la shim ïa ka kamram ban leit sha ka shat ka khein ka khnong ka bishar da kaba pynsngew pynsngap sha ki Blei da kaba ïa pan lyngba ki dak ki shin jong ki sakhi hok sakhi Blei jong u khaw eh u khaw shan ka lengbah ka lengsan, ban da pyntip sha ki lei ryngkew ki lei basa ban pdiang hok bad suk mynsiem ïa ka kiew pyneh rngiew kaba shi sien shi snem sha u Lum sohpetbeng.
Haba ka jingïapan lyngba ka lengbah ka lengsan ka la biang bad shai kdar, ka la dei pat ka pali ban kiew pat sa sha u lum jong ka Mei Mawbuh, hangne la pyndep ïa ka nguh Blei ka Dem Blei da kawei ka ïar kynthei bad uwei u ïar shynrang ïa kaba la pyndep ïa ka kam da u Rgh Skor Jala bad u Rgh D.
Syiem.
Haba la dep ka nguh ka dem, ka peit dak peit shin bad ka bishar lyngba u Rwieng u Rwiang ki dkhot ki dkhai bad va ka kam ka lah bha, la pynlong ka jinghiar sha kjat jong ka Mei Mawbuh, ha kaba la pynsum pynsleh da ka um ksiar ka um rupa da u Tymmen U San lem bad ki paidbah.
Ka bynta kaba lai ka nguh ka dem ka shi hat shi taïew ka dei pat ha khmat jong u Mawshong Blei u nongap nongpahara ïa ki ki sawdong ki sawkun ka kliar Lum Sohpetbeng bad ïa ka Duwan Dupat ïa kaba hangne ruh la ïaid da ka shat ka khein ka khnong ka bishar da ka lengbah ka lengsan, ban pynsngew ban pynsngap ïa ka khana ka parom jong ka jingïoh jingbit na ki dak ki shin jong ka nguh ka dem na Lum Dorbar bad na ka Mei Mawbuh.
Hangne ruh mar sien ïa shat ka pylleng, da kup ki dak ki shin katkum ka jingkyrpad na ka bynta ka jingKiew Pyneh Rngiew kaba shi sien shi snem ka ban long ha ka 05 tarik u Kyllalyngkot 2023.
Haba kut la kiew pat sa ha Ka duwan ka dupat ban pynkhuid pynsuba da ka um ksiar um rupa ba la ïadon bynta lang lem bad u Basan Rangslang jong ka ka Raid Mawbuh, ka nguh ka dem ba la pyndep da u Rgh Donbokstar Kurkalang bad kyntiew ïa ka lama jong ka seng Khasi da u Rgh O.
Pyngrope Vice President Seng Khasi Kmie.
Shillong, K’Lyngkot 31 : U National Vice President ka NPP, Bah Prestone Tynsong ha ka sngi Ba-ar u la leit ban pdiang burom hi ïa ki lai ngut ki nongïalam ba hakhmat jong ka HSPDP Mawkynrew kiba la rai ban wan treilang bad ka NPP ha ka jingpynkhreh na ka bynta ka elekshon MLA kaban long shen.
Ïa kitei ki lai ngut ki rangbah ba kynthup ïa u Bah Khring Kshiar, Bah Borlet Kharsati bad Bah Harenjune Kharmulieh, la pdiang burom ha ka jingïalang kaba heh kaba long ha Thynroit ha ryngkat ka jingdonlang u kyrtong ka NPP na Mawkynrew, Bah Kansing Lyngshiang.
Kitei ki heh HSPDP haba kren shwa ban pynïasoh sha ka NPP ki la ïathuh ba ha ka por ba don ka khlam COVID kim shym la ïohi ïano ïano ruh na ki nongmihkhmat ban mih ïarap ïa ki paidbah hynrei ki ïohi tang ïa u Bah Kansing.
“Hynrei ngi ïohi pat mynta kat kaei kaba u Bah Kansing ki bud lut la ka long naduh ba ïarap ïa kiba die jhur haduh ka dawai urea.
Kumta ngi kyrmen ba ha ka por ñiew vote ruh kin sa bud nadien jongngi bad ngin jop suk," ong uwei na kitei ki rangbah.
Shuh shuh u ong pat ba katei ka jingbud lang jong kiwei pat ïa kaei kaba u kyrtong ka NPP u leh ka pynmyntoi pynban ïa ki paidbah.
Na ka liang u Bah Prestone pat haba kren hadien ba u la dep pdiang burom ïa kitei ki rangbah u la ong ba ka jingwan khnang jong u sha Thynroit kadei namar um shym lait ban wan donlang bad u kyrtong ha ka sngi ba ki pyllait paidbah ïa ka sboh dawai kaba la ïoh ryngkat ka subsidy ha ka 13tarik mynta u bnai.
Hynrei u ong pat ba tang ha ka 14tarik ki la ïohi pynban ha ki social media ba la shah kynthoh harukom ha kaba la paw lang ruh ka kyrteng jong u kum u Symbud Myntri Rangbah.
U Bah Prestone u la ïathuh ruh ba ha ka por ba ki shim ïa ka rai ban pyllait ïa ka sboh dawai ki la aiti ha ka tnad ka Rep ka Riang hapoh ka jingïalam jong u Bah Banteidor Lyngdoh kum u Myntri Sorkar ba dei ruh u MLA jong ka Mawkynrew, ban leh ïa kaba donkam.
“Hynrei haba pynmih ïa ka Order ki khlem pynmih ïa ka kyntien subsidy.
Kumta hadien ba la wan ka kynhun ki nongrep na kylleng hapoh ka jingïalam jong u Bah Kansing, manga bad u Myntri Rangbah ngi la shong ïa ka jingïalang ban shim ïa ka rai ban ai ïa ka dawai sboh ryngkat ka subsidy," la pynshai u Bah Prestone.
Nalorkata, u ong ruh ba katei ka sienjam ba ki shim kam dei satia kaba ki pynbiej elekshon hynrei ka dei kaba kum ka sorkar ka shim na ka bynta ka jingmyntoi ki paid nongrep.
“Baroh shi katta phi thied 1200 tyngka shi byrni hynrei mynta pat ryngkat ka subsidy haduh shnong ka poi 300 tyngka, kumta 900 tyngka phi la ïoh ban thied khaw, thied doh bad kiwei kiwei kiban pynmyntoi ïa ki nongrep bad u duk su uk," u la bynrap biang.
U Bah Prestone u lapyntip ruh ba lyngba ka skim FOCUSS, tang na Mawkynrew constituency na ka 3000 ngut kiba la don kyrteng kumba 2000 duna ei ei ki paidbah kiba la dep ïoh ïa ka pisa ha ki account jong ki lyngba ka jingïarap u Bah Kansing.
“Kum u Symbud Myntri Rangbah nga kwah ban pynshai ïa phi ba kane kam dei ka ram namar kadei kaba la ai da ka sorkar kum ka bai seng na ka bynta ki nongshong shnong.
Ka jingwohnia jong ki ïa kane ka skim kadei namar ba u nongïalam jong ki um nang ban pynbiang ïa ki kot ki sla ba donkam katba u Bah Kansing pat u leit ban kynduh bad wad jingtip na ki ophisar.
"Na ka liang u kyrtong pat haba kren ha ka jingïalang kaba la poi bun bha ki paidbah na katei ka thaiñ, u la ong ba lada ki paidbah ki la ailad ïa kiwei ki nongmihkhmat ha kine ki snem ba la dep, ka la dei ka pali ba kin ailad lang ïa u kum u MLA ha kane ka samoi ba mynta.
“Long ki nongthep vote kiba jai jai, nai ïa beiñ ïa khoh, ïai shah shipor bad wat pyni ïa ka jingbitar namar ha ka 02tarik u Lber, kiba bein ba khoh ynda la dep ñiew, kin sa wan tied jingkhang ha Secretariat bad ha ophis jongnga ha Thangsning," u la ong.
Nalorkata, u ong ruh ba kane kadei ka sien kaba nyngkong kaba u ïakhun ïa ka elekshon MLA hynrei um pat ju mad pat ïa ka jingshah kren beiñ.
“Ngam lah shuh ban klet ïa ka jingjia ba mih nangne na shnong jong phi.
Kum u nongïalam nga kloi ban shah phrang namar nga kwah ban ïohi ba ha ka 02tarik ngin jop donburom," u la ong.
Ha kine ki samoi san snem ba la synshar da ka sorkar MDA ïa ka jylla Meghalaya ba la lam khmat da ka party NPP, ki paidbah, ki kynhun sengbhalang bapher bapher lem bad ki lad pathai khubor ki la ïakren bha tang shaphang kata ka High Level shi High Level.
Bun ruh ki bym sngewtynnad satia bad khohñïoh ïa ka namar baroh ki kam, la ki dei ki barit ne baheh, khamtam ki mat kiba ktah mationg ïa u paidbah bad ïa ka ri bad jaitbynriew la pyrkhat bad tuklar lut da kata ka High Level.
Ki buit poh jong ka Sorkar MDA baroh la pynïaid da ka High Level.
Kaba rai ka High Level ka dei kaba biang lut nadong shadong bad ym don ba lah satia ban ïaleh pyrshah ïa ka.
Ka High Level ka mih nyngkong eh ha ka por ba ïakhih ïa ka Them Metor ha Iew Mawlong.
Hadien kata, ka la bteng bad kiew raibi pat ter ter kat man ki kam.
Ha ki kam khappud ruh, hap pyrkhat shwa ka High Level shwa ban ïasoi MOU bad ban pynsah ïa ka Block-1 bad Block-2 sha Assam.
Ha ka jingsiat briew ha Mawlai ruh, imat ïa plan da kata ka High level.
Ha ka kam khaïi tuh dewiong lei, sngewmat la pynïaid thik thik da kita ki High Level.
Ha ka kam khyllem ka Dome ka Assembly ruh, ha ka High Level bad ki ong hana wat haduh ka kam thoh tim ha Polo ruh la tuklar lut ka High Level.
Imat kam slem shuh ba lada ki paidbah ki pynjop biang ïa kine ki High Level ha kane ka MLA elekshon 2023, kane ka High Level ka lah ban tuklar bad rung syndon kluk wat haduh ing shet ja ne kamrashet ja jong ki paidbah ruh.
Katne ka la ktah ïa ka ïoh ka kot ki paidbah ha kine ki snem ba ladep ruh, katta ruh ka High Level kam salia satia ïa ki paidbah.
Ki driver kali bapli ki la shah khñiot beiñ ha ka kamai kajih jong ki manla ka sngi, tip ki sngewthuh neem ïa kata? Ki nongdie jingdie madan, nongdie jhur, nongdie mar ba laiphew jait ki nang hiar ka die ka thied jongki manla ka sngi, tip ki sngewthuh ne em ïa kata?Ka thoh ka pule ka hiar arsut bad ïaid dadien pynban ha ka jaka ban ïaid shakhmat.
Ka apot ki nongrep bad nongbylla lei yn nai ïakren shuh bad ym don ba salia ne patiaw satia ïa ki.
Kat shaba phai ki sohsat bad duhnong suda.
Ban pyllait na kane ka sohsat, ka kheiñ burom ka jah burom jong ka jylla jong ngi, dei sa tang ban pynduh pyndam noh ïa ka High Level jong ka Sorkar MDA.
Lada kwah shisha ban pynduh pyndam ïa ka hynrei ka eh shibun namar kine ki High Level ki pyrkhat tang ïa ka myntoi bad ka ïohnong ma ki.
Hynrei, dei tang ka bor u paidbah ha sngi 27 tarik, Rymphang 2023 kaba dei ka sngi sait khuid lut kdar ïa ki jaboh jabaiñ bad ban wanrah biang ka jingkylla ha ka synshar ka khadar bad kumjuh ruh ha ka ïoh ka kot bad ka kamai ka kajih.
Lada ki paidbah kim kyndit bynriew shuh ha ka 27 tarik, Rymphang, 2023 ka sngi pynkup bor ïa u paidbah, yn nai ïa kynnoh bad tei pop shuh hadien habud namar ka jingleh hi da lade ïa lade.
Ka jingkyrduhkam kyrduh jam, ka jinghiar ka kamai ka kajih bad ki apot ba laiphew jait kin nang jur shuh shuh nangne shakhmat lada ngi bakla bad ngim ïa pyrkhat thymmai da kumwei pat.
Shillong, K’lyngkot 31: Ka VPP Youth Wing mynta ka sngi ka la pynlong da ka Bike Rally ha nongbah Shillong kum ka dak ban pan jingkyrshan na ki paidbah ha kane ka elekshon MLA ka ban long ha ka 27 tarik u Rymphang 2023.
Ïa kane ka jingñiah thuk thuk ba la lamkhmat da u Bah Ardent MIller Basaïawmoit, Presudent jong ka VPP Central Body, la sdang na Mawïongrim ter ter sha Mawlai Nongkwar, Nonglum, Phudmuri, Mawroh, nangta sha Golflink, Polo, Lawmali, Jaïaw, Mawkhar, Wahingdoh, Laban, Malki, Laitumkhrah, Nongthymmai, Madanryting, Mawblei, Laitkor, Lad Nongkrem ter ter shaduh Smit bad la pynkut ha Nongkrem.
Da ki spah ngut ki Samla shynrang bad kynthei ki la ïashim bynta lang ha kane ka rally.
La pynshngaiñ ïa kane ka jingïaid rally da ki ar shaka da ka jingïadon lang u Bah Adelbert Nongrum, kyrtong ka Seng na North Shillong, u Dr.
Ricky Syngkon, Kyrtong na Umsning, Bah Brighstarwell Marbañiang, kyrtong na Mawlai, Samla Mayborn Lyngdoh, kyrtong na Pynthorumkhrah, Bah Tony Lyngdoh, kyrtong na Nongthymmai, Bah Raja Thabah, kyrtong na Shillong West.
Haba ai ka jingkren kaba lyngkot hadien ba la pynkut ïa kane ka rally ha Nongkrem, u Vice President jong ka VPP Youth Wing, u la ong ba ka VPP ka lah ban dei kaba duk ha ka spah pyrthei,hynrei kam duk pat ha ka spah mynsiem.
Dei namar kane ka daw ba ki Samla ki la mih da ki spah ngut mynta ka sngi haba pynlong ïa kane ka rally wat haba la wer tang lyngba ki lad pathai khubor ruh.
Haba pynpaw ka jingsngewnguh ïa ki Samla bad ki nongïalam kiba la wan ïashim bynta ha kane ka bike rally, une u samla nongïalam, ula ong ba kane ka mynsiem ka jingieit ïa ka Party kadei ban pur sha ka jingieit ïa ka ri bad ka jaidbynriew bad ïa kane lah ban leh ruh ryngkat ka jingkitkhlieh lyngba kane ka elekshon da kaba kyrshan ïa ki kyrtong jong ka VPP.
Ampati: U National President ka National People’s Party (NPP) u Conrad K.
Sangma mynta ka sngi ki la ïalam ïa ki spah ngut ki nongthep vote na ki lai tylli ki Constituency ka South Garo Hills District ban leit tur da ki thuk thuk sha ka ktem ba khlaiñ eh jong u Dr.
Mukul Sangma, kata ka Ampati.
Kane ka jingleit tur da ki arshana ka long lyngba ka Bike Rally kaba la sdan na Ampati sha Garodubhi kaba ka jingjngai ka long 20 Kilometar.
Haba kren ha ka jingialang ïalap elekshon ha Ampati, u Conrad u la kular ba ka NPP kan sa plie lad ban aikam haduh 5 lak tylli lyngba ki lad seng kam bapher bapher bad ki thong kiba ka sorkar ka la buh.
U la ong ba ka Sorkar ba ialam da ka NPP ha ki san snem baladep, ka la pynsdang bun tylli ki kam kiba la ai jingmyntoi ïa ki samla kiba kynthup ia ka PRIME, kaba la ai jingkyrshan pisa bad pynioh jinghikai pyntbit na ka bynta ki nongseng kam lajong.
“Ka party jong ngi ka ju phaikhmat na ka bynta ban kyntiew ïa ka bha ka miat jong ki samla, lyngba ki prokram kum ka PRIME, ngi la kyntiew ïa ki nongsengkam ha Meghalaya," u la ong.
U la ong ba ka NPP ka la trei shitom na ka bynta ki samla da kaba wanrah ia ki prokram kum ka ASPIRE Meghalaya bad ka YESS Meghalaya.
Shuh shuh u la ong ba ki samla ha ka Jylla ki ïoh ïa ka lad ban pynpaw pyrthei ha ka sports, ka rwai ka siaw ka tem ka put bad kiwei kiwei de ki kam bad ka NPP kan dang ïai bteng ban kyntiew shuh shuh ia ki prokram jong ki samla da kaba pynlong ïa ki rynsan ialehkai ha ki shnong, ki district bad ha ka jylla khnang ban plie lad ia ki.
“Ha ki san snem ki ban sa wan, lada u paidbah u pynkup bor ïa ngi, ngin sa nang iai bteng ïa ki prokram jong ngi ban phaikhmat sha ki samla," u la kular.
Da kaba pynkynmaw ha ka jingialang kaba la long ha u snem 2018, ka NPP kam shym la jop wat tang shi seat na South West Garo Hills, u la ong, ka long kaba eh ïa ka Sorkar ban pynsdang ïa ki kam pynroi namarba ki MLA ki dei na ka Liang Pyrshah naba kim ju ai ka jingiatreilang bad ka Sorkar.
U la ong ba ka NPP ka la buh thong ban ioh ia ka jingjop kaba bun paid ha kane ka kynti bad kumba paw ka paw ha South West Garo Hills kan don ka jingiatylli ban pynthikna ïa ka jingjop jong ka NPP.
"Ka long kaba donkam eh ïa ki MLA ban ïatreilang bad ka Sorkar.
Kan jin da la bha shaba palat ban don ïa ki MLA kiba don ha ka Liang Synshar," ong une u nongïalam ka NPP.
Haba kynnoh ïa ka TMC mynta ka la kad arliang, u la ong ba bun na ki nongkyrshan ka TMC ki la mih noh bad pynïasoh bad ka NPP namarba ki tip shai ba ka TMC kam don lawei satia.
Ha ka jingïalang ba la sakhi lang ha ki hajar ngut ki paidbah, da ki spah ngut ki nongkyrshan ka TMC ki la pynïasoh bad ka NPP ban ai jingkyrshan ïa u Stevie Marak, u Subir Marak, u Sanjay A.
Sangma bad ïa u Ian Botham K Sangma.
Shillong, K’Lyngkot 31 : U National Vice President ka NPP, Bah Prestone Tynsong ha ka sngi Ba-ar u la ong ba ka jingmih noh ki nongïalam ka NPP Ranikor kaban sa bud lang ruh da u Bah MM Dangngo kadei kaba la pynbeit lypa la kumba katto katne.
“La kumba shi bnai ei ei ngi la ïoh jingtip ba u leit ban kynduh ïa ki nongïalam BJP ha nongbah Guwahati.
Hynrei, ngam nud ban ong ei ei halor kata namar haba u briew u mon ban leh kumta ngim lah ban leh eiei shuh" ong u Bah Prestone haba kren bad ki lad pathai khubor.
U ong ruh ba na ka liang ka party kim kwah shuh ban ong ei ei namar ïoh lehse u Bah Dangngo u sngew kumba lada u leit sha ka BJP un jop ha kane ka elekshon MLA.
U Bah Prestone u ong ruh ba mynta ki shaniah ha ka jingstad jong ki paidbah ka Ranikor ban bishar bad ai ka jubab.
“Kane ka la paw khyllung khynnah lut namar u mih na ka NPP u leit sha ka Congress u wan phai biang sha ka NPP bad mynta pat u mih biang ban leit sha ka BJP.
"Shuh shuh u ong ruh ba ïa ka jingkheiñ jingdiah hi yn sa paw pyrthei lut ha ka 02tarik u Rymphang mynta u snem kaba dei ka sngi ñiew vote.
Shwa kane, u Bah Prestone u la ong ruh ba dalade hi u la pyrshang ban kren ïa u Bah Dangngo tangba um shym la ïohlad satia namar ka mobile jong u kaba shu pynlip beit.
Haba pynshai pat halor ka jingkynnoh ba ki heh ka NPP kim ju ailad ban kynduh ïa ki nongïalam ka NPP Ranikor ban kynduh ïa u Myntri Rangbah ba dei ruh u National President, na ka liang u Bah Prestone u la ong ba katei kadei ka jingkren ba khlem nongrim namar na ka liang jong u ryngkat u Myntri Rangbah ki ladep ban shong bad u Bah Dangngo ryngkat u ki heh NPP na Ranikor ban kren halor kiba bun ki phang kiba ïadei bad ki mat jingdawa jong ki.
Kumban shu kdew hangne, da ki spah ngut ki nongïalam ka NPP na Ranikor ki la resaiñ paidbah ha ka sngi Nyngkong bad leit ruh ban pynïasoh sha ka BJP.
Ha kane kajuh ka sngi ki nongïalam ki la pynbor ruh ïa u Bah MM Dangngo ba u ruh un resaiñ lang noh bad pynïasoh lang sha ka BJP ban pynkhreh na ka bynta ka elekshon MLA kaban sa long shen.
Ki nongïalam hapoh ka jingïalam jong ka kong Pelcy Snaitang ki la kynnoh ruh ba ka jingmih jong ki kadei hadien ba ki ïohi ïa ka message kaba la phriang kylleng kaba kynnoh ba ki heh NPP ki kwah ban pynrem ïa u Bah Dangngo ha kane ka elekshon.
Khliehriat, K’lyngkot 31: Ka Khliehriat Block Congress Committee (KBCC), Youth Congress Committee bad Mahila Congress Committee jong ka Khliehriat ka la ai por 48 kynta ïa ka Meghalaya Pradesh Congress Committee (MPCC) ba kan pyndam ïa ka Kong Jhanika Siangshai kum ka kyrtong ban ïakhun na ka tiket jong ka Congress namar kane ka kyrtong kaba ka MPCC ka la pynbna kam dei shuh satia ka dkhot jong ka Congress.
Na ka liang ki dkhot jong ka party ki la kyntait ruh ban pdiang ïa ka kyrtong ba ïa ka kyrteng jong kane ka kyrtongba ka MPCC ka la pynbna namar kam dei shuh satia ka dkhot jong ka party.
“Ka Khliehriat Block Congress Committee ka dap da ka jingsngewsih bad sngewdiaw ka mynsiem ban ïohi ïa ka kyrteng ka Kong Jhanika Siangshai kum ka kyrtong ka party napoh 6-Khliehriat Assembly Constituency, ka jingleh ka MPCC ka la shu shimrai hi beit khlem pyntip bad ïa syllok shuwa ruh bad ki nongïalam bad ki noongtrei ka party ha ka block bad district level.
Kane ka pyni ka jingbymsuit ñiew bad bym burom shuh ïa ki Nongïalam ka Block bad district level da ka MPCC," ong Secretary ka KBCC u Bah Rimistar Dkhar.
“Hadien ba la ïohi ïa kane ka khubor ka Khliehriat Block Congress Committee (KBCC) lem bad ka Khliehriat Assembly Youth Congress Committee (KAYCC) bad ki Mahila Congress Committee, ki circle bad ki unit jong ka party ngi la ïalum kyrkieh ïa ka jingïalang ha ka Khliehriat West, da kawei ka jingmut ngi la rai ba ngim pdiang satia da leilei ïa kane ka kyrtong ba la pynbna da ka MPCC.
Na ka liang jong ngi ngi aipor 48 kynta ïa ka MPCC ban weng ïa ka kyrteng jong ka kum ka kyrtong bad lada ka MPCC kam sngap ïa kane ka rai jong ka block ngim banse ban shim da kawei ka rai kaba tyngeh," u la bynrap.
Shuh shuh na ka liang jong ka KBCC ka la buh jingkylli ha kano ka nongrim ka MPCC ka ai tiket ïa ka Kong Jhansi ka briew kaba la mih na ka party naduh u snem 2022.
“Kumno ka MPCC ka buh kyrtong da ka briew kaba bein bad krenpoh ïa ka party bad ïa ki nongïalam jong ka naduh state haduh block level? Ïoh ka MPCC kam tip ba ka Jhanika Siangshai ka la phet noh ruh na ka party ha ka 23 Nailar 2022 bad ka la leit ban pynïasoh sha ka NPP ha ka 11 Nailur 2022," u la ong.
Shillong, K’lyngkot 31: Ka MLA jong ka East Shillong Constituency ka Dr.
M.
Ampareen Lyngdoh bad ka para ka Dr.
Jasmine Mary Lyngdoh ha ka sngi baar ki la thep kyrteng hakhmat ki Returning Officer, ha Ophis treikam jong u Deputy Commissioner jong ka East Khasi Hills District na ka bynta ban aireng ha ka elekshon sha ka Iingdorbar Thawaiñ ka ban sa long ha ka 27 tarik, Rymphang, 2023.
Ka Dr.
Ampareen bad ka Dr.
Jasmine ki la thep kyrteng kum ki kyrtong jong ka National People’s Party (NPP) ban ïakhun na East Shillong Constituency bad na Nongthymmai Constituency.
Ha ka jingïakren bad ki lad pathai khubor ka Dr.
Ampareen ka la ong, “ka dei ka rukom leh ha ka iing jong ngi naduh u snem 1972 i Pa (Peter G.
Marbaniang) i dei iba nyngkong eh ban thep kyrteng beit bad hadien kata i Bahbah (Bah Robert G.
Lyngdoh) i dei beit iba nyngkong bad ynda la nga la shimti ma nga ïa kine ki kam ruh nga ju thep kyrteng beit ha kane ka sngi nyngkong.
Ka ju dei ka jingsarong jong ka ïing ka sem.
"Haba kylli, ka la ong, “shuwa ban rai ban leit sha kawei ka party ruh nga la rai bad ïa syllok bad ki paidbah lajong.
Ka jingleit sha kawei ka party ruh kam shym la ktah satia ïa ka jingmih jong nga ban ïakhun.
Ngim ju dei ban sarong kum ki nongtyrwa ban long ki nongïaleh elekshon ha ka Constituency hynrei nga tip ba ka sur u paidbah, ka jingieid u paidbah, ka jingai ka kti ka mon jong u paidbah nga i ha kine ki taïew hadien ba nga la rai ban leit sha ka NPP ka la nang kham skhem shuh shuh.
"Halor ka mukotduma, ka Dr.
Ampareen ka la ong, “ki paidbah jong ngi la ïashai halor ka mukotduma ha District and Session Court ïa kaba la nga la pyntip ïa ka jingbymdon kti jong nga ha kata ka kam.
Baroh shi katto la shu ïakren ha lynti ha syngkien.
Ka Election Commission ka ailad ïa ngi kiba la shah kynnoh ba ngin leit sha ka mukotduma ba ngin pynbna ruh sha ki paidbah ba peit ki jingbakla ki jingduna ki lah ban don hynrei ngi dei ki kyrtong jong ki.
Kato ka kam ka long sa tang ban leit pynkhuid hakhmat ka ïingbishar.
"Ka Dr.
Jasmine Lyngdoh ka la ong, “ngi te ngi ai ka shispah na ka shi spah bad kata ka shong ha ki briew ban ai shispah na ka shispah ba kin kyrshan ïa ngi namar ki ïohi kumno ngi ïatrei, ki tip ki prokram aiu ba ngin wanrah sha Nongthymmai bad sha ka Jylla.
Nga kyrmen ba kin don beit bad nga,".
Haba kylli, ka la ong, “ka thong kaba nyngkong eh ka long ban peit ïa ka jingdonkam jong ki nongshong shnong ha ka Constituency bad ym dei tang shisien ha ka elekshon hynrei borabor ba ngin leit kynjoh ktien ïa ki, ngin leit sngap ïa ki jingkam jong ki bad ngin ai beit ka jingshakri kaba long na ka mynsiem khnang ba kin ïoh ïa ki jingdonkam.
Lada ki nongïalam kim poi sha ki briew, kin ym tip hi ruh ba ki don kum kine ki prokram, dei ban kyntiew keiñ ïa ki.
"“Ha Nongthymmai ba ka um ka kham jynjar ngin ïaleh katba lah ban ïakren ïa kine ki jingkyrduh um jong ki.
Ka jingïoh jong ki (paidbah) ka shu syrwa tang haba thied um.
Haba ngi peit, ki bun ki iing kiba donkam shisha ïa ki Housing Scheme.
Ki khynnah samla leilei, ka jingstad jong ki tangba ym don ba pyni ki lad ki lynti kumno ban pynmyntoi ïa ka jingstad.
Nga ïohi ba ka spah jong ka Meghalaya hi ka dei ha ki khynnah samla," la bynrap ka Dr.
Jasmine.
“Ka dei ha ki briew ban sngewthuh ba ka pisa ka dei tang shi sngi bad ka jingtrei shitom bad ki prokram kin long shi rta jingim.
Nga buh ïa kata ha ki briew ba kim dei ban shah pynbiej namarba ynda ki la shim ïa ki jingai lehse ka jingduk jong ki ka pynlong ïa ki lada ki leit sha ki MLA ym don ba sngap shuh keiñ ïa ki.
Ki dei ban stad ka rukom thep vote mynta ka kynti.
U MLA barim jong ka Mylliem Constituency u Bah Pynshai Manik Syiem ha kane ka sngi u la thep kyrteng kum u kyrtong shimet ban aireng pyrshah ïa u MLA u Bah Hamletson Dohling bad ïa u MDC u Bah Ronnie V.
Lyngdoh na Mylliem Constituency.
Shillong, Lber 7 : U Nongïalam ka Congress Legislative Party (CLP) u bah Ronnie V Lyngdoh uba long u MLA ka Mylliem u la ong ba ka Liang Pyrshah kan pynthikna ba kan bud dien ïa ka sorkar MDA -2 khnang ba kan trei bha na ka bynta ka jingmyntoi ki paidbah.
ïa kane u la jubab halor ka jingkylli mano ban long u nongïalam ka Liang Pyrshah.
U bah Ronnie u la ong ba ka jingkylli mano ban long nongïalam kam don jingmut namar kaba kongsan ka long ba ki seng saiñ pyrthei kiba don ha ka liang pyrshah kin ïatrei lang kum kawei ka kynhun ban peit ba kane ka sorkar ka dei ban ai ka jingshakri kaba paka ïa ki paidbah.
Kumba long mynta ka Liang Pyrshah ka don 14 ngut ki MLA, 5 na ka Congress, 5 na ka TMC bad 4 na ka VPP.
Lada bud ïa ki rukom kiba rim la dei ban ïoh nongïalam Liang Pyrshah na ka Congress namar ka dei ka National Party hynrei “ Halor kane ngin sa ïa shong pyrkhat lang namar kaba kongsan ka long ba ngin shim ïa ka bynta ka ban wanrah ïa ka Liang Pyrshah kaba khlaiñ namar dei lyngba ki jingai jingmut na ka Liang Pyrshah ba ki paidbah kin ïoh shibun ki jingmyntoi" ong u bah Ronnie.
Kine ki Seng Saiñ Pyrthei ki la pyrshang ban thaw ïa kawei pat ka sorkar da ka jingïalang lang ka UDP, HSPDP hynrei ka la pulom noh namar ki arngut ki MLA ka HSPDP ki la leit kyrshan noh ïa ka NPP.
Hadien kane ka UDP bad PDF ruh ki la leit kyrshan lang ïa ka sorkar u Conrad K Sangma.
Haba la kylli u bah Ronnie u la ong “ Nga ngeit skhem ba ka UDP, HSPDP bad PDF ki kwah ban ïoh ïa ka sorkar kaba skhem na kata ka daw ki sa leit ban ai ka jingkyrshan.
Namar dei tang ka jingsynshar kaba skhem ka ban wanrah ïa ka roi ka par ha ka jylla bad kane ka dei kaba donkam tam" ong u bah Ronnie.
U kyntu ïa ka sorkar MDA 2 ba kan shim khia ban kyntiew ïa ka jingkoit jingkhiah, pule puthi, bad ban pynthikna ba ha kine ki san snem ka jylla kan kiew shaphrang ha baroh ki liang naduh ki surok ki lynti ki synkieng bad haduh ka umbam umdih bad kiwei kiwei ki bynta ruh.
Shillong, Lber 07: U Bah Paul Lyngdoh, uwei na ki Myntri jong ka sorkar MDA 2 uba dei na ka Seng UDP, u la ong ba ka jingpynkylluid ïa ka Sor Shillong kam dei tang ban pynkynriah ïa ka Them Metor na ïew Mawlong, hynrei u la ong ba kadei ban peit lut ïa kiwei de ki bynta kiba pynkhapngiah ïa ka Sor.
Haba ïakren bad ki nongthoh khubor hadien ba ladep ka jingpynsmai ha Raj Bahvan, u Bah Paul u la ong ba un pyndonkam lut ïa kaei ïa ka jingtbit ba u la ïoh ha kine ki laiphew snem kum u nongtrei ha ka imlang sahlang bad kum u nongïalam ha ka saiñpyrthei na ka bynta ban trei ban kyntiew ïa ka jylla ha kiba bun ki liang naduh ka jingeh ba ki Samla ki ïakynduh, nangta ki jingeh jong ka ha ka liang ka kamai kajuh bad kiwei kiwei.
Shuh shuh u Bah Paul u la ong ba u hun beit ïa kano kano ka jingbhah kam kaba la ai ha u bad ka kamram jong u ka long ban shakri bad ban pyndep ïa ka kamram kaba ki paidbah ki la bynshet ha u.
Shillong, Lber 07: U National President ka National People’s Party (NPP) uba long biang u Myntri Rangbah ka Jylla u Conrad K Sangma, ula ong ba ka Party ka la kut jingmut ban pyntreikam ïa ka Inner Line permit (ILP) hapoh Meghalaya bad ban buddien ïa ka kam ban pynbeit noh ïa ka jingïakajia pud bad ka Assam ha poh kane ka samoi san snem.
“Hooid ka thong kadei hi ban pynbeit noh ïa u pud u sam jong ka jylla hapoh kane san snem" la ong u Conrad.
U Conrad ula ong ba ka sorkar jylla bad naka liang ka Party kan shim khia ban ïakren bad ka sorkar pdeng halor ka jingdawa ILP, ban pynrung ïa ka ktien Khasi bad Garo hapoh ka khyrnit ba phra ka Riti Synshar ka ri India.
“Kine ki mat ki dei kiba ha khmat eh jong kane ka sorkar ban wan bad ka party" ula ong.
Haba pynshai ïa ki mat bad ka thong ba ka sorkar ka don, u Conrad ula ong ba kane ka sorkar kan ïaleh ban thaw kam na ka bynta ki samla ha kine ki san snem ban wan.
“La ka dei hapoh ka tnat IT sector, hapoh ki san snem ba la dep ka sorkar ka la lah ban thaw kam haduh 3,000 hapoh ki Call Centre bad BPO IT Park bad ka thong naka bynta ki san snem ban wan ka dei ban thaw kam palat 20,000 bad haduh 5,000 tylli ki kam ka sorkar ka la dep mang tyngka" la ong u Conrad.
U Conrad ula ong ba ka sorkar kan kyntiew ïa ka lad ïoh kam hapoh ka tnat jngohkai pyrthei hapoh kane ka jylla namar ka Meghalaya kadei kawei na ki jylla hapoh India kaba paw bha namar ka jingitynnad ka mei mariang.
“Ka sorkar ka sngew ruh ba ka tnat ka rep ka riang kadei kawei ka lad ban kyntiew ïa ka ïoh kam ïoh jam bad nalor kine ka sorkar kan kyntiew ruh ïa ki lad ïoh kam haba ïadei bad ka tnat ka koit ka khiah bad ka pule puthi bad nalor kiwei kiwei de kum hapoh ka tnat Social Sector" ula ong.
Ula ong ba ka sorkar synroplang MDA-I ha ki san snem ba la dep kala kyntiew bha haba ïadei bad ka jingpynïoh surok ha baroh kawei ka jylla.
“Nga kyrmen ba ha ki san snem ban wan baroh ki longïng kin ïoh um bam um dih, ki surok, ki bording bad naka liang ka sorkar kan sa pynkhreh bha ïa ki lynti ïaid ban pynurlong ïa kine baroh" ula ong.
Haba kylli halor ki jingshah kynnoh bamsap, na ka liang u Conrad ula ong ba ka kyntien bamsap ka dei ba la pynmih da kito kiba pyrshah ïa ka sorkar jylla.
“Ki jingkynnoh ki mih hynrei ïa ka kyntien bamsap la pynmih da kito kiba pyrshah ïa ka sorkar hynrei na ka liang ka sorkar MDA kam don ei ei ban buhrieh bad ïa kiei kiei kiba ka Liangpyrshah kala dawa, na ka liang ka sorkar ka la pynurlong" ula ong.
Mumbai, Lber 08 : Ka shi kol ba la thep da u Sunil Chhetri ka la pynlong ïa ka Bengaluru FC ban pynliem da 1-0 kol pyrshah ïa ka Mumbai City FC ha ka jingïalehkai semifinal jong ka leg 1 ha ka Indian Super League (ISL) 2022-23 ha ka miet sngi ba ar ha Mumbai Football Arena.
U Chhetri u la mih madan kum u rangïalehkai shongben ha Mumbai Football Arena bad thep ïa katei ka shi kol ha ka minit ïalehkai ba 78 ha kaba ka Blues (Bengaluru FC) ka don jingkyrmen ha ka jingïalehkai semifinal kaba ar ha Bengaluru ha ka sngi U Blei mynta ka taïew.
Ka Mumbai City kaba la lah ban ïalehkai bha ha baroh ka samoi, sa shisien ka la wanphai biang da kaba pynpra ïa ki bynta ïalehkai jong ka kynhun pyrshah bad ka ïoh kham bun ki kabu ban thep kol ban ïa ka Bengaluru FC.
Ha ka minit ïalehkai kaba dang ïaid ar minit, u Greg Stewart u la buh bol bha hapoh box na ka bynta u Bipin Singh, hynrei ka bol ba la khyrwit da u Bipin la ïoh ban kyrda noh da u Prabir Das.
Utei u rangïalehkai dien (defender) u la ïoh biang ban mih madan tang hadien shiphew minit u la lah ban kyrda ïa ki bol ba la shut da u Lalengmawia Ralte bad Jorge Diaz.
Hadein ba ka bol ka la lait noh sharud, u Roshan Naorem u la pashat beit sha u Mourtada Fall, hynrei u Phurba Lachenpa u la ur noh ha madan shuwa ba u Roy Krishna un khyrwit ïa ka bol kaba la tam noh ïa u dieng kol.
Tang hadien ki san minit shuwa ban kut ka kylla step, u Stewart u la pashat sha u Diaz hapoh box ha kaba utei u rangïalehkai u la ïoh ban bat ïa ka bol.
Hynrei u Gurpreet Singh Sandhu u la ïoh ban kem noh ïa ka bol shuwa ba utei u rangïalehkai ka Argentina un ïoh ban shut ïa ka bol, kumta haduh kaba kut jong ka kylla step baroh ar ki kynhun ki la leit phai sha la ki kamra khreh khlem da lah ban thep kol.
Ha ka kylla miet, ka Bengaluru FC ka la pynmih madan ïa u Sunil Chhetri ha ka jaka u Sivasakthi Narayanan,bad utei u rangïalehkai ba la ïaw jong ka ri India u la lah ban pynkylla ïa ka rukom ïalehkai jong ka kynhun.
Ha ka jingïalehkai kaba la poi mar shiteng jong ka kylla miet, u Das u la ïoh ban khyrwit ban thep kol na shajngai hynrei ka bol ka la tam noh ïa u dieng kol, katba ïa ka jingïalehkai la sdang ban thep kol nyngkong da ka Bengaluru FC.
U Chhetri u la ïoh ban thep ïa ka shi kol lyngba ka ka jingshut corner na u Roshan da kaba sangah da ka khlieh.
Ka Bengaluru FC lyngba katei ka shi kol ka la nang ïakhuntyngeh bad ñion beit sha ka kut jong ka Mumbai City FC ha kaba ka la ïoh ban pynsmiej katto katne ki jingpyshang thep kol.
U Chhetri u la ïoh ban khyreit arsien hynrei u Lachenpa u la ïoh ban kem ïa baroh ar.
Kawei kadei ha ka minit kaba khatduh ha kaba u Chhetri u la ïoh ban rah ïa ka bol bad ha ka jingpyrshang thep kol u Lapencha u la ïoh ban kyrda noh.
Ka Mumbai City kaba la pyrshang ban pynphai kol hynrei haduh kaba kut ka Bengaluru FC ka la pynliem syndon da 1-0 kol.
Ka Bengaluru FC kan pynkhreh ban wanphai sha ka jingïalehkai ha Sree Kanteerava Stadium ha ka sngi Thohdieng (12-03-2023) na ka bynta ka jingïalehkai semifinal jong ka leg kaba ar.
Shillong, Lber 07 : Ryngkat ka jingïadon lang u Myntri Rangbah duh ka ri, u Narendra Modi bad u Myntri korbar ri, u Amit Shah, u National President ka National People’s Party (NPP) Conrad K Sangma, ula bam smai mynta ka sngi ha phyllaw jong ka Raj Bhavan, hapdeng ka jingïadon lang kiba haïing hasem bad ki nongkyrshan jong jka Pary bad ki heh sorkar.
Nalor u Modi bad u Shah, la ïadon lang ruh u President ka BJP, u JP Nadda, u Myntri Rangbah ka Assam Himanta Biswa Sarma, u Myntri Rangbah ka Sikkim Prem Singh Tamang bad u Myntri Rangbah ka Jharkhand Hemant Soren.
Ryngkat bad u Conrad uba la bam smai ha ka sien kaba ar lynter, kiwei pat kiba la shim smai ki long ki arngut ki Symbud Myntri Rangbah, u Bah Prestone Tynsong bad u Bah Sniawbhalang Dhar.
U Lat ka Jylla, u Phagu Chauhan ula pynbam smai ruh ïa u Marcuise N Marak, Rakkam A Sangma, Kong Ampareen Lyngdoh, Bah Comingone Ymbon bad A T Mondal kiba dei na ka NPP.
Kiwei pat ki long u Bah Paul Lyngdoh bad Bah Kyrmen Shylla na ka UDP, Bah A.
L.
Hek na ka BJP bad u Bah Shakliar Warjri jong ka HSPDP.
Haba ïakren bad ki nongthoh khubor hadien ka jingbam smai, u Conrad ula ïada ïa ka jingbuh arngut ki Symbud Myntri Rangbah da kaba ong ba kam long satia kaba bakla namar mynshuwa ruh la ju don kum kane ka jingpynbeit bad kane ka pyni ïa ka jingkhlaiñ ha ka jingmihkhmat na ki thaiñ bapher bapher jong ka Jylla.
Da kane ka jingpynlong ïa ka sorkar thymmai hapoh ka jingïalam ka NPP, ba la tip kum kaMDA-2, u Myntri Rangbah u ngeit skhem ban pynbteng ïa ka jingtreikam khem shongthait bad ban pynleit jingmut ha ki kam kiba la pyntrei naduh ki san snem bala leit noh.
“Khnang ban nang lah pynjanai shuh shuh ïa ki jingtei kiba don ha Jylla, ngin nang trei shitom ruh ban pynjanai ïa ka koit ka koit bad ka pule dangle, ka ïoh kam ïoh jam ki Samla bad ka kamai kajih ki briew" la ong u Conrad.
U Conrad, u la ong ruh ba ka sorkar thymmai kan pynjanai ïa kiei kiba la leh ha ki san snem bala leit noh, namar ki juh ki skhim kiba la pyntrei ha kine ki snem bala leit noh ki dei kiba biang namar ka jingbiang ka jingkheiñ jingdiah, ka jingpeitngor ba ngi la leh kin nang ïai bteng ha kaban pynthikna ba kine ki skhim kin ai jingmyntoi pura ïa ki nongshongshnong ha manla ki shnong ki thaw.
Haba jubab ia ka jingkylli ba kumno ka Sorkar MDA-2 ba ïalam da ka NPP kan leh halor ka kam tih beaiñ ïa u dewïong, u Myntri Rangbah ula ban jur ba ka Sorkar kam ju ailad satia ïa ka jingtih beaiñ bad kan shim ruh ïa ki sienjam ban pynthikna ba kum kine kijait kam kin ym jia satia.
Ula pyntip ruh ba ka sienjam ban tih dewiong da ka jingstad saïan ha Jylla kala nang ïaid mynta.
Halor ki jingkynnoh jong ka BJP pyrshah ïa ka sorkar MDA bala leit noh, u Conrad ula ong ba barabor ki jingiapher jingmut kin mih beit hynrei kaei kaba kham kongsan ka dei ka jingïatreilang bad ban wad ia ka lynti ban pynbeit ïa ki jingeh.
K a jingdawa ban pyntreikam ïa ka Inner Line Permit ha kane ka jylla Meghalaya ka la ïaid mynta la 3 snem tam hynrei kane ka jingdawa ka dang sahkut hapoh ka Almari jong ka Ministry of Home Affairs jong ka Sorkar India kaba dang bishar ïa kane ka jingdawa.
Ka Ingdorbar Thawaiñ jong ka Jylla ha ka 19 tarik, Nohprah, 2019 ka la mynjur ïa ka Resolution ban pyntreikam ïa ka ILP ha kane ka jylla Meghalaya bad kane ka Resolution lehse kaba tang ar sla haduh mynta ka Sorkar India ka dang eksamin khlem pat ai resol satia watla ki lai snem kynthih ki la tyllun.
Ka Sorkar kaba rim hapoh ka jingïalam jong u Conrad Kongkal Sangma ka la pyndep ïa la ka jong ka kamram bad ki 60 ngut ki MLA ki la mynjur da kawei ka sur ban pyntreikam ïa ka Inner Line Permit ka aiñ ka ban khanglad ïa ka jingwan rung kyrthep jong ki mynder ha kane ka jylla.
Hynrei ka Sorkar Meghalaya Democratic Alliance-II kaba dang ïalam hi da u Conrad Sangma kan dang hap ban buddien ïa kane ka jingdawa kaba u paidbah u la angnud bad u la khmihlynti la slem bha namarba ka Meghalaya ka dei ka jylla kaba don markhap bad ka ri Bangladesh.
Dang ha ka sngi kaba u Conrad Sangma u la bam smai kum u Myntri Rangbah jong ka Jylla ha ka sien kaba ar, ula kren sha ki lad pathai khubor ba ka Sorkar jong u kan dang ïaid buddien ban pyntreikam ïa ka Inner Line permit (ILP) hapoh Meghalaya bad ïa ka kam ban pynbeit noh ïa ka jingïakajia pud bad ka Jylla Assam ha kane ka samoi san snem.
Sa kawei pat ka jingangnud jong u paidbah ka dei ka jingdawa ban pynrung noh ïa ka ktien Khasi bad Garo hapoh ka Khyrnit Baphra jong ka Riti Synshar ka ri IndiaKine ki dei ki mat kiba u paidbah hi haduh mynta u dang angnud ban ïohi ba ka Sorkar kaba thymmai ha kane ka kynti ka dei ban shimkhia bha nalor ba ki dei ruh ki mat kiba la sahteng mynta la slem bha.
Lada kane ka Sorkar kaba mynta kam lah satia ban pynurlong ïa kine ki jingdawa, u paidbah un sa tip shai ba ka BJP ka shu pyndonkam ïa ka NPP tang ban ïoh jingmyntoi ha ka saiñpyrthei.
Ha ka elekshon ba ladep ka BJP kam shym la pynrung satia ïa ka mat ILP hapoh ka Manifesto hynrei u General Secretary ka BJP u Rituraj Sinha u la ong ba ka dei ka mat kaba da hap ban ïasyllok bha bad ki kynhun bapher bapher.
Kane ka jingkren jong une u nongïalam ka BJP ka pynpaw lehse um pat tip eiei hi ruh ba ka Ingdorbar Thawaiñ jong ka Jylla Meghalaya ka ladep mynjur ïa ka Resolution bad mynta kane ka jingdawa ka dang sahkut hapoh ka Almari jong ka Ministry of Home Affair.
Ha kawei pat ka liang, ka jingkren jong une u Sinha ka pynpaw ïa ka jinglong kaba ar sap jong ka BJP kaba ap kmang ban ïoh shim kabu ha ka elekshon kaba dang shu dep shen kumba ka la khmihlynti ha Manipur ha ki snem baladep hynrei phewse kane ka jingkhmihlynti ki la shu pulom khlem da lah ban thaw pyrthei shano shano ruh.
Ki jingdawa kin shu sahkut hapoh ki Almari jong ka Sorkar India lada ki nongïalam jong kane ka Jylla Meghalaya kim buddien kumba ki leit buddien ïa ki song pynroi ban dawa ïa ka bhah kaba ka Sorkar Jylla ka dei ban ïoh na ka Sorkar Pdeng.
Ki jingdawa kin sa shu kut tang ha ki jingïakren bad kan ym don satia kano kano ka jingseisoh lada kam don ka jingbuddien bad ka jingshim na ki nongïalam jong ka jylla khamtam eh na ka Sorkar Jylla.
Nongstoiñ, Lber, 8: Ka jingpep trei khah khah ki ophisar ha ki tnad ophis sorkar bapher bapher, ka la ktah shibun ïa ki paidbah u ba leit donkam ha ki ophis.
Ym tang katta hynrei ka jingpep trei jong ki, ka wanrah ruh ïa ka jingpynduhnong bad ka pyndkoh ha ka rukom treikam, la ka long ïa u paidbah ne ïa ki ophisar, namar kim lah shuh ban pyndep ïa la ka thong kaba la bthah da ki bor kiba halor.
Haba ïadei bad katei phang haba u nongthoh khubor u la pyrshang ban wad jingtip kaba kham bniah, kaei ka daw jong ka jingpep trei, ha kaba la lap pynban ba ka jingshisha ka long namar ba u juh u ophisar u hap ban khmih ne peit haduh ar jaka ki ophis.
Kane ka pynlong ba lada u don ha kawei station u hap ban pep noh shawei bad ki paidbah kim ïoh ban ïakynduh ha ka por kaba ki donkam.
Kane ka ktah eh khamtam ïa kiba wan na ki shnong nongkyndong.
Kum ban shu pyntip bad ban pynshisha ki katto katne ngut ki ophisar kiba hap ban khmih haduh ar jaka, ha kaba ki ophisar kiba dei jong ka West Khasi Hills District, hap ban khmih lang ruh ïa ka Mairang, Eastern West Khasi Hills.
Ym tang katta hynrei dang don shibun kiwei pat ki ophisar kiba hap ban khmih lang ruh wat shaduh Mawkyrwat ne Southwest Khasi Hills District, kum na PHE bad kiwei kiwei.
Ka jingkylli ka long hato kitei ki ophisar kin ïoh tang kawei ka tulop ne na baroh ar ï.
Lada ka long na baroh ar, balei pat kam thung da uwei u briew, haba katne ki samla wad kam wad jam ki nang hiran.
Lane hato ka dei namar ba ka sorkar kam don pisa bad lada kam don pisa balei pat la shu ai District thymmai, ai Civil sub division, ai Block.
Hato kam long ka jingduhnong kaba khraw lada don tang ka ïing thymmai pynban kaba khongreng khlem ki jingdonkam.
Nongstoiñ, Lber, 8: Ka jingbym lah jong ka sorkar ban pynbiang ïa ka rukom treikam ha Parïong Primary Health Centre, ka la pynlong ïa ki paitbah ba kin ïakynduh jingeh ha ka por ba ki leit phah sumar haba ki pang ki shitom.
Halor kane ki nongïalam ka Hynñiewtrep Youth Council Mawthadraishan circle, hadien ba ki la ïoh jingtip halor ka jingbym biang jong katei ka jaka sumar, ki la hiar ban jurip bad ki la lap ba katei ka jaka sumar ka dang donkam bun bha ki bynta ban pynbiang ha kaba ïadei bad ka jingsumar ïa kiba pang ba shitom.
U bah Shembor Langrin President ka seng haba pyntip ha u nongthoh khubor, u la ong ba ha katei ka jingleit jurip ki la lap ba ki jingduna ki long naduh ka jingdon jong ki nongtrei, ka jingbym shimkhia jong ki nongtrei kiba lah dep don lypa.
U la ong ruh ba kaba sngewsih ka long ba katkum ka jingïathuh jong ki nongpang kiba leit phah sumar ha katei ka jaka ,ki la ong ba ki don ki por ba ynda la poi ka sngi thohdieng ïa ki nongpang kiba wan phah sumar ha katei ka jaka ,ki hap ban pynkynriah sha kiwei pat ki jaka sumar bad katei ka jingleh ka pynjynjar haduh katta katta ïa ki nongpang.
Utei u nongïalam ka seng u la ong ruh ba ki la ïoh ban ïakren ruh bad u Doktor u ba peit ïa katei ka jaka sumar bad haba ki la kylli ba ka don ne em ka jingpynkynriah ïa ki nongpang na katei ka jaka sumar kumba la kynnoh da ki nongshong shnong, u Doktor u la pynshai ba kam shym la don kaba kum kata.
Hynrei, ka jingpyn-kynriah ïa ki nongpang sha kiwei pat ki jaka, ka dei tang ha ki por ba la bun palat ki nongpang bad ym don jaka shuh ban thiah, namar ki jingthiah ki don tang khyndiat tylli.
Kumta kim banse ban phah sha kiwei pat ki jaka sumar kiba kylluid bad kiba kham don bun ki jaka thiah, namar ban shu pynthiah ha baranda ïa ki nongpang, ka long kaei kaei ka bym lah ban long namar ki donkam ïa ki jingthiah kiba biang.
Na ka liang ka seng ka dawa na ka sorkar ba kan pynbiang noh ïa katei ka jaka sumar, kata ba kan thung noh ïa baroh ki nongtrei kiba dei ban trei ha katei ka jaka sumar naduh ki Grade IV, Ward attendance ki jaka sah jong ki staff Nurses, paiñkhana paitbah ban pynheh shuh shuh ïa ka building bad ban pynbiang ïa ki kamra, naduh ka kamra ba u Doktor u dei ban shong bad examin ïa ki nongpang bad kiwei kiwei.
Mawkyrwat, Lber, 08: Kum shibynta ban ïasnohkti lang ha ka jingrakhe ïa ka sngi ba kyrpang ki longkmie ne ka International Women’s Day 2023 kaba dei halor ka phang, “Ka juk jingstad teknoloji ha ka jingïaryngkat lang hapdeng ki kynthei bad shynrang" (DigitALL: Innovation and technology for gender equality), ki shnong kiba hapoh ka South West Khasi Hills District ha ryngkat ka jingiphuh i-phieng ki la ïoh ban rakhe ïa kane ka sngi ba kyrpang.
Ha kane ka jingrakhe la ïoh ban ïashimbynta shitrhem da ki longkmie, ki samla kynthei hapoh ki shnong ki thaw ryngkat ka jingïadonlang bad ki rangbah jong ki shnong, bad kiwei de kiba la ïadonbynta ha kaba ai ïa ki jingkren bad jingpynshai halor ka jingthmu bad jingrakhe ïa kane ka sngi ba kyrpang.
Ha kaba ïadei bad ka jingrakhe ïa kane ka sngi, ki longkmie jong ka thaiñ Mawsaw lyngba ka Persyntiew Village Organisation ha ryngkat ka jingïasnohktilang jong ki Self Help Groups (SHGs) ki la ïoh ban rakhe da kaba ki la sdang nyngkong da ka jingïaid paidbah ne rally bad hadien kata bud da ka jingïalang ba lyngkot ha kaba ka kong I.
Paliar, President jong ka Persyntiew Village Organisation ka la ai ki kyntien pdiang sngewbha bud sa ka jingrwai pdiang na ka kynhun jong ka Ïaipyrshang SHGs.
Ki nongkren ha kane ka sngi ki long u bah A.
Sohshang, Rangbah Shnong, ka kong Ribanisha Thongni na ka Kur, ka jingkren na u bah R.
Ramsiej, Secretary VEC bad ka jingkren na u bah Humbleland Hujoon.
La pynshit pynshngaiñ ïa kane ka sngi ba kyrpang ki longkmie da ka skit na ka kynhun Haide bad Ïasnohktilang, ka jingshad na ka Monsngewbha bad kiwei de ki prokram kyrpang.
Nongstoiñ, Lber, 8: “Ka jingshah rem tang da ki shispah shiphew vote ha kane ka MLA election ba dang shu dep, kam shym la pynsgewsih ne pynsah ram ïa nga", ong u bah K.
P.
Pangñiang president rangbah ka HSPDP haba ïakren bad u nongthoh khubor mynta ka sngi.
U bah Pangñiang u la ong ba wat la u shah rem ruh u hun beit, namar ka dei ka mon u paitbah hynrei kum u nongïalam ba hakhlieh duh jong ka HSPDP, un ym iehnoh ban shakri ïa ka jaitbynriew Khasi Pnar, wat hapdeng ki jingkhih phaloh jong ka saiñ pyrthei ka bym I don jingkyrmen shuh ba yn dang lah ban khyllie pat sa shisien, lane ban pynwandur ïa ka jingjot jingpra ha baroh ki liang.
U la ong ruh, “Ka jingshah kynnoh bad ka jingshah bynthiew ha ki paitbah ka jylla ha kine ki sngi, kam dei ïa kiwei pat ki seng saiñ pyrthei kiba la leit ban kyrshan lang ïa ka NPP ban thaw ïa ka sorkar thymmai.
Hynrei ka jingkynnoh bad bynthiew ka dei tang ïa ka HSPDP marwei, namar ki ar ngut ki MLA jong ka party ki dei kiba nyngkong eh ban leit ai jingkyrshan ïa ka NPP ba kan thaw sorkar".
“Nga la khot ïa ki ar ngut ki MLA ba kin wan phai biang, hynrei haba la ñiew ïa ka jingdon jong ki MLA bad wat lada kitei ki ar ngut ki MLA ka HSPDP kin wanphai biang ruh, ka jingdon jong ki MLA ki long tang 28 ngut kata 11 na ka UDP, 4 na ka VPP, na ka Congress 3, na ka AITC 4, na ka PDF 2 na ka HSPDP 2=28.
Hynrei ban ïoh thaw ïa ka sorkar ka donkam 31 ngut ki MLA".
Nalor kata u la ong ruh, “Wat lada uwei u kyrtong shimet jong ka Rambrai Jyrngam un wan ban kyrshan lang ruh, dang don tang arphew khyndai ngut.
Hynrei ban khmih lynti ba u kyrtong shimet na Rambrai Jyrngam bad u kyrtong shimet na Baghmara, ba kin wan kyrshan ïa ki party riewlum,te ka long tang ka jingphohsniew rngai.
Kumba ka UDP ka phohsniew ban pynïeng saw ngut ki kyrtong na Garo Hills, hynrei ym don wat uwei ruh u ba poi sha ka thong.
Kitei ki saw ngut ki kyrtong ba ka UDP ka pynïaleh na Garo Hills ym don wat tang uwei u kyrtong u ba lait ïa ka security".
Haba kylli pat la un iehnoh noh ne un dang ïai bat ïa ka kam kum u president rangbah jong ka party, u bah Pangñiang u la ong ba ïa ka jingiehnoh jyndat jong u bah Ardent Basaïawmoit ha u 2018 ka dei ka mon jong u shimet, namar lehse um sngew ïahap ban shu don sah bad ka HSPDP ruh um lah ban tip.
Hynrei, kum u nongïalam jong ka party u don ka jingsngewkhia bad ka jingsngew kit ram kaba khraw na ka bynta ka jaitbynriew Khasi pnar, namar ki jingangnud kiba la pruid dak da u (L) bah Hopingstone Lyngdoh u nongseng jong ka party, haduh mynta kim pat urlong kum kaba pynrung ïa ka ktien Khasi ha ka Khyrnit kaba phra jong ka Riti synshar ka ri, ka Khasi Jaiñtia State bad kiwei kiwei.
Dei halor katei ka nongrim ba kum u nongïalam jong ka party u dang kwah ban bat ïa kam katba u dang lah.
U bah Pangñiang u la ong ruh, “La bun sien bun wat kiwei pat ki seng saiñ pyrthei ki la wan khot ïa nga ha kaba ki la tyrwa ruh ba kin ai da ki klur tyngka na ka bynta ba ngan ïaleh election.
Hynrei haduh mynta ka klur tyngka jong kiwei pat ki party kam pat lah ban pynbiej ïa nga bad nga dang ïeng skhem triang ha ki nongrim jong ka HSPDP.
Lano lano ruh ngan ym kynriah na ka party namar nga sngewthuh shai ba ha kawei ka sngi ka jaitbynriew Khasi Pnar kan sa sngewthuh ba dei tang ka HSPDP kaba don ïa ki nongrim kiba skhem ban ïada ïa ka jaitbynriew".
Jowai, Lber 08: Shi bynta ban wanrah ïa ka bha ka miat jong ki khun ka ‘Kur Lamare’ kaba don hapoh ka Jaiñtia Hills, na ka liang ka Sein Kur Lamare mynta ka sngi 8 tarik u Lber kala pynlong ïa ka jingïakynduh lang ba kyrpang ha madan Ryngkaw Tpep-pale, Jowai.
Ïa kane ka Dorbar Kur kaba saw jong ka Kur Lamare la pynïaid da u ma Wompher Lamare President ka Kur Lamare Pyllun Jaiñtia Hills ha ka jingdonlang u ma Emlangki Lamare, MDC-JHADC kum u kongsan, u ma Salong Lamare, Dolloi Elaka Nartiang kum u symbud kongsan nalor kiwei de ki riew rangbah ki longkmie kiba la wan na ki shnong bad ki Unit bapher bapher.
Ka Seiñkur Lamare Pynllun Jaiñtia Hills kum ka dak ban sah jingkynmaw ïa kane ka sngi kala pyllait paidbah ruh ïa Riti treikam ne ka Constitution ka Kur, ha ka juh ka por la pynkut burom ïa u ma Salong Lamare, Dolloi Elaka Nartiang bad kumjuh ïa ki khun samla ka Kur kiba wan shakhmat ha ki jingpule bapher bapher.
Katba na ka liang ki riew rangbah ka Kur Lamare haba ai jingkren ha kane ka sngi kila pashet shibun ki jingmut jingpyrkhat halor ki phang ba bun jait na ka liang u Kordor Lamare u la batai halor ka phang kaba ong “Ka Jingïatylli", u Heiporme Lamare halor “Ka Akor Burom bad ka Shongkha Shongman", katba u Marbiangki Lamare ula kren halor ka “ban pynneh Pynsah ïa ka Mariang".
La pynphuh pynphieng ïa kane ka sngi da ki jingrwai, ki jingshad ba la shim bynta da ki samla ka Kur Lamare.
Khliehriat Lber 08 : Ka Company Star Cement Lumshnong, ka la pynlong ïa ki prokram bapher bapher kum ka jingrakhe ïa ka taïew ba kyrpang ka National Safty Week, kaba 52, kaba la sdang naduh ka 4 tarik u lber bad ka ban kut haduh ka 10 tarik u Lber 2012, ka phang pdeng jong kane ka jingrakhe ka dei “ ka thong ban nym don kano kano ka jingmynsaw’ (Our Aim, Zero Harm).
Ha kane ka jingïalang, ki nongtrei jong katei jong ka company Star Cement, ki la shimnymta lang ha ka jingpule ïa ki kyntien jingkular lane ka Pledge bad la kyntiew ruh ïa ka lama jong ka National Safety Day (NSD), ki la don ruh ki prokram bapher bapher ba la pynlong, kum ka jingïakop thoh slogan, ïakhop thoh poster, ki emergency drill, ïakhop thoh essay bad kiwei kiwei, ba la ïashim bynta da ki nongtrei ka company bad ki khynnah skul, la sam ruh ïa ki khusnam ne prize sha kito kiba jop ha ki jingïakop.
Kumba la bthah da National Safty Council (NSC), ka Company ka la pynlong ïa ki awareness prokram hapoh ki jaka trei bad pynsaphriang ïa ka jingpynshai bad ka jingïada ha baroh ki liang bad la pynlong ïa ki prokram (activities) bapher bapher, ka NSC ka la bthah ruh ban shim khia ruh ïa ki lai tylli kiei kiei kiba donkam , kum ka jingïada, ka koit ka khiah bad ka mariang ( Safty, Health, Environment-SHE).
Ïa ka National Safty Council, la saiñdur naduh u snem 1971 bad la register ruh kum ka Society hapoh ka Society Registration Act 1860 bad ruh kum ka Public Trust hapoh ka Bomby Public Trust Act 1950.
Jowai, Lber 08: Ka Women’s Welfare Organisation, Seiñraij, Jowai mynta ka sngi kala rakhe ïa ka sngi kyrpang jong ki kynthei ne ka ‘International Women’s Day’ ha ka jingïalang ba la pynlong ha Dorbar Niamtre ka Seiñraij, ba la pynïaid da ka kong Hima Lakiang, Chairperson WWO-Seinraij.
Ha kane ka sngi ka kong M.
Lakiang, DMC-SSA, West Jaiñtia Hills kala long kum ka kongsan, ha ryngkat ka jingdonlang u G.
H.
Bareh, Executive Member, Seiñraij kum u Symbood kongsan, ka G.
Pde, Vice-Chairperson WWO-Seinraij, kong Aloma Passah, Founder Member WWO-Seinraij nalor kiwei de.
Ka kong M.
Lakiang, District Mission Coordinator, SSA-West Jaiñtia Hills haba ai jingkren kala batai halor ka phang jong kane ka sngi kaba ong “Digital Innovation and Technology for Gender Equality".
Kala ong ba kane ka phang la pynshong nongrim ïa ka ha ki lai ki rong, ka rong Purple halor ka Hok bad ka kyrdan, rong jyrngam halor ka jingthrang jingangnud bad ka rong ba lieh halor ka jingkhuid jingsuba.
Shuh shuh ka kong M.
Lakiang kala ong katkum ka jingïaid ka bor saian la ïohi shibun ki jingkylla bad ka long ruh kum la lad ban pynsuk ïa ka rukom treikam ha kiba bun ki liang, hynrei lada phai pat sha kane ka phang jong kane ka sngi ki kynthei ka long kaba donkam ban bud ïa ka ha ki jingmut jingpyrkhat.
Katba u ma G.
H.
Bareh ha ka jingkren ula ong lada ïa nujor ïa ka jinglong ki kynthei hapoh ka jylla ki long shisha kiba donbok ha kiba bun ki liang kiba la ïoh ïa ka kyrdan ba kham kyrpang, ha ka juh ka por ula kyntu ïa ki kynthei ba long kiba burom ïa ki khlieh ka ïing katkum ka riti ka dustur.
Nongpoh, Lber 08 : U Bah Mayral Born Syiem u ba la shah jied biang haka sien kaba ar kum u MLA ka Nongpoh mynta ka sngi u la ai ka jingkhublei ba kyrpang ïa ki paidbah jong ka Nongpoh Constituency naduh ki nongkyrshan bad kumjuh ruh kito kiba bym la kyrshan ha kane ka elekshon bala dep, kiba la pynjop biang ïa u ha kane ka kynti ban leit mihkhmat biang ïaka Nongpoh Constituency sha ka iing Dorbar thawaiñ ka jylla naka bynta ban bteng ïaki jingshakri ïaka Nongpoh Constituency bad ka dong Ri-Bhoi hi baroh kawei.
Haba kren sha ki lad pathai khubor mynta ka sngi ha ïing sah jong u ha Nongpoh, u la ong ba kum u MLA ba ki paidbah kila pynjop u dap da ka jingsngewnguh ïaki, ki nongtrei jong ka party kiba trei shitom, ki nongkyrshan ba harieh, ki bahaiing hasem, ki para shnong bad baroh ki paidbah ba kin kynmaw haki jingduwai ba un lah ban kit ban bah ïaka lyngkor namar kum u nongmihkhmat u donkam ka jingkyrshan haki jingduwai namar kam dei kaba suk ban shakri namar ki jingkhmih lynti kiba bun ngin dang lah ban trei khambha ha kine ki 5 snem ban wan.
Kum u nongmihkhmat ba ki padibah kila jied, u don shibun ki jingangnud ban bteng ïaka kam, kum ka jingpynthikna ban pynrung ïaka ktien khasi haka khyrnit kaba 8 jong ka riti synshar ka ri India, ban kyntiew ïaka koit ka khiah khamtam ka jingangnud ban wanrah ïaka Medical College, ba kum ka district ka don hok ban ioh katkum ki kyndon jong ka Aspirational District.
U la ong ruh ba kum u MLA un shimkhia ban peit bad khmih ïaka iohkam iohjam ki khun samla la ha kano kano ka kam ba ki samla jong ka them Ri-Bhoi kin ioh ïaki lad ki lynti, ki kam ki jam haki tnad treikam sorkar bapher bapher ryngkat ka jingkyrpad ruh ïaki ba kin trei shitom ban minot thop haki eksamin thep kam ki jong ki.
Ha kaba ïadei bad ka pule ka puthi u Bah Mayral Born Syiem u la kren shai ban pynthikna b aka Ri-Bhoi College, Nongpoh bad ka Northern Ri-Bhoi College, Umden kin dang kiew shaphrang, ban plie noh ïaka ITI College ha Nongkhrah, naka bynta ka jingmyntoi ki khun samla haka pule ka puthi bad ka jingnang jingstad.
Kum u nongmihkhmat ba ki paidbah kila pynjop un buddien ruh ban wanrah ïaka C&RD Block ha Umden naka bynta ka jingpynsuk bad jingmyntoi jong kiba bun ki shnong ha katei ka thaiñ namar kumba long mynta ki paidbah khamtam ki nongïalam shnong ki hap ban wan shaduh Umling naki shnong jong ki kaba da ki phew kilometer kaba long shisha ka jingeh kaba khraw, ban peit kyrpang ïaki nongrep naduh ki symbai, khamtam ka ïew ka hat ka jingshalan ïaki mar rep naduh ki jhur ki jhep, ki soh ki pai bad kiwei kiwei.
U la ong ruh ba kitei ki jingangnud shisien leh ngin nym lah, hynrei ngan pyrshang katba lah ka buit ka bor ban pynurlong ïaki jingangnud bad ki jingkhmih lynti jong ki paidbah khamtam mynta ka kynti la ioh ruh ban ïa treikam lang bad ka sorkar naka bynta ka jingmyntoi jong ki paidbah ka Nongpoh Constituency bad ka dong Ri-Bhoi hi baroh kawei bad kyrpad ruh ïaki paidbah ban ai ka jingïatreilang naka bynta ki kam pynroi.
Nongpoh, Lber 08: Kum shibynta ban snohkti lang haka jingrakhe ïaka sngi ki longkmie ne ka International Women’s Day, ka kynhun ki longkmie, Ki Kjat Sngi Jingkyrmen CLF ba kdup ruh ïaki VO bapher bapher, ba hap ha Myrdon Nongbah mynta ka sngi kala shim ïaka sienjan ban rakhe ïaka sngi ki longkmie haka jingïalang kaba shongkun kaba la long ha Umran Ñiangbyrnai.
Ha katei ka sngi ka kong Macdalyne S Mawlong MDC ka Umsning kala shimbynta kum ka kongsan haka jingdonlang ka kong Violet Mawlong President Ki Kjat sngi Jingkyrmen, u Tamzalian Tomging District Mission Manager ka NABARD, Bah S Kharbani Rangbah Shnong, ki longkmie naki Village Organization bapher bapher lem bad ki nongtrei jong ka Umsning C&RD Block.
La pynphuh pynphieng ruh ha katei ka sngi da ki jingrwai bad jingshad, ki skit bala shim bynta da ki longkmie kum ka jinglehkmen ïa katei ka sngi ba kyrpang jong ki longkmie.
Haba kren ha katei sngi naka liang ka Kong Macdalyne S Mawlong kala pynpaw ka jingsngewkmen kaba khraw ha kum katei ka sngi kaba dei ka sngi ba kyrpang jong ki longkmie bad ai khublei ruh ïa baroh ki para longkmie kiba don ka jingkitkhlieh kaba khraw naduh iing haduh bar ban pynbiang ïaki jingdonkam bad wat haka imlang ka sahlang.
“Kum ki longkmie ka kamram kam dei ba ngin kut tang haki saw kynroh jong ka ïing shet ja hynrei sngew sarong ba ha kane ka juk ba mynta ki longkmie ki mih shakhmat ha baroh ki liang ban kit ban bah, ban shakri ïaka imlang ka sahlang bad ka jaitbynriew, kumba la pynkup bor haki" la ong ka kong Macdalyne da kaba bynrap ruh ba ki longkmie nalor ka kam iing kam sem ki don ruh ka bynta kaba khraw haka imlang ka sahlang khamtam ban wanrah ïaka bha ka miat, ban rat diengkhong ïaki kam sniew kam smeh ba ki khun ki skiew kin ïaid haka lynti kaba dei.
Kala ong ruh ba haka jingshakri jong ka kum ka MDC kala lah ban ai mynsiem ïaki para longkmie jong ki Village Organisation bapher bapher ba kin mih shakhmat, namar ba haki por ba mynshuwa kim ju nud ban mih namar ki tieng ba ioh don ka jingkdew kti, ka jingkren jingkhoh, ka jingrkhie beiñ ka jingrit mynsiem aiu kiwei ki peit lada ki longkmie ki mih shakhamt hynrei ka burom, ka long ïaki para longkmie kiba long shlur kiba mihshakhmat ban trei naka bynta ka imlang ka sahlang ban noh synñiang ïaka jingshakri jong ki, khamtam kum kawei naki longkmie kaba mihkhmat sha ka District Council na Umsning kala lah ruh ban pynrulong ïaka Land Bill ba ki paidbah ki lah ban register ïaka khyndew ka shyiap ka jong ki ha District Council kaba long ka jingjop bad ka jingsarong kaba khraw ïaki paidbah ka jylla.
Shillong, Lber, 08: Ka West Garo Hills District ha ka sngi Baar ka la rakhe ïa u bnai ban ïakhun thma pyrshah ïa ka jingpang Tuberculosis da kaba ïasnohkti ryngkat lang bad ka pyrthei baroh kawei ha ka jingïalang kaba la long ha Darengre PHC kaba hap hapoh ka Gambegre Block, West Garo Hills halor ka phang “YES! We Can End TB".
Haba kren ha knae ka sngi, ka Horticulture Development Officer jong ka Gambegre C & RD Block, ka Flamia Chimachi R Marak ka la ïathuh ba ka Sorkar India ka la pyrshang katba lah ban pynkut noh ïa ka jingpang TB ha kaba kut jong u snem 2025 ha ka ri India baroh kawei bad namarkata ka la kyntu ïa ki nongpang TB ba kin ai ka jingïatreilang bad ban shim ïa ki lad jingsumar ban ïoh jingpynkoit na kane ka jingpang.
Ka la kyrpad ruh ïa kito kiba don ïa ki dak ki shin jong kane ka jingpang ki lah ban leit mih sha ki jaka ai jingsumar kiba marjan khnang ba kin ïoh jingsumar kham kloi bad ban ïada na ka jingsaphriang jong u khniang jingpang sha kiwei pat ki.
Ha kajuh ka por, ka District Tuberculosis Officer jong ka West Garo Hills ka Dr.
E A Sangma haba kren ha kane ka jingïalang ka la pyntip ïa ka thong ba ka Sorkar India ka la buh ban pynkut noh ïa ka jingpang TB ha kaba kut jong u snem 2025 bad bynrap ba kane ka prokram ka long ban jop ïa ka thong “ka India kaba lait na ka jingpang TB’ da kaba ïada, ban lap, ban sumar bad ban tei ïa ki para na ka bynta ka jingai jingïada ïa baroh da kaba ai jingsumar ei ïa ki nongpang ha kylleng ka ri baroh kawei lyngba ki shlem ai jingsumar jong ka Sorkar.
Ka la ïathuh ruh ba ha une u ‘nai Lber la buh hakhmat ban pynshai bad ban ïalap paidbah saphang ka koit ka khiah, ka jingïakynduh jingeh ha ka ïoh ka kot na ka jingshah ktah ha ka jingpang TB bad ban shim ïa ki lad ki lynti ban pynkut ïa ka jingpang TB ha ka pyrthei baroh kawei.
Da kaba ïathuh bniah shaphang kane ka jingpang, ka Dr.
Sangma ka la batai bin pa bin ïa ki dak ki shin kiba pynpaw ïa kane ka jingpang bad ka jingsumar ïa ki nongpang TB bad ba ka Sorkar ruh ka ai ïa ka jingsumar ei naduh kaba iang ïang ïïa ki jingbam teimet sha ki nongpang.
Ha kane ka sngi, ki nongpang kiba la ïoh jingkoit ki la ai sakhi bad kumjuh ruh na u Treatment Supporter jong kane ka thaiñ.
Kum shi bynta ka jingpyntreikam ïa ka National Tuberculosis Elimination Programme Nutritional Support, la sam ïa ki jingbam teimet sha ki nongpang.
U Senior Medical and Health Officer, DR-TB Centre, u Dr.
K A Sangma, u Block Programme Manager ka NHM, Gambegre Block bad ki paidbah ki la ïashim bynta lang ha kane ka sngi.
Guwahati, Lber 08 : Ki bor pulit ka tnat Railway mynta ka sngi ki la ïoh ban kurup shibun bah ki biskit ksiar kiba shongdor haduh kumba T.
3 klur hapoh ka steshon rel na Guwahati.
Ki khubor ki ïathuh ba ki pulit ka tnat Railway ki la pynlong ka jingkhynra ha ki bynta jong ka Paltan Bazar Railway Station ha kaba ki la ïoh ban kurup noh ïa shibun bah ki biskit ksiar na ka rel Rajdhani Express.
Kine ki biskit ksiar kiba don baroh 20 tylli bad kiba khia 3.
20 kilo la suba ba kin kot sha ka 3 klur tyngka.
Halor kane ka jingjia ki pulit ki la kem noh ïa uwei u briew ïa uba la tip kyrteng kum u Sharif Alam.
Ha kajuh ka por la pynthikna ruh ba ïa kine ki biskit ksiar la wan kit tuh napoh Manipur bad thmu ban pynpoi sha ka nongbah jong ka ri sha Delhi hynrei kila shah kurup noh ha Guwahati.
Kaba kum kane ka jingjia ïoh kurup biskit ksiar ka la jia ruh hynnin ka sngi 7 tarik, ha kaba ki pulit ka tnat Railway ki la ïoh ban kurup katto katne ki biskit ksiar napoh ka steshon rel na Guwahati.
Halor kane la kem ruh ïa uwei u briew uba la tip kyrteng kum u Sampat Rao.
Na une u briew la ioh ban kurup kumba 320 gram ka ksiar.
Katkum ki tyllong khubor la ong ba une u suba u la shah kem noh hadien ba ki pulit ki la ïoh ïa ka jingtip kaba thikna ha kaba ïadei bad une u nongkhaïi ksiar beaiñ.
Nalor kata la ong ruh ba kane ka ksiar ba la ïoh kurup ka shongdor kumba T.
20 lak.
Shillong, Lber 08: U President ka Hynniewtrep Integrated Territorial Organisation (HITO) u Bah Donbok Dkhar u la ong ba ka jingthmu ka seng ban ujor da ka defamation case ne ka mokotduma mynraiñ khmat ïa ka BJP halor ka jingkynnoh jong ka ba ka jylla Meghalaya ka dei kaba bat ïa u Number One ha ki kam bamsap kam don jingmut shuh ba kan ïaid sha khmat ïa ka jingujor namar u National Vice President ka BJP uba dei peit ïa ka Meghalaya u Dr M Chuba Ao u la phla ba ka dei tang ka jingpynbiej elekshon ïa ki nongshong shnong ka jylla.
Haba kren sha ki lad pathai khubor u Bah Donbok u la ong ba ha ka jingshisha ka seng ha ka ha ka 19 Rymphang ka la buh jingthmu ban ïaid da ka mokotduma ïa ka jingkynnoh u Amit Shah mynraiñ khmat lada ka BJP kam thung jingtohkit halor ka jingbamsap kiba pher bapher kiba kum ka seng ruh la bun bun sien ka la phah dorkhas sha ki Myntri Sorkar pdeng ban thung jingtohkit da ka CBI ne ED.
“Namar u Ao u la phla ba ka dei tang ka jingpynbiej elekshon aiu shuh ngin lah ban leh hynrei nga kwah ban kyntu ïa ki paidbah ka jylla ba kim dei ban dang ïai biej ha ka jingpynbiej elekshon kine ki party na rithor," u la ong.
“Nga kwah ruh ban ong ïa kine ki party rithor kiba wan tang ban lehkai ïa ka jingsngew u paidbah ba sahngeh shi syndon kane ka kam buit poh ban pynbiej ïa ki nongshong shnong ba lui lui ka jylla," u la bynrap.
Shillong, Lber 08 : Ki pulit jong ka jylla Meghalaya ki la nang pynkhlaiñ shuh shuh ban ïakhun pyrshah ïa ki kam khaïi drok ha kane ka jylla bad ha ka miet 7/3/2023 ki la ïoh ban kem ar ngut ki briew kiba kiba kynnoh don kti ha ki kam khaïi drok.
Na kine ki ar ngut ki la ïoh ban kurup saw song u drok, ba shong dor T.
25 lak tyngka.
La kurup ïa ka Scooty kaba ki pyndon kam bad na ki la ïoh ban kurup ar tylli ki phone, ki pulit ki la bud dien bha bad ki la ïoh ban kem ha ka por kaba biang ïa kine ki ar ngut.
Ka jingtrei shitom jong ki pulit ban ïakhun pyrshah ïa ki nongkhaïi drok ka long ban ïada ïa ki hajar ngut ki paid nongshong shnong ba kin lait na kine ki jingdih kiba sniew kiba ktah ïa ka imlang sahlang, na ka liang jong ki pulit kin dang ïai pynkhlaiñ shuh shuh ban ïakhun pyrshah ïa kine ki nongkhaïi drok.
Shillong, Lber 08: Ka Voice of the People Party (VPP) ha ka sngi Balang ka kyntu ïa ki paidbah ka jylla ban ai ka jingkyrshan ïa ki kyrtong ka VPP ki ban ïakhun sa ïa ka ilekshon Member of Parliament (MP) jong ka Lok Sabha bad kumjuh ïa ka elekshon MDC ha ki district council jong ka jylla Meghalaya kaban sa long ha u snem 2024.
Ha ka kyrwoh sha ki lad pathai khubor u Nongaitktien ka VPP u Dr.
Batskhem Myrboh, u la kyntu ïa ki paidbah ba kin ai jingkyrshan shitrhem ïa ki kyrtong kiba ka party kan sei ha kine ki elekshon ban sa wan bad kumjuh u la pyntip ba haduh mynta ka Party kam pat shim rai halor ki kyrtong ki ban ïakhun ïa ka ilekshon MP 2024 bad ïa ka ilekshon MDC hapoh ka jylla.
U Dr.
Batskhem u la ong, “Ka Party kan sa shong ban pyrkhat bad kan sa shim ïa ka rai ha ka por kaba biang.
"Haba ai khublei ïa u paidbah uba la kyrshan ïa ki kyrtong ka VPP ha kane ka elekshon MLA kaba dang shu dep ha kylleng ki constituency ba ka sei kyrtong, u Dr.
Batskhem u la ong ruh ba “Ka jingkyrshan jong phi ha kane ka elekshon ka la kren briew ha ka kam saiñhima jong ka jylla ha kaba saw ngut ki kyrtong na ka party ki la ïoh ban long ki dkhot ka Ïingdorbar Thawaiñ jong ka jylla ban wanrah ïa ki mat ki jura jong ka jaidbynriew bad jong ka jylla hi baroh kawei.
"Shuh shuh u la ong, “Ka jingkyrshan jong phi ïa ka Party kaba ieng skhem halor ka nongrim jong ka saiñhima bad ka synshar paidbah kaba khuid bad ba shisha ka ai ïa ka jingkyrmen ba ha ka wei ka sngi ka Meghalaya kan long ka jylla ban ai nuksa ïa ki wei pat ha ka synshar ka khadar kaba bha ïa kaba ngi lah ban sngew sarong.
"Kumban shu pynkynmaw ba ka VPP watla ka dang dei ka Party ba thymmai hynrei ka la jop haduh 4 ngut ki MLA na ki 18 ngut ki kyrtong kiba ka sei ha kane ka elekshon kaba dang shu kut haka 7 tarik Rymphang 2023 kaba la pynshaïong ïa kiba bun bah.
Shillong, Lber 08: Kum shi bynta ban rakhe ïa ka sngi burom ki riewkynthei ne ka ‘International Women’s Day’, ha ka sngi Balang ka seng National Domestic Workers’ Movement (NWDM) da ka jingiatreilang bad ka Meghalaya Aids Control Society (MACS) ka la pynkupburom ïa ki riew kynthei kiba dei ruh ki nongbylla ïng briew.
Nalor ka jingpynkupburom, ka NWDM bad ka MACS ka la ai jinghikai ruh ïa ki riew kynthei halor ka koit ka khiah bad halor ka jingliang shngaiñ haka por trei naka bynta ka bha ka miat jong ki baroh.
Ha kane ka sngi na ka liang ki nongmihkhmat jong ka MACS ki la ai jinghikai ruh ïa ki samla bad longkmie halor ka jingpang HIV AIDS bad kumno ban sumar haba ïadei bad une u khñiang jingpang ban lait na kane ka jingpang.
Ïa kane ka prokram ban rakhe ïa ka sngi burom ki riewkynthei la pynlong hapoh ka Savio Hall, Laitumkhrah ha kaba da ki spah ngut ki samla kynthei bad ki longkmie ki la wan ban shim bynta.
Ki kongsan kiba wan shim bynta ki kynthup Dr.
Judita Syiemlieh bad ka kong Bakodor Kharwanlang kaba dei ruh ka Vice President jong ka All Meghalaya Domestic Workers Union.
Nalor ka jingshah hikai halor ka hok ki nongtrei bylla sngi bad halor ka jingpang HIC AIDS, ha kane ka sngi la sakhi ruh ka jingïashim bynta ki riew kynthei ha ka shad, ka rwai tynrai jong ka jylla Meghalaya bad ka shad tynra jong ki jaidbynriew Bodo.
Shillong, Lber, 08: Ki khynnah skul kiba ïakhun ïa ka eksamin Higher Secondary School Leaving Certificate (HSSLC) 2023 la bthah ba ki donkam ban thoh ïa ka Common University Entrance Test (CUET) lada ki dang don jingthmu ban bteng ïa ka jingpule ha ki Central University na ka bynta ka Undergraduate.
Ha ka jingpynbna ba la pyllait da ka Meghalaya Board of School Education (MBOSE) ka la bthah ïa baroh ki bor pynïaid jong ki shlem pule ba kin pynbna ïar sha ki khynnah skul halor kane ka jingbthah khnang ba kin ym duh ïa ka lad ban thoh ïa ka eksamin CUET.
Ha u snem baladep, ka Sorkar Jylla ka la kyrpad ïa ka Sorkar Pdeng ban pyllait noh tang ïa ki Kolej ki bym pat ïoh jingïarap na ka Sorkar, ki kolej Private bad ki Kolej kiba shu ai jingkyrshan da ka Sorkar Jylla kiba don ha Meghalaya na kaba thoh ïa ka eksamin CUET.
Shillong, Lber 08: U nongtem ba pawnam ka jylla u Bah Lou Majaw ha ka sngi u la pyllait paidbah ïa ka kot poitry ïa kaba la thoh ha ka ktien phareng ba la jer kyrteng ‘Brittle’ kaba la thoh da ka Kong Riniki Chakravarty Marweiñ.
Ïa kane ka kot la pyllait paidbah ha ka jingïalang ba la pynlong ha Dylan’s Café Shillong ha ka jingdon lang kiwei ki nongthoh kot, nongthoh jingrwai bad ki nongput nongtem kiba paw jong ka jylla.
