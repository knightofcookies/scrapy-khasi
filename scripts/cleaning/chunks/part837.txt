U la pyndep ia ka BA na katei ka kolej ha ka sobjek English kum ka honours, nangta u la shim ia ka Philosophy bad Economisc , ki sobjek kiba eh tam ha ka Arts Stream.
Ha ka BA u la long u ba nyngkong eh napdeng ki 2nd Class.
Ha ka por ba u dang don ha College la ong ba u bah Swell u dei u nongiatai nia uba shyrkhei bha ( Debate) bad u la jop ruh ha ka jingiakob ia tai nia hapdeng ki kolej ne ka Inter College Debate.
Hadien ba u la dep ia ka BA u bah Swell u la bteng biang ia ka jingpule jong u ha Calcutta University bad nangtei u la pyndepia ka Master Degree jong u bad ha kane ka kynti ba mynta u la pass ha ka 1st Class.
Kitei ki dei ki sngi kiba u bah Swell u la pynkut noh artad ia ki por leit skul,leit kolej bad baroh ki jingpule jong u.
Ha katei ka por ba u la pyndep ia ka jingpule ka dei ka snem kaba la pynkut noh ia ka thma bah ba-ar jong ka pyrthei kata ha u snem 1945.
Haba la dep ia ki jingpule u bah Swell u la wan phai noh sha Shillong bad u la ia poi kha bad ka kong Lajopthiaw Lyngdoh kaba sah ha Shillong.
Ki jingtip kiba u Rupang u la ioh lum la ong ba ha ka por ka jinglong khynnah shuwa ban leit sha Kolkata u bah Swell u dei u khynnah uba smat bha bad u im u long kum kiwei pat ki khynnah nongkyndong, watla u la leit shong skul sha Ramakrishna ha Sohra hynrei la ong ba u bah Swell u dei uba ju iarap kam ha la ing da kaba kit jingkit ha ka khoh kaba heh na la shnong kata na Laitkynsew sha Hat Shella ne hat Mawdon, sha Majai bad sha Mawmluh bad Iew Sohra ban leit die jingdie.
(Kitei ki dei ki sngi naduh ba la kha ia u bah Swell, ka por khynnah jong u , ki por ka jingleit pule jong u, sngewbha pule biang ha ka sngi kaba bud ban tip ia ka por kaba la dei ia u ban trei ban ktah bad kumno u la poi sha ka politik bad uba la kylla long u khlur jong kane ka ri).
Shillong 28, K’lyngkot: Ka HNLC ka la pynpaw ia ka jingsngew lyngngoh ia ka jingtlot jong ki pulit ka Meghalaya ki bym tip tang ia ka jingkhlain bor jong u bom IED bunsien ha kane ka jylla.
Ha ka kyrwoh ba la pynlait ha kane ka sngi Palei, u Publicity Secretary ka seng u Bah Sainkupar Nongtraw u la ong ba ka jingbthei bom IED nyng kong ka la jia ha Jaintia hills  ha u snem 2012  ha kaba 2 ngut ki nongbylla ki la khlad bad 15  ngut ki la mynsaw.
Ka jingbthei u bom IED ka jia biang ha Jhalupara kaba dei ka jingbthei kaba khlain bha kaba la pynkhynniuh.
Lada jia ba bthei ha ka por ba bun briew, bun kiban iap bad mynsaw, la ong ka HNLC.
Ha ka 26 tarik mynta u bnai, u bom IED u la bthei biang ha Lad rymbai bad donbok bym don ba mynsaw.
Kaei kaban jia lada u bthei bom IED un bthei ha ka por ba bunkam bha ki briew ha kaba bun ki briew kin duh ei ia la ka jingim.
Hynrei kaba sngew lyngngoh ka long ba ki pulit ki la kam ba u bom IED um dei uba khlain bor.
Hato ki pulit kin ong uba khlain bor tang haduh ba ki briew kin iap? la ong ka HNLC.
Kane ka jingkam jong ki pulit ka long ban pynsah umdum ia ki paidbah lane lehse ki kwah ban kam ba ka donkti pynban ka ISIS.
Kane ka dei ka jingpynbiej jong ki pulit ia ki paidbah.
Ngi kiar ban pynbthei ha ki jaka paidbah namar ba ngi sngew khia ioh duh ki mynsiem briew, la ong ka HNLC.
Ka la ong ba ki pulit kim dei ban khein sting ia ka seng, namar ba kam shym la kwah ban pyniap ia ki briew watla ka lah ban leh kumta kumba leh kiwei ki seng ha Garo hills.
Ka HNLC ka la ong ba ka jingiaid paidbah ki dkhot ka RSS dang shen ha ka nongbah bad ha Garo hills ka kdew ba ki bor ba nabar ki pyrshang ban pynsniew dur ia ka jaitbynriew.
Ka jingwan rung ki briew nabar ka pyni ba ki pyrshang ban khnoit ia ki briew kane ka jylla, ka jingleh khaii ki Marwari  ki khniot ia ka ioh ka kot jong kane ka jylla bad ki trai jaka.
“Ngin nym ailad ia kane.
Mynta, ka High court ka la pyrshang ban iaid lait na ka sorkar.
U Myntri Rangbah u dei u shakri ka HC.
Baroh ki rai ba la shim ki pyntroin ia ki riti dustur jong ka jaitbynriew", la ong ka HNLC.
Ka la ong ba ka HC ka khniot ia ka sur jong ka jaitbynriew ha kaba ka la khang lad ia ki lad pathai khubor ban pynmih ia ka Pahang shnong ka seng.
Kane ka jingleh donbor  ym lah ban ailad.
Ka HC ka dei ban buh jingkylli ia ki nongtrei sorkar bamsap kiba nguid lut ia ka pisa jong u paidbah, ka dei ban buh jingkylli ia ka bamsap ha ka thungkam nonghikai.
Uno uno uba dei u MLA ka sorkar MUA lada dei u nongpyniap briew u lah ban lait.
Ka jingtuklar ka HC ka I kumba ka thmu ban pynjah klep ia ki rit paid da kaba ailad ia ki heh paid Hindus.
Kane ka pyni ba ka hok kam don jaka ha kane ka ri ha kaba ka ain ka iada ia kiba riew spah bad ka nion ia kiba duk, la ong ka HNLC.
Shillong, 28’lyngkot:Ka Synjuk Ki Nong synshar Shnong ka Bri u Hynñiewtrep ki la pynbna paidbah ba kin pyrshah ia ka rai ka sorkar ban ym shah ia ki nongtrei sorkar ban bat kam Rangbah shnong lane ban long dkhot ha kano kano ka kynhun ne ki kynja seng.
Ban pynpaw ia ka jingpyrshah katei ka Synjuk ka la jied ia ka 26 tarik u kyllalyngkot kaba dei ruh ka sngi ba ka India baroh kawei ka rakhe ia ka sngi Republic,bad ka jingiakhih ba ki la pynbna ka long ban tah jingthoh ha ki kynroh bad ka jingsoi kyrteng paidbah ha ki kynroh shnong.
Ha katei ka sngi la iohi ba katei ka tah kynroh bad ka soi kyrteng ki Rangbah Shnong ka la iaid tang ha ki katto katne tylli ki jaka kum ka Riatsamthiah, ka Mawpat, Wahingdoh, Jaiaw bad katto katne tylli ki shnong kiba hap ha sor Shillong.
Hynrei la iohi ba kham pajih na sor Shillong ym shym la don kiwei pat ki shnong kiba la ia shim bynta ha katei ka tah kynroh, don katto katne tylli ki shnong kiba u nongthohkhubor u la iaid hynrei la iohi ba haduh ka por nohphai sngi ruh ym shym la don jingthoh kynroh lane kam shym la don kata ka jingsoi kyrteng, lait noh ki shnong kiba ha sor Shillong.
Haba pyrshang ban kylli na ki nongialam katei ka Synjuk ki la jubab ba ki ia katei ka kam ki la aiti ha la ki shnong ki shnong ba kin leh ia kaba donkam bad kim don jingkheiñ katno lak ne katno hajar kiba la ia shim bynta ha katei ka tah kynroh.
Hadien katei ka jingpynbna ka Synjuk sa ki MDC ka PDF kiba don ha KHADC ki la pynbna ba kin deng lama iong kum ka jingpyrshah ia katei ka rai ka sorkar bad kumjuh ruh ka hukum ba la High Court ka la pynmih ha ka 13 tarik mynta u bnai.
Kham ha shuwa la pynbna ba ki MDC kin mih lymbung ha phyllaw jong ka KHADC hynrei la pynkylla noh da kaba la bthah ia baroh ban ia shim bynta ha ki jaka ba ki don kaba u Chief Executive Member ka KHADC u bah Pynshngaiñ N Syiem u la kyntu ia ki paidbah ban ia shim bynta da kaba deng lama iong ha ki jaka trei jong ki, ha ki jaka long iew, ne ha ki kali bad ha ki shnong ki thaw jong ki.
Katei ka jingpynbna deng lama iong ka KHADC kan dei lashia ka sngi ka 29 tarik mynta u bnai, Hato la katei ka jingdeng lama iong ba la pynbna da ka KHADC kan treikam ha kylleng ki jaka ne kan treikam tang hapoh ki kamra trei jong katei ka ophis?.
Shillong, 29’lyngkot:U CEM ka KHADC u bah Pynshngaiñ N Syiem u la pynbna paidbah ba mynta ka sngi ka 29 tarik u kyllalyngkot kan dei ka sngi ba dum ia ka jait bynriew bad ban pynpaw ia kate ka jingtah tap u lyoh dum ia ka jaitbynriew u la pynbna ba kan don ka jingdeng lama iong ki MDC bad ki nongtrei jong ka KHADC ban pyrshah ia ka rai ka sorkar ban pyn kylla thymmai ia ka Meghalaya Services and Conduct Rules kaba la khang pyrshah ia ki nongtrei sorkar ban bat kam Rangbah Shnong lane ban long dkhot ha kino kino ki kynja seng ne kynhun.
U CEM u la kyntu ruh ia baroh naduh ki nongshong iew shonghat, ki kali bad ki paidbah nongshong shnong ba kin ia shim bynta lang baroh katei ka jingdeng lama iong kaba la lam khmat da ka KHADC.
Tang ia dei ka por longtrei ki nongtrei ka KHADC, u nongthohkhu bor u la poi sha katei ka ophis bad la iohi ba la don ka jingpyndeng lama iong ia ki baroh ki nongtrei ka KHADC, hynrei kham hadien ba la leit ban peit sha ki kamra jong ki EM u nongthohkhubor u lalap ba ym shym don kiwei pat ki EM ha katei ka sngi lait noh u CEM bah Pyn shngaiñ, Dy.
CEM bah Process T Sawkmie bad kham hadien la wan mih sa u bah James Sylliang, EM jong ka tnad khaii pateng.
La kumba katto katne por u nongthoh khubor u la don ha katei ka jaka bad u la leit peit ha kiwei pat ki kamra jong ki EM.
Hynrei kaei kaba la lap ka long ba ym shym don briew ha kamra jong ki EM ka KHADC, lait noh u bah Albinus Lyngdoh uba rung ba mih shiphang shiphang na kamra treikam jong u.
Kiwei pat ki EM ne ki MDC jong ka seng Congress ym shym la iohi ha katei ka jingdeng lama iong ha katei ka sngi haduh ka por 3 baje.
Hynrei haba pyrshang ban phone ia ki,katto katne ngut na ki ki la jubab ba ki la poi dier por naba ki don prokram shawei, hynrei katto katne ngut na ki kim shym la shim ia ka phone haba u nongthohkhubor u la pyrshang ban phone ban kylli ia ka daw bym shym la iohi ia ki.
Katei ka prokram ia khih jar jar u CEM ka dei ka prokram kaba la pynbeit la kumba ar taiew duna eiei, hynrei kaba lyngngoh ba kat katei ka prokram ki dang don ki EM kiba bunkam ban leit prokram shawei bad ki dang don ruh kiba wan poi dier por sha ka jaka trei jong ki naba ia katei ka prokram la pynbna ba kan sdang beit naduh ka por 11 baje mynstep.
Shibun ki jingkylli ki la phalang halor katei ka jingjah trei bad ka jingpoi dier por ki MDC Congress kiba shong ha ophis ka KHADC mynta ka sngi ba katei ka ophis ka ia khih, don katto katne ngut ki MDC kiba la ioh jingtip ba ki leit ban ia kynduh ia ki heh jong ki ( MLA) ban pan jingbit bad ban ia phylliew jingmut shuwa bad ki heh jong ki lane ki MLA shuwa ban leit ia shim bynta ha katei ka prokram ia khih ka Khih pyrshah sorkar Congress ka KHADC.
Ki phalang ruh ki jingkylli mynta hato la ka don eiei kaba rieh hapoh ka kynhun ka PDF kumba la paw mynshuwa ba kan don kata ka jingpynkhih ia ka shuki u bah Pynshngaiñ N Syiem, haba wad jingtip ia kane u nongthohkhubor u la ioh jingtip ba haduh mynta kaba sah hi ka long ba ki MDC Congress ki shu ap bad shu peit ia ka jingbate kam thymmai u CEM uba la ong ba kan don ka jingbate kam thymmai ha kano kano ma ka por bad ka jingpeit siar jong ki mynta ka long ba hato u CEM u nud mo ban pynkhih ia ka shuki EM ba shong ki MDC Congress?.
La sngewthuh na katei ka jingiakren bad katto katne ngut ki Congress ba lada jia ba ka don ka jingbate kam thymmai ha KHADC bad lada jia ba ki MDC Congress kin shah pynhap shuki noh khlem pep ka shuki u bah Pynshngaiñ N syiem kan twa kumba twa u lumbah.
Shillong, 28’lyngkot:Ka KHNAM mynta ka sngi ka la pynbna ia u kyrtong jong ka u ban ia khun na Laban-Maw prem Kon stitwensi ha ka elek shon shiteng samoi ka ban wan.
La pynbna ia ka kyrteng jong u kyrtong jong ka ha ka jingialang kaba la long mynta ka miet ha Communitty Hall jong ka Lawsohtun-block-V.
U kyrtong jong ka KHNAM u bah ia khun ha katei ka elekshon shiteng samoi u dei u bah Bankhraw Kharbuli uba shong ba sah ha Lawsohtun.
U bah Bankhraw u dei uba trei hapoh ka tnad Fisheries ka sorkar hynrei u la shongthait noh na ka kam jong u da kaba shim VRS.
Haba ia kren bad u Working President ka KHNAM u bah Adelbert Nongrum u la ong ba u bah Bankhraw um shym la dei u dkhot jong ka KHNAM hynrei u dei u briew uba ju ia don ryngkat bad ka KHNAM na ka por sha ka por ha ki jingpyntyllun jong ka ia ki kam.
U bah Adelbert u la ong ruh ba ka jingjied ia u bah Bankhraw kum u kyrtong ka KHNAM ka dei hadien ba ka KHNAM ka la bishar bniah ia u bad u la ong ba u dei u briew uba don ia ka nongrim.
“Ka KHNAM ka kwah ba ki briew jong ka kin dei kiba iai neh ha ka nongrim" ong u bah Adelbert Nongrum haba ia kren mynta ka miet lyngba ka phone.
Lah ban kdew ba ka Laban –Mawprem Konstitwensi mynta kam don MDC shuh hadien ka jingrisaiñ noh u bah Sanbor Shullai na katei ka kam hadien ba ka sorkar ka la pyntreikam ia ka Prevention of Disqualification of MLA Act, 2015.
Nongstoin, 29 K’Lyngkot:Ka seng Khasi Student Union Langpih Area Unit ha ryngkat  ka KSU West Khasi Hills District bad kumjuh na Mawshynrut ha ka sngi thohdieng jong ka taiew ki la pynlong ia ka jingialang paidbah ha iew Langpih na ka bynta ban pynpaw ka jingpyrshah kaba jur halor ka jingthmu jong ka sorkar Assam ban wan buh ia ka ktem shipai ha ka shnong Mawlan.
La pyniaid ia katei ka jingialang da u samla Armstrong Sohshang President KSU Maw shynrut ha ryngkat ka jingiadon lang jong u sordar ka Hima Raid mynsaw u bah H.
Samakha, bah T.
Nonglang president Synjuk Nongsynshar Shnong, u MLA jong ka Rambrai u bah KP Pangniang, u bah D.
Jyndiang MLA ka Nongstoin, samla Davisgoldfield Wanniang President KSU Nongstoin Circle, ki sengbhalang bapher bapher ki paidbah bad kiwei kiwei.
U samla Davisgoldfield Wanniang haba kren ha katei ka jingialang u la ong ba da lei lei yn nym ai lad ia ka sorkar Assam ba kan bteng ia ki kam thombor ha katei ka thain bad na ka liang jong utei u samla u la kyntu jur ruh ia ka sorkar Jylla ba kan pynkloi noh ia ka jingiapynbeit ia u pud u sam khnang ba kin ym jia shuh ki jingjia ba sngewsih kumba la jia ha ki snem ba la leit.
Shuh shuh u la ong ruh ba wat la ka sorkar Jylla, ka la ai ia ki surok bad Police Outpost ha katei ka thain, hynrei u la ong ba u dang sngewsih jur namar ba ka sorkar Jylla hapoh ka jingialam jong u Dr.
Mukul ka shu mut ban shu ia pein ia ka jingim jong ki 4 ngut ki mynsiem briew kiba la duh ei la ka jingim ha u 2010 tang bad kitei ki surok bad outpost.
Ha katei ka sngi la ioh ruh ka jingkren na  u bah T.
Nonglang uba la ong ba naduh ba wan ki pulit Assam ha katei ka thain ka jingim jong ki nongshong shnong katei ka thain ka la long kum ki mrad, bad ka jingthombor jong ki pulit Assam ka dang iai bteng haduh kine ki sngi, namar ka jingioh kabu jong kitei ki pulit Assam ia ki briew kiba shong ba sah ha katei ka thaiñ.
U la dawa na ka sorkar ba kan shimkhia noh kham kloi na ka bynta ban pynbeit noh ia u pud u sam khnang ba kan nym don shuh kano kano ka jingiahuri hura, bad u la kynthah ruh ia ka sorkar Assam ba ka wanrah ia ki khar Nepali ha katei ka thain khnang ban knieh bad kyntur ia u pud u sam namar ba ha kitei ki thain ym shym la don Assamese ne Rabha hynrei la don beit tang ki jait bynriew Nepali.
Katba na ka liang jong u bah H.
Samakha Sordar Hima Raidmynsaw jingialang u la ong ba na ka liang jong ka Hima ka dawa jur ia ka sorkar Jylla ba kan pynbeit noh kloi ia u pud u sam, ban pynher krad noh ia ki mynder na katei ka thain bad kumjuh ban pynher krad noh shi syndon wat ia ki pulit Assam kiba don ha katei ka thain.
U bah K.
P.
Pangniang MLA ka Rambrai Jyrngam Constituency u la ong ba ban shu beh ia ki jaitbynriew Nepali kiba la im bad la don ha katei ka thain naduh hyndai hynthai ka long kaba eh shibun hynrei dei ban burom iwei ia iwei na ka bynta ka shong suk shong sain bad u la ong ruh ba ia kiba wan thymmai pat kam long shuh ban shah namar ba ki bor sorkar ki la dep ban ia pynbeit ban nym shah shuh.
“Balei kita ki Pulit Assam kim leit ban bun ne shna ia ki camp ki jong ki ha ki jaka ba bun lehnoh bad u la ong ruh ba wat wan buh camp shuh ha kitei ki thain bad lada ki kwah kin leit ban buh noh ha ki jaka ba don lehnoh namar kila bun palat" bynrap biang u bah Pangniang.
Nalor kitei ha katei ka sngi la ioh ruh ka jingkren na u bah D.
Jyndiang MLA ka Nongstoin, samla Samla Jylliew Marwein President KSU Langpih Area Unit, samla Wellessly Lyngkhoi Gen Secy KSU WKHD, bad na kiwei ki nongialam jong ki sengbhalang bapher bapher kiba la iakren ia katei ka juh hi ka phang.
Shillong, 29 K’lyngkot: U National President ka BJP Kisan Morcha u Vijay Pal Singh Tomar,  u la ong ba ka sorkar BJP hapoh ka jingialam u Narendra Modi kan rakhe ia ka taiew jong ki nongrep ne ka Farmers’ Awakening Week naduh ka 9 tarik haduh ka 15 tarik Lber.
Na ka bynta kane, ki nongtrei ka BJP kin leit ban jngoh ia ki katto katne ki jaka ban maitphang ia ki jingjop jong ka sorkar BJP ha ka rep ka riang ia ki paidbah ka jylla.
Haba kren sha ki nongthoh khubor ha kane ka sngi Thohdieng, u Singh u la kdew ia ki katto katne ki prokram na ka bynta ki nongrep kynthup ia ka Prime Minister Crop Insurance Scheme ha kaba ki nongrep kin ioh jing iarap lada jia ba julor ki jingthung jingtep.
U la kdew ruh ia ka Soil Health Card ha kaba yn ai sha ki nongrep hapoh ki lai snem ha kaba T.
568 klur.
U la ong ba ka UPA polisi ka dei kaba bakla bad ka long pyrshah beit ia ki jingbit jingbiang jong ki nongrep.
Haba ther ia ka sorkar barim ka United Democratic Alliance (UPA), ba hapoh ka jingsynshar ka UPA, ki nongrep ki iakynduh jingeh haduh kumba 65 per cent ki jaka rep ki tyrkhong khlem ioh um, kim ioh iingsah, ki kudam ban buh ia ki mar rep.
U la ong ba 3 klur ki nongrep ki ieh noh ia ka kam rep ban leh ia kiwei ki kam namar ka jingbym shim khia ka sorkar bad u la buh jingkylli, mano ban kit khlieh ia ka jingpyniap hi ki nongrep namar ka jingsniew ka rep ka riang.
Ampati 29, K’lyngkot:U Myntri Rangbah ka jylla u Mukul Sangma mynta ka sngi u la kyntu ia ki nongsynshar shnong Nokmas ha Garo Hills ban pynkup bor shuh na ka bynta ban pyniaid sha phrang ia ka roi ka par ha ka imlang sahlang.
U Sangma u la ong ia kane haba kren ha ka jingialang ba la wan iashim bynta 400 ngut ki Nokmas na ki bynta bapher bapher ka Garo hills ha Ampati ka South West Garo Hills kaba dei ka jingialang kaba 14 jong ka Nokma Council.
"Ka rukom synshar barim jong ngi ka la ieng haduh kine ki sngi hapdeng ki jingtynjuh ba bun.
Ha ki snem ba la dep, ka la shah pynjngut.
Ngi dei ban burom ia ka rukom  synshar barim bad ban pynlong ia kane ka rukom kaba im bad kaba khlain bad kaba lah ban pdiang da ki paidbah",  la ong u Myntri Rangbah.
U la ong ba ka sorkar ka kut jingmut ban pynkup bor ia ki rukom synshar barim ha ka jylla.
“Ka rukom synshar barim ha ki shnong ki thaw ka dei ka bynta ba kongsan jong ka jingsynshar ba man ka sngi.
Ki Nokmas ki dei ban leh ia ka bynta ba kongsan ha ka imlang sahlang", la ong u Mukul.
U la ong ba mynta ka Nokmas kim pat ioh bor ban leh ia ki kam ba iadei bad ka rukom bishar, namar ba ki briew ki leit sha ki pulit bad kiwei ki tnad ain bad kiwei kiwei ki jingeh, kiba dei ban leh da ka Kashari Shnong ne Village Court ne ka Nokma’s Court.
“Ki Nokmas  ki dei ban shim ia ka jingkitkhlieh ban pynkhlain ia ka rukom synshar barim, kaban lah ban pdiang bad katkum ba la bsuh ha ka Sixth schedule", la ong u Mukul.
Haba kyntu ia ki Nokmas ban shim ia ka jinglong trai ha ka khyndew, A’king, u Mukul  u la pan ia ka jingiatreilang jongki bad ka sorkar na ka bynta ban kyntiew ia ka roi ka par bad kiwei ki prokram ka sorkar.
“Ban pynthikna ba ka synshar paidbah kan long kaba im bad kaba treikam, dei ban pynkup bor bad ki Nokmas kin leh ia kaba donkam ha ka imlang sahlang ki Garo", u la ong.
Ka jingialang jong ki Nokmas ka thmu ban pynskhem ia ka jingiadei bad ka jingsngewthuh jingmut hapdeng ki Nokmas ha Garo hills.
Ki don haduh kumba 1600 ngut ki Nokmas ha Garo hills, bad na kine, 1300 ki dei ki bynta ka Grand Council.
Shillong, 29 K’lyngkot:   U Chief Secretary ka jylla u Bah PBO Warjri u la kyntu ia ki nongtrei sorkar ba kin trei tista bad kitkhia ia ka kam.
U Bah Warjri u la ong ha jing ialang jong ka Meghalaya State Government Employees’ Federation (MSGEF) kaba la long mynta ka sngi Thohdieng ha U Soso Tham Auditorium.
Haba kren kum u  kongsan, u Bah Warjri u la kubur ba ki don ki jingduna ha ka liang ka pisa ka pilain ha ka jylla hynrei na ka liang ka sorkar ka pyrshang beit ban pynbiang ia ki jingdonkam jong ki nongtrei sorkar.
“Nga pynshlur ia ki nongtrei sorkar ban trei shitom namar ba ka sorkar ka dei ia ngi", la ong u Bah Warjri.
U la ong ba ki kam sorkar kim dei ban sah thylli wat tang shi sngi ruh bad dei ban pyndap wut wut haba don ki kam ba lait.
“Ka sorkar kan pyrshang ban pynbha ia ka ain ki nongtrei sorkar bad ki nongtrei sorkar ki dei ban pynthikna ba ka ACR jongki kan long kaba biang bad ban phah ha ka por ba biang", u la ong.
U President ba shah jied thymmai ka Federation u Bah Macmillan Lyngdoh u la ong ba ka seng ka kyntu ia ka sorkar ba kan pyrkhat ban pynthymmai noh ia ka jingsiew ia ki nongtrei sorkar jylla ban sdang naduh ka 1 tarik Kyllalyngkot mynta u snem.
U la ong ba ka sub –committee ka seng kan sa shong jingialang ban pule bniah ia ka kaiphod ka 7th Pay Revision bad kan sa phah sha ka sorkar.
U Bah Lyngdoh u la kyntu ia ka sorkar haba ka pyrkhing ia ki nongtrei ban bat kam shnong kam thaw katkum ka Meghalaya Conduct (Service) rules, ka dei ban ailad lem ia ki ban bat ia ki kam Balang bad ki sengbhalang.
“Ki don ki dkhot kiba pynpaw ia ka jingsngew lyngngoh namar ka jingthmu ka sorkar ban pynkylla ia ka ain ia ki nongtrei sorkar bad lada kan treikam bun kin nym lah shuh ban iashim bynta ha ki seng bhalang bad ki kam shnong", la ong u Bah Lyngdoh.
Na ka liang ki nongtrei sorkar, ki la pynpaw ia ka jingsngew pyrshah ia ka jingthung kam ia ki nongtrei ba la shong thait namar ba ka pynduh lad ia ka jingkiew kam jong kiwei.
Nongstoin, 31 K’Lyngkot:Katkum ka jingioh jingtip jong ki bor pulit ka Shallang halor ka jingdon jong u Pangkam u Area Comander ka GNLA ha ryngkat ki katto katne ngut ki nongbud jong u ha ka shnong Nengju kaba don ha ki thain Shallang, na ka liang jong ki pulit SWAT na Shallang ha ryngkat ka jingiatreilang bad ki pulit ka Williamnagar kila pynlong ka jingkhynra kab jur bha ha katei ka thain.
Ka khubor na ki pulit ka iathuh ruh ba ha ka sngi saitjain jong ka taiew bala lah katba kitei ki kynhun pulit ki dang pynlong ia ka jingkhynra kaba jur bha ha katei ka jaka, kala don ka jingiather kuli kaba jur bha hapdeng kitei ki kaikhlaw bad ki kynhun pulit kaba la jia ha kapor 8 baje mynstep bad ha katei ka jingiather kuli ki pulit kila ioh ban pynliem noh ia u tei u Area Commander jong ka GNLA.
Shuh shuh la ong ruh ba ha pdeng katei ka jingiather kuli ki nongbud jong u Pangkam kila ioh lad ban phet krad noh na katei ka jaka shapoh ka khlaw bad don ruh napdeng jong kitei ki kaikhlaw bala lait phet kila ngat ruh ha ki kuli jong ki pulit bad kiba la mynsaw jur.
Hadien katei ka jingiather kuli ki pulit kila ioh ruh ban kurup ia kawei ka pistol, ka id card, ki kot ki sla, ka seal, saw tylli ki mobile phun bad shibun tylli ki sim card ha ryngkat ka met jong u tei u Area Commander ka GNLA kaba la thiah lyngktar ha katei ka jaka ba ia siat.
Na ka liang jong ki pulit ki dang bteng ban thwet bad ban iai pynlong ia ka jingkhynra kaba jur khnang ban lap dien ia kitei kiba la laitphet na katei ka jaka.
Shillong, 29’lyngkot:Ka Khyliehtyrshi United Social Welfare and Cultural Development Organisation (KUSWCDO) ha ka kyrwoh ba la phah da u ma K.
S.
Rymbai President bad u bah Bilet Dkhar General Secretary, ba ha ka jingialang jong ka seng kaba la long ha ka 23 tarik mynta u bnai kala rai ban pynduh noh ia ki kam sniew kam jaboh, ki kam sih kam sang hapoh ka shnong ka thaw.
Ka seng ka la ong ruh ba ka jingmih kum kitei ki kam sniew ka dei na ka jingioh ki briew ban dih kyiad pathar hapoh ka shnong ka thaw kaba lah ban wan haduh ki jing pyniap briew, ki kam lute bad kiwei de ki kam sniew kaba lah ban wan rah ka jingsyir ia baroh ka shnong ka thaw.
Kane ka jingioh lada ban dih kyiad pathar ka pyntieng ia ki briew kiba kwah ban soh shnong ha kane ka shnong bad kumjuh ruh kim nud shuh ban ruh sha ki dukan die sha die dud kiba ki briew jong kane ka shong ki trei ban im ja kpoh namar ba kane ka shnong ka don ha u surok bah NH 44.
Na ka liang u ma K.
S.
Rymbai bad ki dkhot jong ka seng ki la kyntu kynpham ia ki samla ki long kmie longkpa kiba la tip la stad ba kin kyntu ia kinto kiba kyrni ha ka jingdih buaid ba bun jait ba ki dei ban iaid na kane kam khamtam hapoh shnong poh thaw khnang ba ka shnong kan nym long kaba jah burom hynrei ka dei ban ioh ia ka jingiaroh, pynkut ka kyrwoh.
Shillong, 31’lyngkot:Ha ka miet 30 tarik mynta u bnai kawei ka Maruti Car kaba don ia u nombar ML-05 B 1217 ka la hap ha kawei ka riat kaba la tip kum ka Laitmawiong, katei ka riat ka don hapdeng ka surok ban hiar na Lait lyngkot sha Pomlum (surok Pynursla).
Katei ka jingjia ka la jia ha ka por 10:30 baje mynmiet.
Ha katei ka jingjia u nong ñiah ia katei ka kali uba la tip kyrteng kum u Larisandor Nongrum,27 snem karta u la iap hashen, katba 3 ngut pat ki la mynsaw.
Kiba la mynsaw ki dei kiba la tip kyrteng kum u Bryan kupar War, u Manbha kupar L Nongrum bad u Tosharia Dhar, kitei baroh khoit ki dei na Mawlai Mawroh.
Katkum ka jing iathuh u Officer Incharge ka Pynursla Police Station u bah M.
Rymbai ha ka jingiakren bad u Rupang lyngba ka phone u la ong ba ki pulit ki la ioh jingtip na Controll Room ha ka por 12 baje eiei ia kane ka jingjia bad tang mar ia ioh jingtip u la ong ba ki pulit ka Pynursla hapoh ka jingialam jong u ki la leit bak bak sha katei ka jaka.
Haba la poi ha katei ka jaka u la ong ba ka shemjingeh ia ki pulit ban tip ia ka jaka ba hap katei ka kali hynrei ki la shu antad la ka antad ia ka jaka bad ki la shu pyrta najrong surok bad u la ong ba dei ha katei ka riat Laitmawiong ki la ioh sngew ba don ba pyrta napoh riat ‘iarap iarap’.
Ka jingjrong katei ka riat u bah Rymbai u la ong ba ka la kot kumba 170 mitar eiei, kaba ki pulit ki hap ban shu hiar da ki tyllai shapoh,haba la poi hapoh riat u la iathuh ba ki la lap ba u nongniah ia katei ka kali u la iap hashen bad ka met jong u ka don hapoh kali kaba u la dem beit hapoh Stering.
Nangta uwei na kiba mynsaw u sahkut ha shiteng riat.
Ula ong ba katei ka kali ka la wan na ki thaiñ Pynursla ban leit sha Shillong.
Ula iathuh ba ym shym la tip thikna ia ka daw jong ka jinghap katei ka kali hynrei u la shu antad ba ka lah ban dei ha ka por ba u nongniah u peit ha ka mobile bad namarba ka lynti ka long kaba khim ka bym jingker kynroh dei ha kane ka khyllip mat ka lah ban dei ba ka kali ka noh jrain sha riat.
Ia ka metiap ki pulit kila dep sei bad ia kiba mynsaw la pynkit sha Hospital sha Shillong ban shah sumar.
Ha kawei pat ka jingjia la ioh jingtip ba kawei ka Jeep ka la hap sha riat mynta ka sngi ha ka por 1 baje eiei ha kaba 12ngut shi bahaing kiba don hapoh ki la mynsaw,hynrei u bah Rymbai u la ong ba ki pulit kila ioh jingtip ha ka por 5 baje hynrei ki trai ki la ong ba kim donkam pulit shuh naba ia kiba mynsaw la pynkynriah sha hospital.
La ong ba katei ka jingjia ka la jia ha ka lynti ban leit sha Mawkhap.
Nongstoin, 31 K’Lyngkot:Ki lai ngut ki kyn hun runar kiba dei ruh ki nongiarap ia ka seng United Garo Security Force bad kiba don kti lang ruh ha ka jingrahbor ia u bah Darius Marngar na ka Shnong Nong thymmai ha ka 13 tarik mynta u bnai ki la ngat noh ha ka kti jong ki pulit ka Aradonga.
Kitei ki lai ngut kiba la shah kem la tip kyrteng kum u Jholsh.
G.
Momin 25 snem khun jong u Robarson Marak u ba dei na Resu Rad, u Walmen G Momin 25 snem u ba la ju khot ruh u katrangbat momin khun jong u Awell R.
Marak u ba na Dingoapal Bajong North Garo Hills, bad u Sengman R.
Marak 25 snem khun jong u Stolish G.
Sangma u ba na Nongrisan WKH.
Ia kitei ki lai ngut ki runar ki pulit kila ioh ban kem mynta ka sngi na ka shnong Mawram Noonmati kaba hap hapoh ka Aradonga OP.
Shuh shuh ka khubor na ki pulit ka iathuh ruh ba ha ka jingtohkit kitei ki runar kila phla ba kidei ruh kiba don kti  ym tang ha ka jingrahbor ia u bah Darius hynrei kila don kti ruh ha ka jingiather kuli bad ki pulit ha ka 15 tarik mynta u bnai ha katei ka thain.
Shillong 31  K’lyngkot:U Chief Executive Member (CEM) ka KHADC u Bah Pyn shngain N Syiem u la bteng ban sangah tyngeh ia u Myntri Rangbah ka jylla u Dr Mukul Sangma, da kaba kynnoh ba u la leh arsap ia ka kam Rangbah Shnong ki Khasi bad Garo.
U Bah Pynshngain u la kynnoh ba u Myntri Rangbah u sngap jar jar ha kaba iadei bad ka jingpynkup bor ia ki dorbar shnong ha Khasi bad Jaintia Hills, katba ia ki  Nokmas ha Garo Hills u la kyntu ba kin pynkhlain da kaba thaw da ki ain ban pyntbit shuh shuh ia ki bad pyniaid ia ki spah mariang kiba dei jong ki paidbah Garo Hills khamtam ia ki  A’king lane ki Nokma.
“U Myntri Rangbah y dei ban pynkup bor ia baroh ki dorbar shnong kumba la bynshet ha ka Sixth Schedule," la ong u Bah Pynshngain.
Ha ka por ba u kren ha ka jingialang ba khadsaw ki Nokmas ba la wan iashim bynta palat 400 ngut na kylleng ki jaka ha Garo Hills ha Ampati ka South West Garo Hills ha ka sngi Thohdieng, u Mukul u la ong ba ki Nokmas ki dei ban pynkhlain ia ka rukom synshar barim na ka bynta ka roi ka par jong ka imlang sahlang.
Haba kynthah ia kane ka jingkren jong u Myntri Rangbah, u Bah Pynshngain u la ong ba ka  KHADC  ka la dep thep ia ka jingujor Special Leave Petition (SLP) ha ka Supreme Court pyrshah ia ka rai jong ka  High Court ka Meghalaya ia ki rangbah shnong ha kane ka jylla.
Ka  High Court ka Meghalaya ha ka jingrai jongka,ka bthah ba ka sorkar jylla ka dei ban thaw ain noh ia ki Rangbah Shnong ban pynbeit ia ki kynrum kynram.
Ka Division Bench ba kynthup ia u Chief Justice Uma Nath Singh bad u Justice T.
N.
K.
Singh ka la ong ba haduh ba ka sorkar jylla kam pat lah ban thaw ain ia ki Rangbah Shnong, ka rai jong u Justice S.
R.
Sen kaba pynmih haka 10 tarik Nohprah, 2014 kan treikam beit ha ka jylla.
Ka kashari ka la ongba ki Rangbah Shnong ki donkam ban pynngat ha ka Right to Information Act namar ba ki dei ki atiar ka jingsynshar ha ki shnong ki thaw, nalor ki jingpeit bad pyntreikam ia ki skhim sorkar.
Shillong,31’lyngkot:U MDC ka HSPDP na Sohryngkham u bah Pyniaid Sing Syiem uba don ha ka liang pyr shah u la ai ka jingiaroh ia ki MDC ka PDF ki bym shym la wan ban ia shim bynta ryntih ha ka deng lama iong kaba ka KHADC ka la khot ban long ha ka 29 tarik mynta u bnai.
U bah Pyniaid u la ong ba ka jingbym wan ia shim bynta jong ki ka pyni ba mynta ki la sngewthuh ia ka jingshah ialam bakla ha u CEM ka KHADC u bah Pynshngaiñ N Syiem.
Lah ban kdew ba ha ka sngi deng lama iong ka KHADC ki MDC Congress  kim shym la wan ia shim bynta hynrei don pat na ki kiba la poi dier por, ki don tang kumba 5 ngut eiei ki MDC kiba la wan ia shim bynta ha ka deng lama iong ka KHADC.
U Bah Pyniaid u la pynpaw ia ka jingbym sngewiahap ba ka KHADC hapoh ka jingialam u Bah Pynshngaiñ kan shu tuklar lut ia kaei kaba ka sorkar jylla ka thmu ban leh , la ong ruh ba ka jingpyrshah ka KHADC ia ka sorkar jylla ban thaw aiñ ia ka kam synshar shnong bad kane u la ong ba ka pyni ba u CEM u la ialam bakla wat ia ki para MDC, namar lada ka sorkar kam don bor ban thaw aiñ kam don jingmut ban long MLA tang ban shu leit sam skhim.
U la kyntu ruh ia ki para MDC, haba ki shim ia kano kano ka rai ki dei ban sngewthuh bha ia la ka jong ka nongrim ym ban shah ialam bakla ha kiwei, namar ha kaba khadduh ki hap ban leit ai jubab sha ki paidbah.
Shuh shuh u la ong ka jingthmu ka sorkar jylla ban thaw aiñ ia ka kam synshar shnong bad ban nym shah shuh ia ki nongtrei sorkar ban bat kam shnong, ka dei namar ki don ki katto katne ki Rangbah shnong ki shah shiliang palat namar kane baroh ka dei ba ki la shah ialam bakla ha u CEM ka KHADC, kane ka la pynkylla langkñia ia kiwei pat ki Rangbah shnong kiba don ka mynsiem ban trei hok ia ki kam shnong kam thaw.
Shillong, 31’lyngkot:Ha ka por ba ka All Regional Party Alliance (ARPA) ka la bat ia ka bor synshar ha KHADC kumba katto katne por kata ha ka por ba long CEM u bah Ardent M Basaiaw moit, ka tnad khaii pateng ka KHADC, kaba la bat da u bah Latiplang Khar kongor ka la pynjur bha ia ka jingkhynra laisen khaii ha ki dukan bar jylla bad ha ki kompeni bapher bapher.
Ha katei ka por ki bar jylla ki bym don ia ki kot ki sla kiba biang ki shong syier bha bad ki da buh nongsyntiat ruh shuwa ban plie dukan ioh ba ha kano ma ka khyllipmat ba kim poi pyrkhat kan wan ka jingkhynra.
Kumba katto katne bnai ka jingkhynra ka la bteng shaid shaid ha katei ka por, hadien ba ka ARPA ka la duhnoh ia ka bor synshar ha KHADC u Rupang u la leit ban lum jingtip na KHADC ban tip haduh katno tylli ki dukan bar jylla kiba la shah khang tala ha katei ka por bad katno tylli ki kompeni.
Katkum ka jingtip kaba la ioh lum la iathuh ba ki don 5 tylli ki kom peni kiba la shah khang ha ka por ba synshar ka ARPA bad kita ki long ka Maheshwary kaba don ha Kulang-Nongjri ,South West Khasi Hills, ka Seven City Developers Pvt.
Ltd kaba don ha Umsohpai, Ri-Bhoi District, ka Reliance Tower (Mobile) kaba don ha Riatsamthiah, Reliance Tower (Mobile) ba don ha Lum Shyllong bad ka Meghalaya Agrovet kaba don ha Ri-Bhoi.
Ki dukan pat kiba la shah khang ha kato ka por ki don kumba 100 tylli eiei ha Iewduh( kata Section A, B,C, D, E, F), ha ri Bhoi ki don kumba 20 tylli ki dukan bar jylla ba la shah khang,ha Laitumkhrah-7 tylli,ha Ichamati-Majai bad Shellaki don 9 ne 10 tylli, ha West bad South West Khasi Hills ki don 10 tylli,ha thaiñ Umsohsun ki don 5 tylli, Mawprem 7 ne 8 tylli, 2 tylli ha Mawhati, baroh haba shimjingkheiñ kyllum ki don kumba 150 tam eiei ki dukan bar jylla kiba la shah khang.
Bun na ki dukan bar jylla kiba la khang ha kato ka por khamtam ha Iewduh mynta la iohi ba kiba bun hi ki dei kiba la plie biang ia ki dukan jong ki,haba wad jingtip halor kane na KHADC hato kumba katno tylli kidukan ba la plie biang bad kumba katno tylli ki kompeni kiba la plie biang, la ioh jingtip ba na ki 5 tylli ki kompeni 2 tylli mynta kila plie biang bad kita ki dei ka Maheshwary bad ka Meghalaya Agrovet.
Katba ki dukan pat la ong ba la jan baroh kiba la plie lut mynta.
La wad jingtip hato la kitei ki dukan ba la plie ki dei kiba la lah ban pynbiang ia ki kot ki sla jong ki, hynrei la ong ba kumba 90 tylli na ki dukan ki dei kiba la plie noh namar ba ki trai ki ong ban shimti hi noh dalade bad kim ai wai shuh sha ki bar jylla, don pat kiba ka KHADC ka phah aplai laisen biang bad ailad ia ki 30 sngi katkum ka jingthoh bad don pat kiba khlem pynthymmai laisen.
Shillong 01 K’lyngkot:U Lat ka jylla u V Shanmugatnathan la ong ba ka long ka jingsngew sarong ia ka jinglong ka Meghalaya ha kaba ka jaitbynriew Khasi kaba la niew burom bad ai burom haduh katta ia ki kynthei Khasi, ym kumba long ha kiwei ki bynta jong ka ri.
“Ha jylla Meghalaya ym ju don ka jingpyniap ia ki khun kynthei, bad ia ki kynthei la niew burom haduh katta, haduh ka jingai ia ka spah ka phew, ka jait ka kynja", la ong u Lat.
Haba kren mynta ka sngi kum u kongsan ha ka jingplie ia ka Jingialang halor ban iathir ia ki khana ktien hyndai bad ka jingkylla, ha ka dong mihngi ka Indi bad shathie sepngi ka Asia ba pynlong da ka, Indian National Trust for Art and Cultural Heritage (INTACH), ha Shillong, u Lat u la ong ba kane ka jingleh bad niew burom ia ki kynthei ka dei kum ka atiar ka nongmuna ban ai ia ka jingiaroh bad ka jingpynshlur ia kiwei ban bud nuksa.
U Lat u la ong ba ka kolshor bad ka jinglong barim ka la iaid na ka pateng sha ka pateng lyngba ki jingtip ba iasam da ki ktien.
Kane ka jingiathir, kan neh saw sngi, ha kaba ki stad bad ki riew shemphang na kylleng ki jaka kum na ri Bilat, na Thailand bad na ka India, kynthup na ki stad na NEHU, kin ai ia ka jingkren bad ka jinglap jongki kiba iadei bad ka khana ktien hyndai ha kane ka thain.
Kane ka jingialang kan iathir ia ki kolshor bad ki jinglong barim kiba iadei ha kane ka thain, kiba wanrah ruh ia ka jingiadei na kawei sha kawei ka kynhun jaitbynriew kynthup kiba lah ban ktah kum ki tiar ki tar ba pyndonkam ha ka jingngeit barim bad ki bym lah ban ktah kum ka sur, ka jingrwai.
Amlarem, 31 K’lyngkot: Ka Aide –et-action hynnin ka sngi ka la wan ha Amlarem ban pynsngewthuh ia ki paidbah shaphang shaphang  ka ADB-GoMProject kaba la kyrshan na ka bynta ban ai jingtbit khamtam ia kito ki lad ioh kam  bad kumjuh ruh na ka bynta ban kyntiew ia ka pule phuthi sha kito ki skul kiba dang sahdien.
Ia kane ka jingai jinghikai la pynlong ha ka ophis jong u Block Development Officer jong ka Amlarem Block.
Haba iadei bad  ka Projek  ka Asian Development Bank, kaba la ai jingiarap da kaba ai ram ia ka sorkar ha kiba bun ki projek baheh baheh, bad kane ka dei ka sien kaba nyngkong ba kane ka ADB ka la pyrshang na ka bynta ban pyntbit ia ki briew.
Ka jingthmu jong kane ka Projek ka don ar bynta, ka bynta ba nyngkong ka long ban kyntiew ia ka pule ka puthi hapoh ka Jylla bad kaba ar pat  ka long ban kyntiew ia ia ki samla ha ka sap sengkam ne skill development bad lyngba kane yn pyrshang kumno ban ban ai jingiarap ia ki samla khamtam  ia kito ki bym ioh kam ioh jam.
U bah Kanki Diengdoh u Communication SP ka Aide-et-action haba ai jingpynshai halor kane ka projek ula ong ba lyngba kane ka projek ban kyntiew ia ka pule ka puthi, na ki 39 tylli ki block ki ba don hapoh ka Jylla bad la jied man 3 tylli ki skul na man kawei kawei ka block ban ioh jingiarap lyngba kane ka projek , bad kumjuh ruh ban ai jingtbit ia ki nonghikai kumba 3500 ngut na ki 636 tylli ki skul kynthup ia kitei ki 177 bad kiwei pat ki skul ba ioh jingiarap na ka sorkar.
Ha ka jingiarap bad ka skill development ne ban kham pynbha ia ki kam ba lah ban trei khnang ba ki samla kin ioh kam ioh jam kane ka projek, kan ai jinghikai haduh 60 hajar ngut ki samla hapoh san snem ban ai jinghikai ei khlem jingsiew ha ki jaitkam bapher bapher kum ki Hospitality, security, information Technology, retail, Tourism, Healthcare bad kiwei kiwei.
Kane ka projek kam shym la thmu tang ia kito kiba leit skul, kiba pep shiteng por hynrei ia baroh kiba kwah ban pyntbit ialade wat ia kito ki bym nang bym stad ruh kumjuh kidon ka lad na ka bynta jongki.
Ha kane ka sngi la don lang u BDO jong ka Amlarem Block u Ma B.
Sungoh, u programme Manager ka Aide-et-Action u Puberun D Pulkan ha ka prokram la pyniaid da ka kong Monakisa Pariat.
Nongpoh, 31 K’Lyngkot:Da ka jingsngew khia halor ka jingjot jingpra bad kylla iing jah jong ka Skul Jowe Presbyterian L.
P School, kaba hap hapoh Nongpoh Konstituensi, Ri Bhoi district, ha ka sngi Saitjain ba la dep, ki nongialam jong ka HYC Jowe Unit, ki la leit ban jurip kynsan ia kane ka skul, ha kaba ki la lap ia shibun ki jingduna ha kane ka skul, kaba la shah rat ha ka eriong erngit kaba la jia ha u snem 2015.
Ha katei ka jingleit jurip da ki nongialam jong ka Hynniewtrep Youth Council, Central body ba la ialam da u Bah Donbok Kharlyngdoh, Vice President bad u Bah Nickson Dohling, Organizing Secretary bad ryngkat ki nongialam ka HYC, Jowe Unit la shem ba katei ka skul ka dang sahkut khongreng ka jingjulor khlem maramot naduh ba ka la shah rad ha ka eriong bad u phria ha u snem ba la dep.
Ha kane ka jingleit ban jurip da ki dkhot jong ka HYC, la lap ba ha kane ka skul ym shem la don ben bad desk, kiba dei ki jingdonkam ba kongsan tam ha ka skul, kumjuh ruh la ha kiba bun ki bynta jong ka skul ki la pei thliew, kaba lah ruh ban wanrah ia shibun ki jingeh na ka bynta jong ki khynnah ban shong ha kane ka skul lada jia ba wan u slap.
Ha kaba iadei bad kane, u Samla Shainwell Syngkli, u la pynpaw ia ka jingsngewdiaw halor ka jingshah iehbein jong kane ka skul ha ki bor ba deipeit, namar kumba ka long mynta, dei tang ka Jowe Press L.
P.
School, kaba long kum ka shlem, kaban ai jingnang jingstad ia ki khynnah rit kiba don ha katei ka Shnong,“Ha ka jingshisha, katei ka skul kaba la ioh ruh ia ka jingithuh lyngba ka SSA bad ai jinghikai ia ki heprit naduh klass 1 haduh V bad ki don haduh kumba 50 ei ei ngut, kane ka skul ka don ruh tang ar ngut ki nonghikai, isangsot ban peit ia ki, nalor ka jingbun jong ki para khynnah skul, hynrei tang ban ioh ia ka jingnang jingstad, kine ki khynnah kim salia ban shong ha ha iing Durbar, namar ka iing skul kiba ki don ruh kam long ban pyndonkam", ong u Samla Shainwell.
Na ka liang u Bah Justman Malai, Rangbah Shnong ka Jowe, u la iathuh, ba ki nonghikai jong katei ka skul ki la leit ban buh jingthoh sha ophis ka tnat pule puthi, kum ka jingpyntip halor ka jingshah pynjot jong katei ka skul ha ki bor mariang, hynrei ym shem la don wat tang uwei na ki bor sorkar, ki ban wan peit halor ka jingdonkam ban maramot ia katei ka skul.
Kumta ha kaba iadei bad kane na ka liang u Bah Malai kum u Rangbah Shnong jong ka Jowe bad u Samla Shainwell, ki la buh ia ka jingkyrpad na ki bor ba dei peit ba kin ialeh ban shimkhia ban maramot lane pynbiang noh mardor ia ki jingdonkam ha katei ka skul.
Shillong, 31’lyngkot: Mynta ka sngi ka Seng Khasi ka la hiar sha Raid Mawbuh ban pan jingbit na ka Mei Mawbuh shuwa ba kan don ka jingleit kiew lum Sohpet bneng ha ka taiew ban wan kata ka 7 tarik u Rym phang,2016-ka sngi Robi bar ban wan.
Ha katei ka jing leit khnong sha Mawbuh ka Seng Khasi ka ju leh manla u snem sdang naduh u snem 2000, ki ju leit sha ka jaka shong Dorbar jong ka Raid Mawbuh bad ki ju leit ruh sha ka jaka ba shait ju shongkai bha ka Syiem Mawbuh kaba ki ong ka Mei Mawbuh.
Katei ka jingleit ka long ban leit pynsngew pynsngap ha ka ia ka jingthmu ban leit kiew lum Sohpet bneng.
Ki Khasi ki ju ngeit ba wat la ka mynsiem ka la iap hynrei ka rngiew ka dang don ha ka mei ram-ew kumta ki la leit ban khot ia ka Mei Mawbuh ba kan wan doh ieit ia u khun ka bri u hynniewtrep ha ka por ba ki leit ban kiew sha uteiu lum kyntang ha ryngkat ka duwai ka phirat ba kan pyllait na kino kino ki jingjia ba sngewsih haba leit kiew lum kum ki jingjia aksiden ne ka ur ka hap.
Katei ka jingleit jong ki ka long ruh ban pan por la ka shah ne kam shah ban leit kiew lum, hynrei la ong ba ha katei ka jingleit pan bor jong ki ka la pyni ia ki dak ki shin ba ka don jingsngewsih kaba kila ong ba ka don ka jyrwit jyrwat hynrei la pyniasuk noh da ki sbai ryngkat tang da ar tylli ki syiar bad hadien ka hun mynsiem bad suk jai bad ka la shah ban leit kiew lum.
Kila leit khnong ruh ia u maw sangot uba don ha kliar jong u Lum Sohpet Bneng.
Haba pyrshang ban wad jingtip kiba kum kino kita ki jyrwit jyrwat ba ka Mei Mawbuh ka la pyni dak ha ka jingleit khnong ka Seng Khasi, la ioh jingtip ba ki jyrwit jyrwat ki dei namarba ka la don bun ka jingbym ia sngewthuh jingmut hapdeng u khun khasi khara, ka jingmih bun tylli ki kynhun ne ki seng bad kawei ruh la ong ba ka dei ka jingbym don ka jingiasngewthuh jingmut wat para seng khasi ruh kum ka Sengbah Ki nongshat nongkhein bad ka seng khasi seng kmie.
Ha kaba ia dei bad katei ka jingleit kiew lum Sohpet bneng, la ong ba ka dei ka jingleit markhmat jong ki khun ka bri u hynniewtrep ban kren ban pynpaw beit beit sha u nongthaw ia kaei kaba ki kwah, namar ka jingiakynduh nongthaw jong ki ka dei beit tang shisien shisnem ha utei u lum,kaba kim ju ai jingknia jingkhriam hynrei ia ka knia ka khriam ki ai beit sha ki nongshah thaw kum ka ‘lei ing, ka ‘lei Shyllong,’lei lum ‘lei wah.
Shillong, 1 Rymphang: Ki jingkren u MP ka Lok Sabha na Shillong konstitwensi ha ka jingrakhe 25 snem jong ka Youngster Secondary School Pongkung kaba la long ha ka sngi saitjaiñ jong ka taiew ka kdew shai ba ka thma hapdeng u Chief Executive Member ka KHADC u bah Pynshngaiñ N Syiem bad u myntri rangbah ka jylla u Dr.
Mukul Sangma ka dei pleng ka kput elekshon MP-2014.
U bah Pala ha katei ka jingkren jong u u la pynsngew ba don ki nongialam Congress kiba la byrngem ia ki MLA jong ki ( Congress) ba kim dei ban ialap elekshon ia u kyrtong katei ka seng ha katei ka elekshon hynrei nalor kaba kat katei ka jing byrngem ruh u la ong ba u bah Pynshngaiñ u dei uwei na ki MLA Congress uba la shim ia ka bynta ba hakhmat ha ka kynhun ialap elekshon jong u (Pala).
Na ki jingkren u bah Pala uba la ong ba un iai don bad u bah Pynshngaiñ bad un iarap ia u ha ki khep kiba u donkam, ka la pyni shai sha ka pyrthei ba ka thma pohing hapo ka seng Congress ka dang jur bha wat haduh mynta ruh, kaba pyni ruh ba u MP bad u myntri rangbah ki ia jngai bah ka jingiadei jong ki.
Nangta u bah Pala u la kren ruh ba ka jingpynmih ia ka aiñ kaba khang ia ki nongmihkhmat paidbah ban bat ar maloi ka dei ka jingkput u myntri rangbah ia u bah Pynshngaiñ ha kaba u la ong ba la shu wanrah kyrkieh ia katei ka aiñ Prevention of Disqualification of MLA Ammendment Act, 2015.
U bah Pala u la pynkynmaw ruh ba ha ka por ba u ia khun ia ka elekshon MP u myntri rangbah bad ki nongialam Congress kim shym la pynlut por ban ialap elekshon na ka bynta jong u hynrei u myntri rangbah lei u bunkam ban ialap elekshon na ka bynta u kyrtong Congress ha ri Lum Garo, u la kynnoh ruh ba ki don ki MLA Congress kiba ialap pyrshah ia u ruh ha katei ka por.
Shillong, 1 Rymphang: Kum shi bynta ban pynshlur bad pyn sngewthuh sha ki paidbah jong ka Thain ba hap hapoh ka Laskein C&RD Block, ka Jingiaseng Samla Presbyterian Mukhap bad ka Jaintia Students’ Union Mukhap Unit ka la pynlong ia ka jingialang pynshai paidbah ha ryngkat ka jing iatreilang bad ka Blood Bank Jowai Civil Hospital bad ka Meghalaya Aids Control Society (MACS) ha ka 30 tarik u Kylla lyngkot ha Iaw Muksow (Mowkaiaw).
Ia katei ka porkram la pyniad da u Rev.
P L Pakma ha ka jingia don lang u bah P.
Shullai Asst.
Engineer ka Laskein C& RD Block Laskein kum u Kongsan, Dr.
S S Nongbri  Incharge ka Blood Bank Jowai , Dr.
P Shylla, President ka JSU sengkmie u Rikut N Parien bad ki riewrangbah jong ka Balang bad ki Nongshongshnong.
U kongsan bah P.
Shullai ha ka jingkren jong u , u la ong ba kane ka dei ka sienjam kaba bha tam kaba la shim da ki nongialam jongka Balang ryngkat bad ka JSU bad ki paidbah ki dei ban sngewthuh ba kane ka dei ka kam kaba kyntang tam ha ka jingim kum ki briew ban iarap ia ki para mynsiem da ka Snam, bad dei ruh ban don ka mynsiem iatip lem ba lada iarap ia kiwei kiwei ruh kin iarap ia ngi.
I  Dr S.
S.
Nongbri I/c ka Blood Bank, Jowai i la ai iaka jingpynshai halor ka rukom ai Snam ba ki paidbah kim dei shuh ban tieng lane rit mynsiem namar ha shwa ba ki Doktor kim shim snam na kino kino ki briew ki hap ban Eksamin bunjait kum ka rta kata naduh 18 snem shaneng, ka Blood Pressure ka dei ban biang, ka jingkhia kaba 45 kilo shaneng, ka Hemoglobin kaba 12.
5 g/dl shaneng bad ka jingkoit jingkhiah kaba biang bad kiwei kiwei bad ka jingshim lane ai Snam ka dei beit tang 350ml na uwei ne kawei ka briew.
I Dr.
SS Nongbri i la kdew ruh ba ka daw ba pynlong iangi ba ngin hap ai iarap iaka Snam jongngi dei namar ba ki stad saian kim lah ban shna ia ka snam bad kumta lada ngim iarap kylliang ka long ka jingma iaka jingim jongngi kum ki briew lada ngi don hapdeng ka jingshitom kaba ngi donkam iaka snam.
U President ka JSU Rikut Parein, haka jingkren u la kyntu jur iaki paibah ban wan shakhmat da ka jingshlur khlem ka jingartatien ban ai ia ka snam ban buh lypa hapoh ka Blood Bank khnang ba kibadonkam iaka snam ha ka por ba kyrkieh eh ki lah ban ioh iaka jingiarap kaba kloi, kumta lada Bank kam don snam ka shu long leh noh ei bad ngi ruh ngim ioh iaka jingiarap ha ka por ba ngi donkam Snam.
U la bynrap ruh ba ka jingai snam kam don jingma ne jingktah ei ei ruh namar ki doktor ki la test lypa, la ioh ruh ia ka jingkren na i Nujorki Sungoh Genl.
Secretary ka JSU Mukhap Unit.
Hadien bala wai noh ka jingpynshai paidbah la ioh ia ka jingai Snam ei naki 15 ki briew kynthup naki katto katne ki dkhot ka JSU, ki rangbah bad samla ka Balang Presbyterian Mukhap kiba kynthup ruh ia arngut ki samla kynthei kiba wan shakhmat ban ai ei ia ka snam ka jong ki.
Shillong, 31’lyngkot: Shibun ki jing pyrshah na ki katto katne tylli ki shnong kiba don ha ki thaiñ na la pynieng ia ka Meghalaya Agrovet ha ri-Bhoi, kitei ki shnong ki la phah jingthoh na ka por sha ka por sha ka KHADC ban pyrshah ba kam dei ban ai laisen khaii sha katei ka kompeni bad la kynnoh ba katei ka kom peni ri syiar ka pynjaboh ia ki tyllong um ha katei ka thaiñ.
Naka por sha ka por ki nongialam jong ka kynhun pyrshah ki la kren ruh sha ki kotkhubor kaba ki la pyni ia ka ripod ba ki la ioh na ka tnad PHE ba ka um ha katei ka thaiñ kam long kaba bit ban dih, bad ki kynnoh ruh ba katei ka jingjakhlia ka um ka dei namar ka jaboh ba la pyntuid na ka Meghalaya Agrovet.
Hadien katei ka la don ka jingkhot tian bishar na ka liang jong ka KHADC halor katei ka kam la kumba katto katne sien, hynrei mynta ha kaba kut ka Meghalaya Agrovet ka la jop thiaw ha katei ka jingiakhun naba la ioh jingtip ba mynta hi u bnai kyllalyngkot katei ka kompeni ka la ioh ia ka laisen khaii jong ka na ka District Council ( KHADC).
Jowai, 1 Rymphang:Ka Durbar Shnong Shnongpdeng kan pynlong ia ka Dorbar pyllun ba shisien shi snem ha ka 10 u rymphang ha iing durbar hall ka Shnong.
Ki nongialam shnong ki la kyrpad ia baroh ki para shnong para thaw kiba sah sha bar jong ka shnong ba kin ia wan sha kane ka Durbar.
Ka dorbar kan sdang ha ka por 10 baje mynstep.
Na ka liang ka shnong ka pyntip ruh ba ha katei ka sngi kan ym pdiang satia ia ki nongwan jngohkai sha katei ka shnong bad kan don ruh ka jingduna ha ka jingpynbiang pahara.
Ki jaka ba ai lieng kin khang ha katei ka sngi bad lada don ba wan kai ha katei ka sngi na ka liang ka shnong kam lah satia ban pynbiang bad ki nongwan kai ki hap ban shim hi ka jing bah khlieh halade.
Ka Durbar Shnong ka kyrpad jur ia ki para shnong ba kin shimkhia ban ia poi khlem pep sha ka Durbar pyllun ha katei ka sngi ban ym iaid lait na ki ain ne kyndon shnong.
Kane ka long katkum ka jingpyllait khubor na u Rangbah Shnong u bah B.
Syngkrem.
Shillong 01 Rymphang:Shi bynta ban pyn khreh ia ka elekshon MDC shiteng samoi, ka UDP-Sohiong-Nongspung MDC Circle kan pynlong iaka jingialang paidbah hajan Iew Sohiong, ha ka 3 tarik Rymphang 2016, ha ka por 1:00 nohphai sngi.
Ha kane ka jing ialang ki heh nongialam ka UDP kin hiar sha katei ka shnong ban pynshai paid bah ia ki nongrim halor ki mat bapher bapher kiba ktah ia ka jaitbynriew.
Halor kane, ka UDP Sohiong-Nongspung Circle baroh kawei, ka iawer paidbah na shnong bad jan shnong ban sngewbha pyllait por ban iadon ryngkat ha kane ka sngi, la ong ka kyrwoh na u Bah R A Lyngdoh (Bah Tin) u President ka Circle.
Shillong, 1 Rymphang: La ar taiew kyn thih sdang naduh ka 18 tarik u kyllalyngkot haduh mynta ka sngi ki paidbah kila shong tyrkhong khlem ioh doh masi namarba ka seng ki nongdie doh masi kaba la tip kum ka Khasi Jaintia Butcher and Welfare Association (KJBWA) ka la khang doh masi.
Katei ka seng ka la pynbna mynshuwa ba kan plie doh masi biang ha ka 4 tarik mynta u bnai.
Ha kine ki ar taiew kiba u paidbah um shym la ioh doh masi, la ong ba ka doh masi tyrkhong ka la iaid iew bha.
Ha ki katto katne jaka jong ka nongbah Shillong la ioh jingtip ba ki paidbah ki ia knieh ia ka doh masi thad tyrkhong kaba ki nongdie ki la wan ban tyrwa sha manla ki ing bad ki ophis treikam.
Nalor ki nongtyrwa sha manla ki ing la ioh jingtip ruh ba ka doh masi tyrkhong na Mylliem ka iaid iew bha.
Kitei ki doh masi tyrkhong ki dei kiba la thied ar –lai taiew mynshuwa bad la tar ia ki bad syang ha ding.
La thew kilo lypa ia kitei ki doh kumba thew doh ha ka por ba ki thied na iew bad hadien ba la dep pyntyrkhong la shim beit ba ka shi kilo ka dei kato kaba im katba ka mih hadien ba la pyntyrkhong ruh kan iaid beit ka jingthew kaba shi kilo watla ka la duna kilo ha ka por ba die.
Lah ban kdew ba katei ka jingkhang doh masi ha ri Khasi bad Jaintia ka dei ba ki nongdie doh ki kwah ban pynpaw ia ka jingpyrshah jong ki ia ka hima Mylliem kaba ki la kynnoh ba ka ju pynlong iew man ka snig ha ka iew masi kaba don ha Khanapara bad dei na katei ka daw ki ong ba ka jur bah ka jingshalan masi tuh sha Bangladesh kaba pynlong ruh ia ki trai masi ban khniot dor katba mon kaba ki nongdie masi kim sngew lah bor ban ia bud tynneng bad ki nongkhaii masi tuh sha Bangladesh.
Shillong, 02 Rymphang:Ka jingduna ki nongai snam ka long kawei na ka jingeh ba ju iakynduh man ka por, bad ka la dei ia ki dkhot ka Indian Red Cross Society ban pynlong man ka por ia ka jingai snam, la ong u Lat ka jylla u V.
Shanmu gananthan haba kren ha ka jingialang jong kut snem ka Indian Red Cross Society, Meghalaya Branch ha Raj Bhavan mynta ka sngi.
U Shanmuganathan uba dei ruh u President ka Indian Red Cross Society u la kyntu ia ki volunteer ba kin pynlong ia ka jingai snam man ka por ha ki skul, kolej bad ha kiwei ki jaka ban long ka jingiarap ia ki briew ba donkam ia ka.
U Lat uba iakren bad ki dkhot ka Society u la buh jingkylli na ki ia ki kam ba ki dei la leh bad kiei kiba ki dei ban leh.
Kane ka jingiakren bad u Lat, ka la pynlong ia ki dkhot ban pynsngew ha u ia ka jingangnud jongki ban leh ha ki sngi ban wan.
Ka General Secretary ka Society, ka Kong Diana E.
Kharshiing ka la kyntu ia ki dkhot ban wan jngoh khah khah ia ka jaka treikam ka Society khnang ban lah ban treikam khambha.
Katba u myntri ka koit ka khiah u Bah AL Hek, uba dei u Vice president ka Society, u la ong “bun ki paidbah ki phun sha u ba ki ju donkam snam namar ba ki don kiba haiing hasem jongki kiba pang bad ka long kaba donkam ia ka Society ban don ka jaka buh snam khnang ban ai ha ka por ba ki briew ki donkam".
Ka jingialang kut snem ka Society ka long ha ka sien ba nyngkong ha Raj Bhavan.
Katba u Chairman ka Society, u Bah WR Marbaniang uba dei u IPS barim, u la kyntu ia ki dkhot ban long kiba la khreh ban iakynduh ia ki jingtynjuh.
Shillong,01 Rymphang:U President ka MPCC U Bah DD Lapang u la ong ba ka bor ban rai bad ban pynbeit ia ka thma ktien kaba iai klang haduh kine ki sngi hapdeng u Myntri Rangbah ka jylla u Mukul Sangma bad u Chief Executive Member (CEM) ka KHADC, Bah Pynshngain N Syiem ka shong ha ka AICC.
“Naduh ba sdang kum u President ka Party, ka kamram jong nga ka long ban iathuh sha ka AICC  ia kane ka kam.
Ka kyntien na ka AICC ka long, phi phah sha kane kane ka kam sha ngi, ngin shim khia", la ong u Bah Lapang mynta ka sngi hadien ba la wai ka jingialang ka MPCC.
U Bah Lapang u la bynrap, “Ka bol ka don ha phyllaw ka AICC bad ngin ieh ia ka ha ka jingstad bad ka jingshem phang jong ka AICC  ia kane ka kam bad ngam don eiei ban kren halor jongka".
Ha kawei ka liang, u Bah Lapang u la ong ba ia ki kyrteng jong ki briew ban ialeh MDC la dep pynap lypa da ka jing mynjur ka MPCC hynrei dang don ki bym pat dep ruh kum ka Mawthadrai shan ha kaba la thung ia ka Kong Irene Lyngdoh kum ka nongialam namar ba la pyndam noh shwa ia ka MBCC namar ba kam shym la treikam, kumjuh na Mairang, Rymbrai hynrei ym pat lah ban rai ia mynta bad yn sa shim rai hadien.
U la ong ba la bthah ia baroh ki nongkitkam ka party ban trei shitom ban pynjop ia baroh ki kyrtong ha ka elekshon MDC shiteng samoi kaban sa long shen.
U la ong ba ka jingialang ka la rai ruh ban pynkhreh na ka bynta ka elekshon 2018.
U president ka MPCC u la iathuh ba ka jingialang ka la iakren ruh ia ka rai ka sorkar ban khang lad ia ki nongtrei sorkar ban bat kam rangbah shnong, ha ki senggbhalang katkum ka Meghalaya Services Conduct Rules, 1990.
“Ka komiti ka la rai ban iakren ia kane ka kam Rangbah Shnong ha ka Co-ordination Committee,"  la ong u Bah Lapang bad bynrap, ia ka Village Administration Bill (VAB) bad ia ka rai ka High Court ruh.
“Ngin wad ia ka jingshai na ka Co-ordination Committee ha kaba u Myntri Rangbah ruh un don lang ha kane ka komiti", la ong u Bah Lapang.
U Bah Lapang u la iathuh ruh ba ka jingialang ka la iathir ban wanrah ia ka jingiajan hapdeng ka sorkar, ka party bad ki paidbah da kaba pynkhlain ia ka Coordination Committee.
“Ka MPCC ka la shah bthah ban thaw thymmai bad ban bujli ia ki nongkitkam ha baroh ki tnad treikam", la ong u Bah Lapang.
U la iathuh ba ia mynta ki don tang 6 ngut ki dkhot ka Co-ordination committee, 3 ngut ki dei kiba don ha ka sorkar, bad 3 ngut kiba na ka party katba ki bym dei MLA kim shym la ioh bynta.
“La sngew dei ban don bynta lang ki bym dei ki MLA ruh ha kane ka Komiti", la ong u Bah Lapang.
Ha kajuh ka por, u la iathuh ba ka party kan iakren ruh ia ka rukom pyntreikam bad ka jingiaid ka NERGS bad kan sa kylla Khasi bad Garo ia ka jingjop jong kane ka skhim khnang ba ki paidbah kin sngewthuh.
Ia ka kaiphod jong kane, yn sa ai ha ki heh ka AICC  ha ka jingialang bah ka  MPCC kaban long ha ka 5 tarik Rymphang.
Jowai,1 Rymphang:Ka ATM jong ka SBI ha Ladthadlaboh,  Mookyrdup ‘Jowai ka la lait thaw na ka jingshah rong ha ka kynhun ki nongtuh ba shyrkhei kiba la wan ban khynra bad pynpra ia katei ka ATM ban ioh sei ia ka pisa kaba don ha katei ka ATM, kaba don T.
18lak eiei.
U ma Samuel Suchiang uba sah ha ka mala kaba shapoh jong katei ka iing ba don ka ATM bad ka Office jong ka SBI Bank Ladtha laboh Branch u la iathuh ba ha ka por kumba 2:30 ei ei mynstep, u la ioh sngew ba don ka jingsawa.
Ha kaba nyngkong utei u ma u dang tharai ba ka don ka jingtrei kali ha ka karkhana kaba don ha jan, hynrei um suk mynsiem khlem da mih shabar ban leit peit ha ryngkat ka lok jong u kaba bud nadien.
Dei ha ka por ba u la mih shabar sha surok u la iohi ia ar ngut ki briew kiba ieng ha bar ka ATM.
U la tur kham shajan hynrei uwei na ki nongtuh uba la iohi ia u,  u la beh ia u da u lyngka ha ka kti.
Mar mar utei u ma Suchiang ruh u la phet iap sha iing katba ka lok jong u kaba dang na dien ka la iohi ka ka jingshah beh u lok jong ka,  ka la lynniar rangbah rangsan bad kane ka jinglyniar jong ka ka la pynlong ia kitei ki nongtuh ban phet noh.
Kitei ki shi lok ki la pyntip mar mar sha ka trai iing bad ka trai iing sha ki pulit.
Ki pulit ki la wan poi ha ka por ha kumba 3:30 am ei ei bad ki la lap ia ka screen lane monitor jong ka ATM ki la dep sei bad bret ia ka kham pajih sha shiliang surok.
Ki pukit ki la tohkit ha ryngkat ki tiar finger prints bad wat ki bor jong ka FSL ruh ki la wan ban jurip bad ban tohkit bad ban examin ruh ia kitei ki tar baroh ban lap ia kiba donkti.
Shillong, 1 Rymphang: Ki nongialam jong ka KHNAM Youth Wing mynta ka sngi ki la leit ban tong ia ka um kaba la pynlang ha ka Top um kaba don ha Khlieh Iewduh.
Ki don ar tylli ki Top Um kawei ka dei jong ka PHE katba kawei pat ka dei ka jong ka Municipal.
Ka KHNAM samla kaba la ialam da u bah Thomas Passah President, ki laleit ban tong ia ka um na baroh ar tylli ki top um bad kila thep ha ki bilot ba la ai na Pasteur Institute, bad ia katei ka um ki la leit ai mynta hi ka sngi sha katei ka Institute ba kan test, la katei ka um ka long ne em kaba bit ban dih.
U bah Passah u la ong ruh ba ia katei ka juh ka um yn phah leit test sa ha kawei pat ka tnad kaba kim kwah ia thuh kyrteng bad kin pyn ianujor ia ka ripod kaba ioh na Pasteur Institute bad ka ripod na kata kawei pat ka tnad test um.
Katkum ka jingiathuh u bah Passah u la ong ba katei ka um kaba la pynlang ha Khlieh Iewduh ka dei kaba la sam sha kylleng ki shnong kiba don ha sor Shillong kum sha Laban,Mawkhar, Jaiaw Wahingdoh bad kiwei.
Hadien ba la lap ba ka um kaba la sam ia u paidbah na Mawphlang lyngba ka Saw mer shiteng ba kam long kaba bit ban dih, u bah Thomas u la ong ba ka KHNAM kan iaid mynta sa ha kylleng ki jaka ban peit la ki paidbah ki ioh ne em ia ka um kaba bit ban dih ne ioh ka dei pynban kaba don Acid kumba la lap ha kine ki khyndiat sngi ba la dep.
Haba peit ia katei ka jaka pynlang um ha Khlieh Iewduh , utei u nongialam ka KHNAM u la ong ba la i dei ba ka sorkar kan bujli noh da kiwei pat ki top um namarba kaba don mynta kumba ka long hi ka dei ka top um kaba la shna naduh ka por u phareng, kaba la iohi ba ki nar ki la kem sarang lut.
Tang mar ia poi ha katei ka jaka ka KHNAM ka la pynpaw ia ka jingsngew lyngngoh ba tang u nongap ha katei ka jaka ruh um don, katba na ka tnad PHE pat ka la kam ba ki jaka pynlang um jong ka ki dei ki jaka ba la pyrkhing bha ban rung ban mih hynrei kumba la lap mynta ym shym don nongap ha katei ka jaka.
Lah ban kdew ba katei ka jaka ka um kaba rung sha ka top ka Municipal ka dei kaba wan na Umjasai katba ha ka top ka PHE pat ka dei kaba wan na Mawphlang.
Katkum ka jingong u bah Thomas Passah President ka KHNAM Youth Wing u la ong ba kumba ka long ha ka sien kaba la dep ia ka ripod ka Pasteur Institute ka pynioh tang hadien kumba 5 ne 6 sngi bad mynta ruh hadien ba la ioh ia ka ripod u la ong ba ka KHNAM kan sa pyntip sha u paidbah.
Shillong, 2 Rymphang:Ka HYC (WJC) ka la ai por 30 sngi ia ki trai karkhana ot dieng ha ri Lum Jaintia ba kin weng noh ia ki bar jylla na ki karkhana jong ki, lym kumta katei ka seng ka la ong ba kan leit ban ujor sha ka aiñ kaba dei peit ia ki karkhana ot dieng.
Katei ka seng ka la kynnoh ruh ba dang shen ka la leit ban jurip ia kiba bun bah ki karkhana ot dieng ha Jaintia bad ha katei ka jingleit jurip ka la lap ba kiba bun ki kar khana ot dieng ki dei kiba long trai da ki briew na Jaintia hi katba ha ka jingshisha pat ki la ong ba la pyniaid da ki bar jylla bad ka jingling trai jong ki ka shu sah tang ha ka kyrteng kaba ki ong ba ka dei ka Benami.
Ka kyrwoh na u General Secretary katei ka seng u Andy R Dhar ka la ong ba katei ka jingleh ki trai karkhana ka buh jingeh ia ki briew katei ka thaiñ ha ka ioh kam ioh jam naba ki la ailad ban wan tyllep da ki bar jylla.
Nongpoh, 02 Rymphang: Da ka jingsngewkhia halor ka jingbym don la ka jong ka Pollution Testing Centre ha Ri-Bhoi District, kaba dei ruh kawei na ka tnad, kaban ban peit kyrpang ban pynduna ia ka jingpynmih tdem jong ki Kali, ka Ri-Bhoi Student Union (RBSU), Sengkmie, ka la buh ia ka jingdawa ba [bteng sla 7]ka sorkar ka dei ban pyntreikam ne buh noh mardor ia ka Pollution Centre ha Ri-Bhoi Disstrict.
Ka jingpynmih jong ka seng ia kane ka mat jngdawa, kadei halor ka nongrim ba ki la ioh ia shibun ki jingujor na ki paidbah kiba don kali shimet bad kali kamai, kiba leit ban donkam ha Assam, ha kaba ki la shem bad mad ia shibun ki jingeh bakhraw ne shah pyndik haki pulit Assam, man ka por kiba ju pan Pollution Certificate na ki draibar.
U Samla Mark Gashnga, Assistant General Secretary ka RBSU, u la ong, kumba ka seng ka la iohi ia ka jingdonkam ban don noh la ka jong ka Pollution Testing Centre ha ka Disrtict, namar lyngba jong kane ka Pollution Centre, kan iarap ym tang ia ki paidbah kiba leit ba wan sha kiwei pat ki jylla, hynrei ka jingdon jong kane ka Centre, kan iarap ruh ban pynduna ia ka jingktah ia ka mariang, namar kumba ka long mynta bun ki Kali kiba la pynmih palat put ia ka tdem, hynrei ki iaid thik thik ha surok namar ka jingbym don ka tnad sorkar kaba tehlakam ia kum kitei ki kali.
“Bun na ki paidbah kiba leit ban donkam ha Assam, ki ju mad ia ka jingshah dain kuna ei kha ma kha ha ki Pulit ka Assam, ym tang kata hynrei la dain kuna ruh ia ki paidbah ba don kali ha ka dor baheh, tang namar ba kim don ia ka Pollution Certificate.
Ka long ruh ka jingduhnong kaba khraw ia ki paidbah kiba donkam man ka por ha Assam, ki hap ban shu sei ia ka pisa ban ai sha ki Pulit ka Assam tang namar bay m don Pollution Centre ha ka District, bynrap u Samla Gashnga.
Ha kaba iadei bad kane ka bynta, kum ka Seng ka la dep ruh ban ia kren bad u DTO ka Ri-Bhoi, ka Deputy Commissioner ka Ri-Bhoi bad sha ki bor ba halor ka Meghalaya Pollution Control Board, ban dawa ha ka ban buh ia katei ka Centre, namar katkum ka jingsngew jong ka seng ka Pollution Centre ka long kaba donkam na ka bynta ban ioh jingmyntoi ki paidbah bad kaba long ruh kawei na ki lad ban iada mariang, bynrap u Samla Gashnga.
Namarkata, na ka bynta ka jingmyntoi ki paidbah ba don ki Kali ha ka District, ka seng ka la dawa na ka sorkar ba ka dei ban pynsted noh ha ka ban buh ia ka Pollution Centre ha ka District, khnang ba kito kiba don kali ki ioh ia ka jingmyntoi bad kumjuh ruh ban ioh ban tehlakam ia ki Kali kiba pynmih tam pud ia ki tdem na ki Kali kaba long ka jingma ia ka koit ka khiah bad kumjuh ruh ia ka mei mariang.
Shillong, 01 K’lyngkot:U President ka NCP Meghalaya u Bah Sanbor Shullai, u la ong ba ka jinghiar jongu na ka shuki Symbud Lamphang ka Iing dorbar ha ki bnai ba la dep, ka dei ka jing iapynbeit bad ka Congress bad ki heh ka party NCP na Delhi bad, na ka liang jongu, u shu kohnguh beit kumba la bthah.
“Ki la iapynbeit bad High Command ka NCP na Delhi bad nga la shu kohnguh beit", la ong u Bah Sanbor haba kylli kaei ka nongrim ba u  iehnoh ia ka shuki Symbud Lam phang shwa ban wan ka jingiatynjuh bor ban pynhap shuki ia u Lam phang u AT Mondal ha u snem ba la dep.
Haba kylli biang, la ka don ne em ka jing iakren ban pynrung myntri ia u hadien ba la hiar shuki Symbud Lamphang, u Bah Sanbor um shym la kren shai bha hynrei u la ong ba ka por elekshon ka la jan palat sa tang 12 bnai, bad um don por, ban pynlut por kai shane shatai namar ba u donkam ban iakynduh tista bad ki paidbah ka konstitwensi.
“Ngim don por shuh ban pynlut por shane shatai, ka elekshon mynta ka la jan, sa tang 12 bnai ei ei ngi don ban iakynduh ia ki paidbah", la ong u Bah Sanbor.
Hynrei ha kawei ka khubor, la iapur sharum shaneng, ba ka jingiehnoh u Bah Sanbor ia ka shuki Symbud Lamphang, ka long ba u Myntri Rangbah u Mukul Sangma u la kular ban pynrung myntri noh ia u hadien ba la pynhap ia kiwei pat hynrei kane ka jingthmu jong u Myntri Rangbah, ka la sahkut tden haduh mynta, namar ka jingbym ailad ki heh ka AICC.
U Bah Sanbor uba dei tang ma u, u MLA ka NCP ha kane ka jylla, u la iehnoh ia ka kam Symbud Lamphang ka Iing dorbar thawain, shi sngi ba kan don ka jingiatynjuh ban pynkhyllem ia ka shuki Lamphang ba la wanrah da ki liangpyrshah ha kane ka dorbar ba la dep mynshem snem.
Shillong, 2 Rymphang:Ka jingkiew pyneh rngiew ba shisien shisnem jong u khun khasi khara sha kliar u Lum Sohpet bneng ba la pynbeit  da ka Lum Sohpetbneng Komiti jong ka Seng Khasi (Kmie), kan long ha ka 7 tarik u Rymphang, 2016.
Ha kane ka sngi, ki tym men ki san jong ka Seng Khasi Kmie kin sdang ia ka jingleh niam ha khyrdop Lum Sohpet bneng, Umiam-khwan, G.
S.
Road ha ka por 7:30 mynstep bad ha ka duwan dupat ba kyntang, ha kliar jong u Lum ha ka por 11 baje mynstep bad yn sa bud pat ia ka jingsam ia u khaw eh khaw shan bad ka um ksiar um rupa sha baroh ki nongwan.
Kin don ruh ki jingkren pynshai na ki riew rangbah ka Seng Khasi ha ryngkat ka rwai ka shad tynrai.
Ka Lum Sohpetbneng Komiti ka ia wer ia baroh ki khun ki ksiew jong u Hynñiewtrep Hynñiawwasa sha kane ka kiew pyneh rngiew pynksan rngiew ba shisien shisnem jong ka jaitbynriew.
Na ka daw jong ki jingduna ki jaka pynieng kali, ka Komiti ka kyrpad ia baroh ba kin ia treilang bad ki jingbthah jong ka komiti bad la kyrpad ia baroh ba kin pyrshang ban kiew pyneh rngiew da kaba iaid da ka kjat sha kliar jong une u Lum ba kyntang.
Yn shah ban hiar kali na Lum hadien ka 2:00 baje nohphai sngi, ong ka kyrwoh khubor na u Fornick Kharrubon Secretary Lum Sohpetbneng Komiti.
Shillong, 2 Rymphang:Namar ka jingsdang ka jingialehkai South Asian Games ki pulit ki la pynbeit thymmai ia ka lynti iaid ki kali ka ban sdang naduh ka 3 tarik mynta u bnai, yn ym shah ia ki kali    ban wan na ki thain ka Golf link sha Polo, ki kali ba wan na Mawroh, Shyiap ki hap ban iaid na ka lynti ban hiar sha nongmensong bad sha 4th Furlong.
Ki kali ba wan na    MPRO/Golf Club ki hap ban iaid na Dog Squad ter ter sha Nongmensong bad kin mih sha 4th Furlong.
Ki kali ba wan na Mawlai bad FCI kin hap ban iaid sha Mawroh ter ter sha Golflink bad Nongmensong bad 4th SawFurlong.
Kiba wan na Lum jingshai bad Forest Colony kin hap ban iaid sha Lawmali bad ter ter sha Polo.
Kiba leit sha Ganesh Das Hospital ,Lawmali bad Jaiaw yn shah ba kin iaid sha Lumjingshai lyngba ka thain Hospital.
Ki ba wan na 4th Furlong yn ym shah ba kin hiar sha ki thain ka Ganesh Das Hospital,kin hap ban iaid sha Forest Colony lyngba ka Budhha Mandir bad ki thain ka Ganesh Das.
Yn ym shah ban rung trok ha nongbah Shillong naduh ka por 8 baje mynstep haduh ka por 10 baje mynmiet.
Jowai, 2 Rymphang:Ka seng Jaintia National Union (JNU) kan pynlong ia ka jingiakop shad tynrai ha kane ka 13 tarik mynta u bnai ha District Library Auditorium, Mynthong Jowai ka ban sdang naduh ka por 11:00 baje mynstep.
Katei ka seng ka khot ka wer ia baroh ki khun ka Bri u hynniewtrep hyniewskum kiba kwah ban ia shim bynta ha kane ka jingiakop shad tynrai ban pyni ia ki sap ki phong tynrai kumjuh ruh ki sur tynrai ki lah ban ia shim bynta ha kane ka programme.
Ha kane ka jingiakop ym don kam ban siew ia ka bai rung, hynrei ki nongjop ha kane ka jingiakop shad tynrai kin ioh ia ka khusnam kaba nyngkong kaba kot haduh T.
10000 tyngka , ia ki ba ioh ba ar kin ioh rah ia ka khusnam  T.
7000 tyngka , bad kiba wan ba lai kin ioh rah T.
3000 tyngka.
Na ka liang ka seng ka pyntip ba kane ka jingiakop kan long tang ia ki kynhun Kino kino kiba kwah ban shim bynta ki lah ban phone ha kine ki number, 9402586410/9402565452.
Yn pdiang ia ki nongiashim bynta tang haduh ka 10 tarik u rymphang.
Shillong, 2 Rymphang: Ki nonghikai skul hapoh ka lama ka Meghalaya Sarva Shiksha Abhiyan Schools Association (SSASA) mynta ka sngi ki la aiti ia ki mat jingdawa ha u Symbud Myntri Rangbah ba peit ia ka pule puthi u Dr R C Laloo bad ki la byrthen ba dei ban ai noh ia ki hapoh shi bnai.
Ka seng ka la dawa ban pyntreikam noh mar dor ia ki kyndon ka SSA bad ka RTE 2009 bad ban aiti noh ia baroh ki kam hikai ha ki Primary bad Upper Primary na ka Sarva Shiksha Abhiyan State Education Mission Authority Meghalaya (SSA-SEMAM) sha ka Education Department, ban pynkiew ia ka Periodical Enhancement ia ka tulop ki nonghikai SSA bad ban thung pura kum ki nongtrei ba junom ia ki nonghikai SSA ha ka jylla.
“Lada ka sorkar kam leh ia kine ki jingdawa hapoh 30 sngi, ngin pynlong wat da ki jingiakhih bad kyntu ia kiwei ki nonghikai ban iasnoh kti lang bad ngi" la ong u Bah Manbha Kharraswai u president ka Meghalaya SSA Schools Association haba kren sha ki nongthoh khubor mynta ka sngi.
"Katkum ka rule bad ki kyndon ba la buh da ka sorkar pdeng ha kane ka jylla, ka sorkar kam shym la lah ban pyntreikam ia ki kyndon kumba leh kiwei ki jylla dong mihngi" u la ong u Bah Kharraswai.
U la ong ba ia ki skul SSA ha Meghalaya la pyniaid da ki kynhun bapher bapher bad na ka liang ka seng ka kwah ba ka SSA skul dei ban shimti noh ka sorkar.
U la ong, haba ianujor bad kiwei ki jylla ka dong mihngi katkum ka rai jong ka jingialang 220th PAB ha ka 4 tarik Lber, 2015, ka kdew shai ba ki nonghikai ha jylla Meghalaya ka siew duna shibun ia ki nonghikai.
U la ong ba ki don 5,766 ngut ki nonghikai skul SSA Lower Primary (LP) ha jylla ha ki  2, 883 ki skul bad 6, 715 ki nonghikai SSA Upper Primary ha ki 2, 238 skul.
Jowai, 3 Rymphang: Ka Jaintia Hills Autonomous District Council (JHADC) ka la hap ban leh matlah halor ka jingtihmaw pathar ki riew shimet ha ka jaka jong ka kaba don ha ka jaka kaba la tip kum ka Shamor, ha lynti na shnong Mynso sha shnong Samatan ha West Jaintia Hills District.
Katei ka jingtih maw pathar da ki riew shimet ha katei ka jaka ka la iaid la bun snem hynrei ka JHADC ka la leh matlah bad kane ka jingleh matlah ka JHADC ka la wanrah ruh ka jingduhnong kaba khraw ia katei ka ophis namar baroh ki riew shimet kiba donkti ban tih maw na katei ka jaka khlaw ka JHADC, kim ju siew khajna satia sha ka tnad Forest Department.
Na ka liang u Chief Forest Officer, u la pyntikna ia kane da kaba ong ba ki riew shimet kiba tih maw ha katei ka jaka kim ju pan bor ne siew khajna ruh sha ka District Council.
Ka jingtih maw pathar ha katei ka jaka ym tang baka la pynjot ia katei ka jaka khlaw ka JHADC, hynrei ka la pynsiewdur ruh ia ka wah Myntang kaba don sha trai jong katei ka par maw.
Ka jaka ka District Council kadei ka jaka jong u paidbah ka ri lum Jaintia, kaba lyngngoh pat ka JHADC kam shym la khang satia ia kitei ki riew shimet ban tihmaw na katei ka jaka khlem kano kano ka jingsiew khajna bad kam da pyrkhat satia ia ka jingkylla dew shyiap katei ka jaka.
Nongstoin, 3 Rymphang:Hadien ka jingiai shah bad ka jingiai ap shitom kaba la slem bha jong ki nongot bad nong die doh jong ka sor Nong stoin, mynta ka kynti kila ioh syndon da ka jaka bad ka iing shoh doh kaba bit ba biangIa katei ka jaka shohdoh la tei hapoh ka shnong Porjalem, Maw kawah da ka kong Brisinola Lyngkhoi, kaba dei ka nongshong shnong ka Mawkawah ha ryngkat ka jinglam lynti jong ka hima Nongstoin, ha kaba ki la  lah ban pynurlong ban pynioh ia katei ka jaka shohdoh (butchery) ha kaba kiba bun ki briew kiba ju im ja kpoh na katei ka kam ki la ap khmih lynti la bun bun snem.
Shuh shuh ia katei ka jaka shohdoh la ioh ruh ban plie paidbah mynta ka sngi ha kaba u bah S.
Kharlyngdoh DC WKH, u la long u kongsan ban plie ia katei ka iing shohdoh ha ryngkat ka jingia synran lang jong u bah Phylla singh Syiem Syiem ka hima Nongstoin, u bah S.
Rashir Sordar Shnong New Nongstoin, bah Overlin Marbaniang secretary Nongstoin Butcher Social and Welfare Association, u bah R.
K.
Syiem syiem khynnah ka Hima Nongstoin bad ki ophisar jong ka ophis Veterinary, u bah W.
Lyngdoh sordar ka shnong mawkawah u ba la pyniaid ruh ia katei ka jingialang.
Na ka liang jong u DC haba ai jingkren ha katei ka sngi u la ai ka jingiaroh shibun ia ki trai jaka bad ia ka Hima hi baroh kawei namar ka jinglong ba la kloi ban iasnoh kti lang na ka bynta katei ka kam namar ki don ruh ia ka mynsiem ka jingkitkhlieh lang na ka bynta ka imlang sah lang kat haduh ba ki la lah ban pynurlong ia katei ka kam.
Shuh shuh u la ong ruh ba ka jingshim khia lang jong ki riew shimet bad kumjuh ka Hima ha ki baroh ki kam ka la long ruh ka record ha baroh kawei ka Jylla wat la na ka liang jong ka sorkar kam shym la lah ban ai jingiarap, hynrei ki la shim hi ia ka jingkitkhlieh na ka bynta ka jingmyntoi jong uba bun balang.
Ha katei ka sngi la ioh ruh ia ka jingkren na u bah Overlin marbaniang Secretary ka Nongstoin Butcher Social And Welfare Association, ha kaba u la pynpaw ka jingsngew kmen bad ka jingsngew nguh shibun ia ka hima namar ba ka la shimkhia lang ia ka jingeh jong ki kam ka jong ki kum ki nongotdoh, u la ong ba naduh ha ki por ba la leit ki nongot doh kila mad ia shibun ki jingeh ha kaba la shah thnum ruh namar ka jing bymdon jaka otdoh kaba thikna.
Shillong, 2 Rymphang:Ka United democratic party jong ka Ranikor circle ka lah pyntip ba kan sa pynlong iaka jingialang ba kynthup ia baroh ki nongkyrshan baradbah jong ka seng ha u bnai Lber hadien jong ka general council jong ka U.
D.
P Centre body, ka ban long ha u bnai Rymphang 2016.
Ka Party ka don bun ki kyrteng kiba kwah ban iakhun ha ka MLA election 2018 napoh ka Ranikor Constituency bad ha kane ka jingialang yn iatai bha ban thaw ruh ia ka legal cell ka ban iarap ia ki paidbah jon g ka constituency ha baroh ki liang bad khamtam eh halor ki kam jong ka jingshah khniot bein ha kaba iadei bad ki kam shimet shimet ne kiwei pat ki kam pynroi.
Ki nongialam jong ka circle kin sa leit iakynduh ruh iaki officer jong baroh ki tnad office kiba don hapoh ka Ranikor ban iaphylliew jingmut ha kaba iadei bad ka jing eh ba ki paid bah jong ka thain ki iakynduh.
Shillong, 02 Rymphang:  Ka kynhun pyrshah ha ka iing dorbar thawain ka  Meghalaya, ka Meghalaya People’s Front (MPF) ka la pynher shithi sha u Lamphang ka iing dorbar thawain, u AT Mondal, ban khot noh ia ka dorbar kyrpang khnang ban iakren ia ka kam Rangbah Shnong kaba la pynkhih pyrthei hadien ba la pynmih ka High Court ka Meghalaya ia ka rai jongka.
Ha ka shithi sha u Lamphang,  u secretary ka MPF u James K Sangma u la ong ba ka jingialang jong ki nongialam ka UDP, NPP, GNC bad ka KHNAM kaba la long ha ka 28 tarik Kyllalyngkot 2016  ka la iakren ia ka hukum ka High Court ka Meghalaya  kaba mih ha ka 13tarik Kyllalyngkot, 2016 ha kaba iadei bad ka bor jong ki rangbah shnong ha Meghalaya.
“Kane ka kam, ka la pynkhihwin ia ka jingmut jingpyrkhat jong ki paidbah ka jylla Meghalaya.
Ka la dei namarkata, la sngew dei ba ka iing dorbar thawain ka dei ka rynsan kaba biang eh ban iakren ia kane ka kam bad ka MPF ka kyntu ia ka ophis jong phi ban khot ia ka dorbar kyrpang ban iakren ia kane ka kam", la ong u James K Sangma.
Shillong, 02 Rymphang:Ka jaka pynlang petrol bad diesel kaba la shna ha Umiam, Ri-Bhoi ka sah khongreng mynta la bun snem bad katkum ka jingtip, ka daw ka dei namar ba ka kompeni  Indian Oil Ltd, Assam Oils Division kam treh ban wan pynlang ha kane ka jaka ba ka dang jan eh na ka  jaka pynlang kaba don ha Lokhra TAP of Point, Assam.
Katkum ka kyndon, ba la buh da ka India Oil Ltd, kawei pa kawei ka jaka pynlang petrol (depot) ka dei ban jngai 150 km na kawei pat ka jaka pynlang petrol bad diesel hynrei ka jingjngai na Lokhra ha Umiam, ka don tang hapoh 150 Kms bad na kata, ka daw, ym pat lah ban buh sa kawei ka jaka pynlang petrol bad diesel.
Haba iakren bad uwei na ki nongtrei petrol pump, la iathuh kane ka jingbym treikam kane ka jaka pynlang petrol, ka la pynduh nong ia ka jylla namar ba lada jia ba khang ne don ka jingiakhih sha Assam, kan buh ia ka Meghalaya ha ka jingeh ban ioh petrol.
“Lada iakhih sha Assam tang shi taiew, ki kali ha Meghalaya kin iap thngan lut", la ong une u rangbah haba iakren bad u Rupang.
Ym tang katta, ka jingbym lah ban pyntreikam ia kane ka Depot, ka la pynduh lad ia ki samla ha ka ioh kam ioh jam bad kiwei ki lad kiba lah ban ai jingmyntoi da kumwei.
Ha ka jingshisha, ka sorkar ka dei ban shim ban pynthikna ba kane ka depot ka dei ban treikam namar ba ka Lokhra ka don ha kawei pat ka jylla  ha Assam katba kane ka depot kaba la tap da ki niut ha Umiam, ka don ha Meghalaya.
“La kumno kumno, kawei ka depot ha kane ka jylla, ka dei ban don beit ban long kum ka jingpynap lada jia ba don kano kano ka jingeh shabar ban pynpoi umphniang kali", la ong une u rangbah.
Shillong, 2 Rymphang: Ka High Court mynta ka sngi ka la hukum ban phah jingtip sha ka sorkar pdeng bad sorkar jylla halor ka jingtlot treikam palat ki Hospital sorkar kiba don ha kane ka jylla kynthup ka North Eastern Indira Gandhi Regional Institute of Health and Medical Sciences (NEIGRIHMS).
Ka High Court ka la shim ia ka Sou Moto halor ka jingdkoh treikam ka tnad ka koit ka khiah hadien ba ka la ioh ia ka jingmudui na ki saw ngut ki nongiasaid-aiñ kiba la mudui sha u Acting Chiej Justice ka High Court u SR Sen ha ka lah sngi u Blei.
Ha ka hukum kaba u la pynmih mynta ka sngi u SR Sen u la hukum ia u Registrar General jong ka High Court ba un shim ba ki nongshah mudui kin dei naduh u Secretary ka tnad ka koit ka khiah ka sorkar India,u Chief Secretary ka sorkar Meghalaya,u Secretary (Health) ka sorkar Meghalaya, u Director ka NEIGHRIMS, Shillong, bad ia u Director jong ka Health Services (MI), ka sorkar Meghalaya.
“Phah notis sha kitei ki nongshah mudui kiba la kdew kyrteng haneng bad ban jingshai na ki balei ym dei ban pynmih kyndon lane ban pynmih hukum haba la lap ba ka long kaba dei ban leh kumta,namar ba ia ka jingmudui la dep ban shim Sou Moto" ong u Acting Chief Justice SR Sen.
Katei ka kashari, ka la thung ia ka u bah T.
T Diengdoh bad u A Sinha kum ki Amicus Curiaeban iarap ia ka Court ban pynbit pynbiang ia ka jingtian bishar ka ban long ha ka 9 tarik u rymphang, ban thoh ia ka Affidavit bad ban pynmih hukum.
U SR Sen ha ka hukum jong u, u la ong ruh “Hadien ba la peit bha ia katei ka jingthoh, nga i ba ka don ka nongrim kaba donkam ban ia kren kyrkieh na ka bynta ka jingbha jong ki paidbah kiba duk ha kane ka jylla".
“Baroh ngi ia tip ba la tei, la wanrah ia ka NEIGHRIMS, Shillong kum ka Hospital kaba bit ba biang lut nadong shading ka ban peit ia ki paidbah ka thaiñ shatei Lam Mihngi khamtam ia kane ka jylla Meghalaya hynrei ka don tang khyndiat kiba tbit ha katei ka Hospital.
I kumba ki tiar ki tar kiba la pynbiang hangtei ki dei ki bym ler kam namarba ka hospital kam don nongtrei kumba la mang" ong shuh shuh ka hukum u SR Sen.
Katei ka hukum ka la kdew ruh ia ka Civil Hospital bad kiwei pat ki Hospital ha kane ka jylla naduh ki CHC, ki PHC ba la tei da ka sorkar ha kaba ka hukum ka la ong, “Teng teng ki Doktor ki don, ki dawai pat ym ju don, teng teng haba biang ka dawai ruh ki doktor kim ju don,ki don ki jingdkoh kiba pynkhein bad pynduh ia ka hok ki paidbah jong ka ri bad ka jylla Meghalaya.
“Ngi la pule ha ki kot khubor bad ha kiba bun ki khep ngi iohi ki mashin ki shu sah lyngkrang ne ki bymler kam,ki dawai kiba la mang ban sam ei sha kipaidbah kim ju don hynrei ka jingshisha ka paw ba dang ha ki khyndiat por ba la leit la bret kai ia ki dawai pyut kiba shong dor da ki klur tyngka" ong biang katei ka hukum ka High Court.
Haba kynthoh ia ka jingbym don ki nongsumar kiba tbit ha kane ka jylla kaba kipaidbah bunsien ki hap ban mareh sha bar jylla ban ioh ia ki jingsumar ba biang ki nongmudui ki la ong biang, “ Wat ki Hospital shimet ruh kim don ki nongsumar ba tbit ban sumar ia kiba bun ki jingpang bad watla ki don ruh hynrei ka jinglut pat ka long kaba palat pud, ka jylla ka hap ban pynlut da ki klur tyngka shabar jylla ban sumar ia kiba bun ki jingpang hynrei kaba donkam kyrkieh mynta ka dei ba baroh ki jingsumar ki dei ban biang lut tang hapoh ka jylla lajong".
Shillong, 2 Rymphang:Kham mynshuwa ka Synjuk Ki Nongsynshar Shnong ka Bri u Hyn niewtrep (SNSBH) ki la ai por ka sorkar ba kan pyndam noh ia ka aiñ bat Rangbah Shnong ki nongtrei sorkar hapoh ka 5 tarik mynta u bnai , kaba ka kynhun myntri sorkar ka la mynjur da kaba pynbeit thymmai ia ka Meghalaya Services and Conduct Rules Subject bad katei ka aiñ ka dei kaba la khanglad ia ki nongtrei sorkar ba kin bat ia ka kam Rangbah Shnong lane ban long dkhot ha kano kano ka kynja seng.
Hynrei mynta sa lai sngi shuwa ban kut katei ka 5 tarik ki nongialam katei ka Synjuk ki pynher biang da ka jingthoh sha u myntri rangbah ka sorkar jylla u Dr.
Mukul Sangma ban pynpaw ha u ia ka jing bym hun ia ka rai ka High Court ban pynhap ia ka synshar khadar hapoh ka jingpeit jong ka sorkar da kaba hukum ia ka sorkar ba kan thaw-aiñ na ka bynta ki Rangbah Shnong.
Ki la pynpaw ruh ba ki kwah ba ka sorkar kan shim ia ka sienjam kumba la leh da ka KHADC kata da kaba ujor sha ka Supreme Court halor katei ka rai, ki la kyrpad ia ka sorkar ba kam dei ban wanrah da kano kano ka Bill thymmai ha kaba ia dei bad ka synshar khaddar kumba ki la dep ia kren ha ka 5 tarik u naiwieng.
Ki la pynpaw ruh ka jingsngew diaw namarba ka sorkar kam shym la leh eiei ban wanrah ia ka VAB sha ka ophis u Lat ka jylla kaba dang don mynta ha ka Ministry of Home Affairs.
Ki la ong shuh shuh ha kate ka jingthoh ba ka jingwanrah ka sorkar ia ka Rule 20 (b) jong ka Meghalaya Conduct (Service) Rules, 1990 ka dei kaba bakla bad katei kan pynkulmar ia ka rukom synshar khaddar kaba la ju leh naduh mynshuwa.
Ki la ong ba katei ka kyndon ka wanrah jingeh ia ki nongkitkam shnong khamtam ha nongkyndong kaba bun ki briew ki dei kiba dang duna ka jingnang jingstad, hynrei kan ailad pynban ia ki ophisar sorkar bad ki nongmihkhmat paidbah ba kin shim kabu.
Ki la ong ba katei ka aiñ ka sorkar ka pynduh ruh ia ka hok jong u briew namar lada um don bynta shuh ha ki kam shnong un ym don shuh ka jingkitkhlieh.
Ka la pynkynmaw ba ka la shim ia ka sienjam da kaba tah kynroh bad soi kyrteng ha kynroh ban pynpaw ia ka jingpyrshah ia katei ka rai ka sorkar kaba ki la ia shim bynta ha ka 26 tarik u kyllalyngkot da kaba buh por ia ka sorkar ba kan weng noh ia katei ka jingpynbna hapoh ka 5 tarik u rymphang.
Shuh shuh ha katei ka jingthoh ka SNSBH ka la pynkynmaw ia ka jingkren u Dr.
Yogendra Narain, u Secretary General barim ka Rajya Sabha, uba dei ruh u Defence Secretary barim sha ka sorkar India bad u Chief Secretary barim jong ka sorkar Uttar Pradesh, uba la kren ha ka jingialang kaba dei shaphang ka synshar paidbah bad ha katei ka jingkren jong u u la iaroh bha ia ka thaiñ shatei Lam mihngi bad kumjuh ia ka jylla Meghalaya, kaba u la ong ba ka synshar khadar hangne ka dei ka synshar paidbah kaba shisha.
Ki la kdew ruh ia ka jingkynthoh ki nongtrei sorkar kiba don hapoh ka MSGEF (Meghalaya State Government Employees’ Federation) kiba la pynpaw ia ka jingsngewkhia jong ki ia katei ka rai ka sorkar, ki Rangbah ki la dawa ba ka sorkar ka dei ban pynbeit biang sa shisien ia katei ka aiñ hynrei ka dei ban sdang shuwa da kaba weng noh ia ka jingpynbna jong ka hapoh ka 5 tarik mynta u bnai, ong ka kyrwoh khubor na u General Secretary katei ka Synjuk u bah R.
L Blah.
Shillong, 3 Rymphang: Lashai ka sngi ka 4 tarik ki nongdie doh masi ha Khasi –Jaintia bad ha nongbah Shillong kiba don hapoh ka seng Khasi Jaintia Butcher Welfare Association kin sdang ban ot doh masi biang.
Ki nongdie doh masi ki la sangeh ot doh la ar taiew kynthih mynta kata naduh ka 18 tarik u kyllalyngkot bad ki la pynbna ba kin plie biang naduh ka 4 tarik mynta u bnai.
Katei ka sien jam ba ki nongdie doh ki la shim kata ban khang doh masi ar taiew ka dei ba ki pyni ia ka jingpyrshah ia ka hima Mylliem ba ki la kynnoh ba la ju pynlong iew man ka sngi ha ka iew die masi ha Khanapara kaba la buh beit buh ryntih ba dei ban long beit tang shi sien shi taiew bad katei ka jingpynlong iew ba manla ka sngi ki la ong ba ka ailad ia ki nongkhaii masi tuh sha Bangladesh ban leit thied masi man ka sngi.
Hadien katei ka jingpyrshah ba nyngkong ban khang die doh ar taiew lada jia ba ha Khanapara ka dang iai long iew hi man ka sngi bad lada jia ba ka masi ka dang kiew dor kumba long ha kine ki khyndiat sngi namar ka jingtuid palat ki nongkhaii masi tuh sha Bangladesh,ki nongdie doh masi ki la byrngem ba kim lah shuh ban leh eiei lait sa tang ka jingpynkiew dor biang ia ka doh namarba ki la ong ba kin ym lah ban ia kob dor bad ki nongkhaii masi sha Bangladesh.
Jowai, 3 Rymphang:Ki 13 tylli ki seng bhalang ha rilum Jaintia kiba kynthup ia ka JSU, KSU-JHDU, HNPF- JHC, MPUF, RJYF, JSM, JNU, WJNC, CRJM, JYF bad kiwei kiwei ha ryngkat bad ka jingkyrshan jongki Rang bah Shnong ki la shim ia ka rai mynta ka sngi ba ka jingrah lama iong ha sor jowai kan iaid beit kumba la rai.
Kane ka rah lama iong kan sdang ha ka por 11.
00 baje mynstep, na Lad-Nartiang (Lad College KNGC) sha duh sha madan Jrisalein.
Ki sengbhalang ki la shim ia ka rai ban pynlong ia kane ka rah lama iong kum ka dak ban pyrshah jur halor ka jingsngap mynthi ka sorkar ban pynkynriah ia u Deputy Commissioner bad ia u Additional Superintendent ka West Jaintia Hills.
Kat kum ka kyrwoh khubor na kitei ki 13 seng ka la ong, “Namar ba ka sorkar kam pathiaw satia ia ki jingdawa jong ngi ki 13 tylli ki sengbhalang naka bynta ban pynurlong bad pynioh lut ia ki jingdawa ka KNGCSU kumjuh ruh ban ban pynkynriah ia u Deputy Commissioner ka West Jaintia Hills u Arun Kumar Kembhavi bad ia u Additional Superintendent of Police u ma ShemphangSyrti kiba la ai hukum ia ki pulit ban kawang Bom pynsat khmat, kawang Lathi bad siat um ia ki samla KNGC kat haduh ba ki la mynsaw bad poi Hospital nalor ka jingdawa ban siew bai lutsan ia baroh ki samla pule kiba la mynsaw, bad ruh ban weng iaka FIR pyrshah ia ki samla pule bad ki sengbhalang kaba la ujor da ka bor District".
Kumta na ka liang jong ki 13 Sengbhalang ki khot bad wer ia baroh naduh ki Rangbah Shnong, Rangbah dong jong ki shnong ki dong bapher bapher, ki nong shongshnong baroh jong ka thain Ri lum Jaintia (East & West Jaintia), ki Kmie ki kpa jong ki samla ba pule ha KNGC bad kiwei, ki samla pule baroh bad ki para sengbhalang baroh ki ba sngewkhia ia kane ka iap ka im jong ka Jaitbynriew, ba kin sngewbha ban ia mih paitbah ban ia wan sha ka ne ka jingia iaid paidbah ban pyni ia ka jingsngewkhia jur halor kane ka jingbom kput ki bor jong ka ain ia ki samla pule kiba ia khih da kaba jai jai na ka bynta ka hok bad ka lawei jong ki khynnah pule ka Ri lum jaintia.
Shillong, 03 Rymphang:Ka MP ka Rajya Sabha na jylla Meghalaya ka Kong Wansuk Syiem, ka la ong ba ka jingiashrut hapdeng u Myntri Rang bah ka jylla u Dr Mukul Sangma bad u Chief Executive Member (CEM) ka KHADC U Bah Pynshngain N Syiem, kan nym neh slem bad ka por kan sa pynbeit ia ka baroh.
“Ka por kan sa pynkoit ia kiei kiei baroh", la ong ka Kong Wansuk haba twad jingmut U Rupang mynta ka sngi.
Ka Kong Wansuk, ka la ong ba kam da don ban kren eiei halor kane ka kam namar ba ka kam ka la don ha ka kti ka AICC bad kan sa leh ia kaba donkam ha ka por kaba biang.
“Ha ka party kaba heh, ka dei ka rukom ba ju mih kum kane ka jingiakhih hynrei ka por kan sa pynkoit ia ka", la bynrap biang ka MP Rajya Sabha.
Ha kajuh ka por, ka la ong ba kam kwah ban kren eiei halor ka kam maloi, kaba la poi ha ka AICC ia ka jingiather hapdeng u Bah Pynshngain bad u Mukul namar ka jingpdiang ka iing dorbar ia ka ain khang bam armloi.
“Namar ba kane ka kam, ka don ha ka Kashari, ka bha ban ap shwa aiu kan pynmih ia ka rai", ka la ong bad bynrap ruh ba ka AICC ruh ka la tip ia kane ka kam.
Lah ban kdew ba u Bah Pynshngain ha ki bnai ba la dep, u la pynbna ba um treh shuh ban iatreilang bad ka jinglong nongialam jong u Mukul Sangma kum u Myntri Rangbah bad, u la dep pynsngew ruh sha ka AICC halor kane kam.
Ka rai jong u Bah Pynshngain ban kyntait iatreilang bad ka jinglong nongialam u Mukul Sangma, ka la wan hadien ba ka sorkar jylla ka la pdiang ia ka Ain Khang Bam Armaloi ban khang lad ia ki MLA ban bat kam MDC ruh, kaba ma u, u dei uwei napdeng ki MDC ba ngat lang ha kane ka apot.
Shillong, 3 Rymphang:Na ka jing ia shut hapdeng U Mukul Sangma bad U Bah PN Syiem, ki kylla dieng shain doh ki Rangbah Shnong, ong U Bah Adelbert Nongrim Working President jong ka Khun Hynniewtrep National Awakening Movement (KHNAM), ha ka jingpyn mih khubor mynta ka sngi.
“Lyngba ka jingkren jong u bah Vincent Pala ka la nang shai shuh shuh ba u Mukul Sangma ula pynlong diengshaindoh ia ki khlieh nongsynshar shnong ha Ri Lum Khasi bad Jaintia tang na ka daw ka kam Iing jong ki.
Kane ka paw shai ba ka seng Congress hi kam salia ban leh khun jakai wat ia ka kam iap kam im jong ka state tang ban bit ban biang ka party jong ki" ong U bah Nongrum.
U Bah Adelbert, u ong shuh shuh, ba ka jingkren jong u Mukul Sangma ha ka jingialang jong ki Nokma Council ha Ampati, ka la pawpenryngkew ha ka dur ka dar ba thikna jong u kum u Myntri Rangbah ka Jylla.
“Ka jingkren jong u ka pynpawshai ba ia ki Nokma dei ban pynkhlain, aibor, iada kyrpang, burom, pynim pat, kat kum ba la ai bor da ka 6th Scheduled jong ka Riti Synshar India bad u da kular ruh ba ka sorkar jong u kan ai bor shuh shuh ia Riti dustur ha kaba ma ki kum ki Nokma ki don ka bynta ba kongsan bha.
Une u juh u briew uba thmu ban knieh noh ia ka bor shynshar shnong ha Ri Lum Khasi bad Jaintia da kaba shna hi noh ki ain lyngba ka State da kaba iaid lait ia ka 6th Schuduled , mynta u kren 6th Scheduled ha Garo.
Hato kane kam dei ka jingkren ban pyniashrut ia u Khasi Jaintia pyrshah ia u Garo?" ula ong shuh u nongialam ka KHNAM.
Kane ka jingleh, ka dei beit ban pharia ia ka jaitbynriew Hynniewtrep ha ka synshar khadarbad pynskhem ialade na Garo Hills khnang ba ka shuki Myntri Rangbah ha u 2018 kan poi biang ha iing jong u.
“Kaba sngewsih shuh shuh kine Myntri Hynniewtrep jong ngi imat ki muja ban sdien bos Mukul bad klet noh ia ka deiti kum kita ki nongmihkhmat.
Ai ba kane ka jingkren jong u Mukul Sangma kan pynpei shkor bad pynpeit mat ia ngi ki nongshongshnong khamtam eh ki Nongsynshar Shnong ban ngin iohi jngai ym ban shu ia byrthen kum ki ‘Laren" pynkut ka kyrwoh U bah Adelbert.
Shillong, 03 Rymphang:Ka jingbuh ka sorkar ia ka tnad ialehkai kynthup ka ophis jong u District Sports Officer (DSO) ka East Khasi Hills bad ka Directorate, ha JN Stadium, ha Polo, ka la pynsyllang ia ki briew kiba leit donkam ha kine ki ophis namar ka jingdon ka jingialehkai 12th South Asian Games (SAG), ha kaba la khang pyrshah ia ki briew ban rung leit donkam ha kine ki ophis.
Naduh khyrdop jingkhang kaba nakhmat duh shwa ban rung sha 1st Ground ka SSA, la pynieng da ki pulit CRPF ki bym iapei ban iakren iakhana bad bun kiba wan na nongkyndong ki la hap ban leit phai noh tang na ka khyrdop.
U nongthoh khubor u la leit donkam ha kine ki ophis la lap ba kine ki pulit CRPF kiba ap ha khyrdop, ki pan da ka Identity Card (ID) bad ki bym don ia ka, kin hap leit phai noh.
Ha kane ka sngi, la ioh ban iakren bad ar ngut ki briew ba thmu ban leit donkam ha ophis u DSO, kiba hap leit phai noh tang na khmat jingkhang namar ba kim don ka ID ban pyni ha kine ki pulit.
“Ha ka jingshisha, la iakren ba ngi thmu ban leit donkam sha ophis u DSO hynrei kine ki pulit ap jingkhang kim shym la shah satia.
Ngi la hap ban leit phai iing noh khlem longkam", la ong kine ki riew rangbah na thain Pynursla.
Haduh mynta, ki bor bor pyniaid kim shym la pynbna ne ai jingshai da kano ka ID ba lah ban pyni ia ki briew ba leit donkam ha ka ophis tnad ialehkai, ki bym don jingiadei eiei bad ka SAG.
Iwei I kong na Mawlai ba don u khun ba ju leit kilanmet bad ka kynhun Lajong football, I la ong ba u khun jong I ruh, ym shym la shah ban rung bad ki pan ID shwa hynrei dei tad hadien ba la wan iakren u coach jongka, ba la ioh ban rung.
Kawei pat ka khubor, ka iathuh ba da ki hajar tylli ki trok ki la ieng laiñ ha 7 mer Upper Shillong mynta ka miet baroh kitei ki trok la bat tang haduh Umdiengpun( Lad Elephant Falls).
Ki trok kiba la ieng laiñ ha katei ka jaka ki dei kiba la wan na ki thaiñ Dawki-Sohra bad na ki thaiñ West Khasi Hills.
La iohi ia ka jingkhapngiah surok kaba jur ha kaba ki kali rit kiba iaid sharum shaneng kitei ki surok (Sohra-Pynursla-Dawki) ki hap ban ap lain lang haduh ban da lut ki kali kiba hiar bad sa ioh lad sa ki kali kiba kiew ban iaid.
La iohi ba ha katei ka surok bah la pynieng trok ha baroh ar liang surok bad ka jaka ba lait ka dei sa tang napdeng bad dei na katei ka daw ba ki kali rit ruh ki hap ban ap lain shuwa ba kin ioh lynti iaid.
Lah ban kdew ba katei ka jingbat trok ha Upper Shillong ka dei shi bynta na ka jingpynbeit kali ki pulit namar ka jingpynkhreh ia ka jingialehkai jong ka South Asian Games hangne ha nongbah Shillong, ha kaba ki pulit ki la pynbeit ba yn ym shah rung trok hapoh nongbah Shillong shuwa ia ka 10 baje mynmiet.
Shillong, 3 Rymphang: U Prof.
GG Swell tang mar ia dep ia ki jingpule kaba u la pyndep ia ka Master Degree na Calcutta University, u la wan phai noh sha Shillong bad u la ia poi kha bad ka kong Lajopthiaw Lyngdoh bad hadien kumba katto katne por u la ioh ia ka shithi thungkam na ka sorkar phareng kata ha ka 14 tarik u nailar, 1947 ban long kum u nonghikai ha Cotton College ha nongbah Guwahati.
Shisngi hadien ba u la ioh pdiang ia ka shithi thungkam ka ri India ka la ioh jinglaitluid kata ha ka 15 tarik u nailar, 1947.
Katto katne por u la don ha Cotton College hynrei la poi biang sa ka shithi pynkynriah kam ia u ba u dei ban leit hikai noh sha ka Morally Shine College kaba don ha Sylhet.
Hynrei ka jingeh ba u ia kynduh ha katei ka por ka long ba hadien ba la u la don katto katne por ha Sylhet ka la mih sa ka hukum na ka sorkar India ba kino kin kiba kwah ia soh bad ka India ki dei ban wan noh wut wut khlem da pynslem bad ha katei ka por ka Sylhet ka dei ka East Pakistan, hangtei u la ia kynduh jingeh khak la un ieh ia ka ing ka sem kaba don hapoh India ne la un ieh ia ka kam jong u namarba ka dei artad ka por ba ki ri ka pyrthei ki ia kynduh jingeh na ka jingban ka jingduk jingkyrduh.
Ha katei ka por u Rev.
JJM Nichols Roy uba ki khot ieid u ba hJoy u dei u myntri sorkar ha ka sorkar India bad namarba u dei na ka juh ka thaiñ bad u ba hJoy bad namarba u dei u paralok ba ia jan u bah Swell u la leit ban pan jingiarap na u ban pynkynriah kam noh shawei kata shapoh India hynrei la ong ba ha katei ka por ki ingpan jingiarap u bah Swell na u bah Joy ki long lehnohei kumta ka jingiadei paralok hapdeng kitei ar ngut ka la nang jngai.
U bah Swell u la rai kut ba la kumno kumno un ieh noh ia ka kam bad un phai sha la ing, ha ku katei ka por kordit khait ka la mih kawei ka jingpynbna ba ka ri Euthopia kaba don ha Africa ka donkam nonghikai ha ka sobjek English, u bah Swell u la aplai bad u la ioh ia ka kam bad u la don hapoh ri Euthopia, Africa la kumba lai snem eiei.
Hadien kitei ki 3 snem u la wan phai biang noh sha la ka ri bad dei artad u snem ba ka don ka elekshon MLA na Shillong Konstitwensi bad dei hangtei u la sdang artad ia ka politik ban ia khun elekshon pyrshah ia u bah Joy, katei ka dei ha u snem 1952 mynba ka kong B.
Khongmen ka dei ka MP (kaba dei ruh ka MP ba nyngkong eh na kane ka jylla kaba dang hap hapoh ka Assam).
Ha utei u snem ki la mih ki kyrtong shimet khrui bad baroh ki nongiakhun ki la poi sha ka 11 ngut, ha katei ka por u bah Swell u la rem 12 hajar vote ha u bah Joy.
Ka jingrem elekshon ka la buh ja ka jingeh kaba khraw ia u bah Swell sa kawei ruh u la ieh ia ka kam ka jam jong u bad ka dei ruh ha ka por ba ka ban bha ka jingkyrduh, hynrei ka jingstad jong u ka la ialam lynti ia u ha kaba u la io ban hikai ha St.
Anthony’’s College bad u la tyllun ia ka por jong u ha katei ka kolej.
U riew ia khun um suk mynsiem ban shong kli kti haba la wan biang ka elekshon bad katei ka elekshon kaba bud ki riewlum ki la pynmih sa ia kawei ka seng kaba la tip kum ka Eastern India Tribal Union( EITU) kaba baroh ki riew lum ki la ia lum tylli ban ia khun Hills State hynrei u bah Swell u khlem leit sha katei ka seng tang na ka daw ba u ba Joy ruh u don bynta lang , bad ha katei ka por ka seng Congress ka la wan khot ia u ban ia leh elekshon bad u la leit.
Hynrei u soh uba la mih ka long ba hane ka sien ruh u bah Joy u pynrem biang ia u bah Swell bad dei hangta ba u bah Swell u sa sngewthuh ba ka seng Congress ka dei ka jingijli ia ki riew lum ha katei ka por , u la kynriah noh na katei ka seng.
Ha ka elekshon kaba bud u bah Swell u airing biang ha ka elekshon kata ha u snem 1962 bad ha katei ka elekshon u jop thiaw ia ka jingangnud jong u.
U la bteng ban long u MP na Shillong Konstitwensi ha ka snem 1967, 1971, 1984 bad ter ter shuwa ba un khlad noh.
Ha ka por ba u long kum u MP ka Lok Sabha la ong ba dei u bah Swell uba ia khun bad ia ksaid hapoh Parliament ban pynioh Hills State dei ruh u nongmihkhmat uba thalaiñ bha hapoh ing dorbar ban wanrah ia ka North Eastern Hills University hapoh Shillong, u dei u nongiakhun ia ka jingthmu khang bam doh masi ha kane ka jylla, u dei ruh u nongiasaid radbah ha Parliament ban pynioh ia ka hok longtrai ki paidbah kane ka ri ha kaba ia dei bad ka kam tih dewiong khamtam ha ri Lum Jaintia.
Ha ka lynti iaid jong u kum u MP, u bah Swell u la shah jied ban long kum u Dy.
Speaker ka lok Sabha ha ka 9 tarik u nohprah, 1969 haduh ka 27 tarik u nohprah, 1970.
U la bteng biang ia ka kam Deputy Speaker ka Lok Sabha naduh ka 27 tarik u lber, 1971 haduh ka 18 tarik u kyllalyngkot 1977.
U la long u nongkittien syiem ( Ambasador) jong ka Norway ha u snem 1977 haduh 1980 , nangta u la long ruh u nongkittien Syiem jong ka Burma ha u snem 1980 haduh 1984.
U la sha jied ban long u High Commissioner sha Canada hynrei u la kyntait ia katei ka kam namarba u dang kwah ban long kum u MP ban pyndep ia ka jingangnud jong u ban shakri ia ki paidbah kane ka jylla.
Ka para jong u ka kong Wanplisibon Rajee haba kren ha ka jingialang lyngkhuh sngi iap ba 17 jong u ka la ong ba tang mar ia jop ia ka elekshon MP dang step u bah Swell u la wan sha la shnong bad ka la don jingpdiang burom ia u ha ka shnong Laitkynsew ka shnong kaba la kha ia u bad ka shnong kaba u la heh la san.
Na ka por sha ka por ka la ong ba u la hiar sha la shnong ban pynlong ia ki jingialang paidbah ban ia mir jingmut bad ki riew rangbah kumno ban kyntiew ia ka thaiñ Sohra ha ka trei ka ktah, ka kamai ka kajih khamtam kum u Synsar, u mawshun bad kiwei bad ka la ong ba dei ha ka por ba u long u nongmihkhmat ba la io ban tih paidbah ia u dewiong ha kane ka jylla.
Shillong, 3 Rymphang: Ki team jong ka ri Pakistan, Sri Lanka, Maldives bad ka Bangladesh kiban iakhun ia ka archery, football, table tennis, badminton bad wushu ki lah poi ha shillong mynta ka  sngi balang.
Ka team jong ka ri Bhutan kiban iakhun nabynta kitei ki jingiakhun ki lah poi ha ka sngi ba ar jong une u bnai.
Ka Archery (jing ia siat khnam) bad ka Football kan sdang ha ka sngi 5 Rymphang, ka Badminton bad Table Tennis pat kan sdang hadein ka ne ka sngi.
Yn sdang ia ka Wushu ha ka 7 tarik une u bnai.
Shillong, 4 Rymphang: Mynta ka sngi da ki phew ngut ki nongiew kiba shong iew ha Iewduh kiba don hapoh ka Nong ïie Association (NïA) ki la tur sha Khasi Hills Autonomous District Council (KHADC) ban ia kynduh ia u Executive Member ba peit ia ka ïew u bah Hadrian Lyngdoh ban pynpaw ha u ia ka jingeh kaba ki ia kynduh ha Iewduh.
Ia katei ka kynhun ki nongiew la ialam da u President katei ka seng u bah Korbar Lyngdoh Nonglait bad u Secretary u bah Garry S Malngiang, ha katei ka jingleit tur sha District Council kitei ki nongialam ka NIA ki la ioh ban ia kren bad u bah Hadrian, EM ba peit ia ka Iew ha ryngkat ka jingdonlang u EM ba peit ia ki nongbylla u bah Banteidor Lyngdoh (Bah Paidang) bad kham hadien la wan mih khmat ia ka Hima Mylliem da u myntri M.
B Kharlukhi ba la synran lang da u myntri Lyngdoh Nongbsap bad u myntri Pathaw.
Ka jingiakren jong kitei ki nongiew bad ki EM ryngkat ki myntri ka Hima Mylliem ka la neh kumba katto katne kynta eiei, bad hadien ba la mih na ka kamra jong u bah Hadrian ki Nongiew kila iathuh ba ki la ia kren halor ki 8 tylli ki mat kaba ki la buh jingdawa ha ka District Council bad kitei ki 8 tylli ki mat ki kynthup ia ka jingwan buhai shnong ki bar jylla ha Iewduh kiba la pynlong jaka sah ruh ia katei ka iew kyntang, ka jingiohlad ki bar jylla ban seng kam katba mon, ka jingwan poi trei ki bar jylla ha Iewduh kaba nang kharoi man ka sngi, ka jingkharoi ki Daju bar jylla kiba dei na ka jaitbynriew Nepali, ka jingpyntrei ia ki khynnah rit ha ki dukan sha bad dukan ja, ka jingkhuid jingsuba ka Iewduh bad kiwei pat.
Haba kren sha ki nongthohkhubor u bah Korbar Lyngdoh Nonglait u la ong ba ka Iewduh kaba dei ka iew kyntang mynta kam long shuh ka iew kaba khuid ba suba hynrei la kynrei lut ki kam sniew baroh naduh ki kam leh jaboh bad kiwei pat ki kam jakhlia.
U la ong ba mynta la 15 snem eiei ki bar jylla ki la pynlong ia ka Iewduh kum ka jaka shongneh jong ki bad haba wad jingtip u la ong ba la ioh jingtip ba la ai wai ia kitei ki bar jylla ba kin shonging ha iewduh da ki myntri ka hima Mylliem bad ki pulit Syiem ha kaba don napdeng jong ki myntri bad ki pulit kiba la ai wai kiba la shongthait noh na ka kam jong ki.
Ia kane u la ong ba nduh u snem 2012 ki nongiew ki la phah jingujor sha ka Hima Mylliem hynrei haduh mynta ruh kim shym la leh eiei.
Ha katei ka jingiakynduh bad ki EM ryngkat ki myntri ki nongiew ki la pynpaw ia baroh ka jingsngew jong ki ba ki thrang ban pynlong ia ka iewduh kum ka iew kaba khuid bad kaba kyntang naba ka dei ka thied snam jong ka jaitbynriew, bad hadien ba la buh hakhmat ia baroh ki jingdonkam ki la pynkut ba hadien ba ki la iohi ba ka Hima Mylliem kam leh eiei ki la ai por ia ka District Council ban shim khia ia katei ka kam bad ki la byrngem ruh ba lada jia ba ka District Council kam leh eiei halor kitei ki mat ba ki buh dalade hi kin shim ia ki lad ki lynti ban rat diengkhong lut ia baroh ki kam jaboh ha Iewduh kaba ki la ai ksai ba kilah ruh ban pynlong da ki jingiakhih.
Kham hadien ki nongthohkhubor ki la ia kren bad ki myntri ka Hima Mylliem ha katei hi ka jaka ha kaba u myntri M.
B Kharlukhi u la ong ba ha ka kyndon jong ka Hima Mylliem ka la don lypa ka kyndon ba ym shah iano iano ruh ban pynlong jaka sah ia ka iewduh bad u la ong ba haduh mynta ka Hima kam pat ioh ia kano kano ka jingujor ha kaba ia dei bad ka iewduh hynrei dei tang mynta ka sngi hi.
U la ong ba ka Hima Mylliem ka dei ka Hima kaba iar bad kan ym lah ban tuklar ia ki kam ki jam tang ha Iewduh bad kumta u la ong ba ka donkam ia baroh ban ia shim bynta lang ban pynlong ia ka Iewduh kum ka Iew kaba itynnad.
Katba u bah Banteidor Lyngdoh EM jong ka KHADC ha ryngkat ka jingbynrap lang jong u bah Hadrian Lyngdoh u la ong ba shen ka KHADC kan leit ban jurip dalade hi ia ka iewduh ban lap ia ka jingshisha baroh hadien ba la ioh jingujor bad u la ong ba ka District Council kan leh ia kaba donkam hadien ba ka lap ia ki jingshisha kaba u la ong ba ka KHADC hi ka kwah ba ka Iewduh kan long ka iew kaba itynnad.
Hynrei u bah Banteidor u la pynpaw ia ka jingsngewdiaw mynsiem naba u la ong ba baroh shi katta u la pashat ia kijingai jingmut ia ka Hima Mylliem kumno ban pynlong ia ka Iewduh kum ka iew kaba itynnad hynrei ki jingai jingmut ki shu kut tang ha ka jingiakren bad ka jubab ba hakhmat eh ka Hima Mylliem u la ong ba ‘ym don jaka’ (la yn tei jaka leit bar paidbah ne jaka sum jaka sleh ia ki daju), ‘Ka eh bha ban ia kren , kum ki daju lada ym ioh ia ka jaka sum jaka sait kaba biang pyrkhat ma phi, kam myntoi ka spah ia u briew lada um ioh ia ka jingkoit jingkhiah kaba biang-hynrei ka jubab ka Hima Mylliem ka kut beit bym jaka’ ong u bah Banteidor Lyngdoh (Bah Paidang) haba ia kren bad ki nongthohkhubor.
Shillong, 3 Rymphang:Kum ka jingpyn khreh ia ka elekshon MDC shiteng samoi bad kumjuh ruh ia ka elekshon MLA 2018, ka KHNAM ka la thaw ia ka Election Committee jong ka bad u Chairman jong katei ka komiti u dei u bah James Ban Basaiawmoit (MDC) bad u Secretary pat u bah Thomas Passah.
Ka KHNAM ka la khot aplikeshon ia kino kino kiba don jingthmu ban ia khun ha kitei ka elekshon bad kiba don ia ka nongrim kaba skhem ban shakri na ka bynta ka bha ka miat jong ka jaitbynriew.
Jowai, 4 Rymphang: Hadien 3 bnai 17 sngi ba ka la jah na iing jong ka kong Agnes Dkhar kaba don ha Lad-Sutnga, ki pulit ka Khliehriat mynta ka sngi ki la ioh ban sei ia ka metiap jong ka napoh ka krem dewiong ba la rim kaba don ha shnong Jalyiah, East Jaintia Hills District.
[bteng sla 7] [ha ka dur U Emyrys Dkhar]Ha ka 17 tarik u Naiwieng 2015, ka Risa Talang, 11 snem, ka khun jong ka kong Silda Talang na ka shnong Nongjngi Khliehshnong ka la jah kyndit na iing ka kong Agnes Dkhar kaba don ha Lad Sutnga.
Ki ba haiing hasem jong ka, ha ryngkat ki pulit ki la pynlong ia ka jingwad shnong, hynrei kim lap satia bad ki la suba jur ia ka kong Agnes ba ka la die ia katei ka khynnah.
Ka jinglap ia ka metiap jong katei ka khynnah ka long hadien ba ki pulit ki la iohkem ia u Emvyris Dkhar ba khot sin Michael Dkhar uba dei u khon jong ka kong Agnes hadien ba u la donkti ban bat tnga jubor bad pyniap ia kawei ka khynnah ba dang 3 snem kaba la jia ha ka sngi ba-ar kane ka taiew.
Hadien ba ki pulit ki la kem ia utei u runar bad haba tohkit bnai, nyngkong u la phla ba u la donkti ban leh be-ijot bad ban pyniap ia katei ka khynnah 3 snem hapoh kawei ka iing kaba dang shna kaba don ha Shi-Kilo thain Sutnga hajan Lad-Sutnga.
Haba ki pulit ki la tohkit shuh shuh, utei u runar uba dang 22 snem ka rta u la phla ba u la donkti ruh ban leh kumjuh pyrshah ia katei ka khynnah 11 snem ha kaba u la leit bret pat ia ka met jong ka ha katei ka krem dewiong.
Katei ka Risa Talang ka dei ka khun jong ka kong Silda Talang na Nongjngi Khliehshnong.
Ka kong Silda bad ka kong Agnes ki iadei shi paralok.
Ka kong Agnes ka la pan ia katei ka khynnah na ka kmie jong ka da kaba ong ba kan iarap trei iing bad ruh ba kan phah skul ia ka.
Ha kawei ka jan meit, utei u runar uba dei ruh u khun jong ka kong Agnes uba la don la ka tnga bad ki khun, u la phah leit thied recharge Card ia ka da kaba ai ruh da ka lut 500/-Mar synmih katei ka khynnah, utei u runar ula bud na dien bad u la rahbor ia ka sha lum jingtep jong ka balang Catholic kaba don mar jan bad ka iing jong u, ha kaba u la leh ia ka kam sih kam sang bad pyniap syndon ia ka.
La iathuh ba hadien kane, u la pan kali na uwei u paralok bad une u paralok khlem da don jingsuba sniew eiei u la ai kali ia u.
Da katei ka kali u la kit ia ka met ban leit bret shapoh katei ka krem dewiong.
Utei u runar udei shong trai na Jalyiah hynrei ki la shong shnong noh ha Lad-Sutnga.
Mynta ka sngi, hadien ba ka khubor ka la saphriang halor kane ka jingjia, u paidbhur u la tur sha thanad Khliehriat da ka jingbitar ia utei u runar.
Jin da la ki pulit kim shym la buhrieh ia utei u runar, ki paidbhur lehse kin tur puk ban sei ia u sha bar ka thanad ban pynkut syndon ia ka jingim jong u.
Na ka liang u SP ka EJH, u la ong ba ka jingtohkit bniah ia utei u runar kan dang iaid shaphrang ban tip shuh shuh ia ki kam runar jong u.
U SP u la ai jingiaroh ruh ia ki pulit kiba la trei shitom ban bud dien bha ia kane ka jingjia.
Nongpoh, 5 Rymphang:Ka District Magistrate ka Ri-Bhoi mynta ka sngi ka la pynjari da ka Section 144 CrPC ban khang pyrshah ia ki trok dewiong kiba rung tuh na ka surok Nongpoh-Umden, Umling- Lailad- 20mer bad na Umsning sha Jagirorad ha Ri-Bhoi District.
Ka DC ka la pynjari ia kane ka ain ka dei halor ka nongrim ba ka bor District ka la ioh jingtip ba ki don ki trok kit dewiong kiba rung tuh  na kitei ki surok bad na ka bynta ban khang lad ia kitei ki trok kiba rung tuh la pynjari ia kane ka section bad kito kiba ia leh pyrshah kin hap ha ka jingpynshitom katkum kitei ki kyndon jong ka ain.
Kane ka kyndon ain ka treikam noh naduh ba la mih ha ki kot khubor bad kan dang iai treikam katba ym pat pynbna da kumwei pat.
Nongpoh, 5 Rymphang: Hadien ka jingshah pynpra jubor ia ka jaka bad ki Kynroh ba la long trai da kitei ki Phadar Salesian kaba don ha Umden Umsaitprah ki Phadar Salesian jong ka Catholic Mission na Don Bosco Museum Mawlai, mynta ka sngi ki la pynpaw ia ka jingpyrshah kaba jur ia ka sorkar bad kumjuh ruh ia ka bor District ka Ri-Bhoi District, namar ia katei ka jingpynpra la shu leh donbor khlem ka jingtip jong ki trai jaka.
Ki Phadar Salestian na Mawlai ba la ialam da u Phadar, Barnabas Mawrie, hadien ka jingioh jingtip halor ka jingshah pynpra ia kynroh ha ka jaka jongki, mynta ka sngi ki la pynlong ia ka jingleit jurip ia la ka jong ka jaka, ha kaba ki la lap ba ki kynroh ba la ker ha katei ka jaka, kiba long kum ki pud ki sam jong ka jaka, ki la shah pynpra jubor mynnin ka sngi da ka bor District Ri-Bhoi, khlem ka jingtip jong kitei ki Phadar kiba long kum ki trai jaka.
U Fr.
Barnabas Mawrie, haba ia kren bad u Nongthoh khubor, u la ong ba kane ka jingleh donbor da ki Bor District Ri-Bhoi bad sorkar.
kaba pynpra ia katei ka kynroh khlem ka jingtip jong kitei ki Phadar Salestian kiba long kum ki trai jaka, ka la long kum ka jingpynkhein ia ka hok nongkynti ka jongki, ha ka jingshisha ka sorkar ka la dei ban ai jingtip sha ki trai jaka, shuwa ba kan pynpra.
Ha ka jingshisha ki Phadar Salesian, ki don ka jingthmu ban pynlong kum ka Museum ha katei ka jaka, hadien ba la don ka jingiakren ban pynkha tnad na Mawlai, hynrei tang ban wan ka roi ka par ha ka jylla bad kumjuh ruh na ka bynta ka jingmyntoi jong uba balang, kim don satia kano kano ka jingpyrshah ban ai ia ka jaka na ka bynta ban pynheh ia ka Umroi Airport, lada ka sorkar kan siew ia ka bailutksan jong ka jaka.
“Ngi dap da ka jingsngewsih hadien ba ngi la lap, ba ki kynroh ba la ker da ki Mawit bad Cement, ki la shah pynpra jubor ha ki bor sorkar khlem ka jingkynjoh ktien ne pyntip ia ngi kiba long kum ki trai ha katei ka jaka, namar katei ka jaka ka dei ka jaka kaba ka sorkar kam pat thew ne mang pisa na ka bynta ban shim ia ka jaka ban pynheh ia ka Umroi Airport" ong u Fr.
Mawrie.
U la ong ruh, kane ka kam shah pynpra katei ka jaka ba la ker kynroh da ki Phadar Salesian, u Fr.
Barnabas Mawrie u la ong ruh ba kum ki phadar ki pynrem jur ia kane ka kam thombor ba la leh da ka sorkar bad ka Bor District Ri-Bhoi bad ki phadar Salesian da lei lei kin nym ailad ban shim ia ka jaka katba ka sorkar kam pat lah ban siew ia ka bai lutksan katkum ka jingshim ia ki jaka jong ka na ka bynta ban pyneh ia katei ka Umroi Airport.
“Kum ki Phadar ngi sngewthuh ba ka jingpynheh ia ka Umroi Airport kan wanrah ia shibun ki jingkylla, khamtam eh ha ka roi ka par bad kumjuh ruh ngim don kano kano ka jingpyrshah ban ai ia ka jaka, lada ka jingiakren kan poi sha ka jingiasngewthuh jingmutlang na baroh ar-liang, hynrei ban shu klun jubor ne ban pynpra ia katei ka jaka jong ngi, khlem ka jingiasngewthuh jingmut ne siew ia ka bai lutksan, ka la long kum ka jingiuhroit ia ka hok ka jong ngi, kiba long kum ki trai ha katei ka jaka" la ong u Fr.
Mawrie.
Namarkata, u la ong ruh ba kum ki phadar, ha kaba iadei bad kine ki kynrum kynram kiba la mih tang na kadaw jong jingpynheh ia ka Umroi Airport, ki la kyrpad ia ka sorkar ba kan thung ia ka jingtohkit kaba bniah bad ruh ban wad tynrai ia kidaw kiba la wanrah mawjynthut halor ka jingpynheh ia kane ka Airport, khnang ba ki trai jaka ruh kin ioh iala ka jong ka hok kum ki trai jaka bad ka sorkar ruh kan ioh suk ban pynstet ia ka kam na ka bynta ban pynheh ia ka Airport kaba long hi ka jingmyntoi kaba khraw ia baroh ki nongshnong shnong jong ka jylla hi baroh kawei, la bynrap shuh shuh u Fr.
Mawrie.
Nongpoh, 3 Rymphang: Ki Pulit ka Ri-Bhoi, myn ha ka 1 tarik u Rymphang, ki la ioh ban kem haduh saw tylli ki Kali Pick-up, katba ki dang pyrshang ba kit tuh ia u dewiong, da ka jingthmu ban iaid lait na ka khyrdop khrong khajna jong ka sorkar kaba don ha Umling, hadien ba ki la iaid na kawei pat ka surok kaba don ha ki thain Umling.
Hadien ka jingioh jingtip halor ka jingdon jong ki kali Pick-Up, kiba mlien ban kit tuh ia u dewiong, da kaba iaid na kawei pat ka surok, kumta da ka jingpeitngor bad tehpyrkhing, ki Pulit ki la ioh ban kem kitei ki Kali kiba pynkhein ia ka hukum ka NGT.
Kitei ki kali Pick-up ba la ioh kem da ki Pulit ka Ri-Bhoi ki kynthup ia ka Kali Pick-up kaba don ia u Number ML – 10 B – 0083 ba la niah da u Freddy Mawlong, ML-10-7292 ba la niah da u Fleming Suting, ML-10A-9701 ba la niah da u Romingstar Shadap bad ML-10A-7674 ba la niah da u Spin Nongrum.
Hadien ka jingioh ban kem ia kitei ki Kali Pickup, kiba mlien ban kit tuh ia ki dewiong khlem da iaid lyngba katei ka khyrdop khrong khajna kaba don ha Umling, kaba wanrah ruh ka jngduhnong ia ka sorkar jylla, ha kaba iadei bad kane ki Pulit ka Ri-Bhoi ki la register case ruh pyrshah ia kitei ki Kali Pick up bad dribar kiba pynkhein ia ka hukum ka NGT.
Na ka liang ki Pulit ka Ri-Bhoi, ki la maham ruh ban kem naphang ia ki kali ba pynkhein ain bad ki la rai ruh ban dangpynkhlain ia ka jngpeitngor ia kiba kum kine ki kali ba pynkhein ia ki kyndon ain ka NGT bad lada dang lap nangne shakhmat kin hap beit ha jingpynshitom katkum ki kyndon jong ka ain, la ong shuh shuh ka tyllong khubor na ki Heh Pulit ka Ri-Bhoi.
Shillong, 03 Rymphang:Ka khubor hamsaia ka la her biang mynta ba ka la don ka jingiakhih na ki MLA ka Congress ban pynhap shuki ia u Mukul Sangma kum u Myntri Rangbah bad, katkum ka khubor ba la iohlum, la kynnoh ba u MP ka Shillong u Bah Vincent H Pala u dei uwei na ki nongialam napoh ban tynruh diengkot ban pynkhyllem ia ka shuki u Mukul.
Ka khubor wur wur wer wer, la iathuh ba u Bah Pala u lah ban iawer bamja miet ia ki MLA ki bym sngew tynnad ia u Mukul bad kane ka jingbam ja miet, kan dei ka rynsan saindur ia ka jingialehkai sain pyrthei, kaba la don eiei halor jongka.
Kane ka jingialang bamja miet kaba u Bah Pala u lah ban khot, ka long hadien ba ka jingia[bteng sla 7] lang ba khluit bha ka MPCC dang shen, kaba iakren ia ki kam jong ka sorkar MUA-II khapoh jingialam u Myntri Rangbah ka jylla.
Hynrei haba u nongthoh khubor, u la pyrshang ban twad jingmut halor kane na ki katto katne ki briew ka Congress, ki la kam ba kim bna eiei ia kane ka jingialang bam ja miet.
“Ngam bna eiei ban don kum ka kata ka jingialang ban khot u MP", la ong uwei u dkhot ka Congress.
Ha kawei ka khubor, la iathuh ba bun ki MLA bad ki myntri sorkar bad ki MDC kila thnum tyngeh ia ka jingleh kane ka sorkar hapoh ka jingialam u Mukul Sangma bad kine ki Myntri, MLA bad MDC ka Congress kila pynpaw ïa ka jingartatien ïa ki rukom treikam ka Sorkar MUA-II kaba mushlia naduh ka kam Rangbah Shnong, ka jingkyntur pud ka MUDA, ka jingpyni bor ïa ki nongtrei Sorkar, ka jingpyrshang iuhroit ïa ki Autonomous District Council (ADC) bad kiwei kiwei.
La ïathuh ba kane ka sur jong ki myntri sorkar, ki MLA bad ki MDC ka Congress kala mih ha ka jingïalang jong ka Meghalaya Pradesh Congress Committee (MPCC) kaba long ha ka sngi Nyngkong, kaba la ïadonlang u MP ka Lok Sabha Ma Vincent H Pala nalor ki Myntri sorkar.
La iathuh ba don ki Myntri bad ki MLA kiba la kren tyngeh ha ka jingialang ka MPCC ba kiba kwah ban pynkylla noh ïa u nongïalam ha ka Sorkar Jylla, ioh duh ia ka jingshaniah ha ki paidbah namar ki kam ba ka sorkar ka la leh.
Nongpoh, 5 Rymphang:Da ka jingthmu ban dang pynkhlain ia ka seng HSPDP kaba dei kawei na ka party riewlum bad kumjuh ruh ban wan rah biang ia ka burom ba la jah jong ka Umroi Constituency, ka HSPDP ha ka 4 tarik u Rymphang ka la pynlong ia ka jingialang paidbah ka seng, bad ha katei ka sngi la pynskhem ruh ia ki nongialam ba pura ka seng ba hap ha Umroi Constituency.
Ha kane ka sngi, ka seng HSPDP ka la kynmaw burom ruh ia u Bah (L) E.
K Mawlong, uba dei u wei na u nong ialam ba khraw ka Constituency bad uba la rah ruh ia ka burom ka Umroi Constituency ha ka por kaba u dang long kum u Nongmihkhmat lane u MLA katei ka Constituency.
Haba  kren ha kane ka sngi kum u President ba rangbah  ka HSPDP ha ka jylla, u Bah Ardent Miller Basaiawmoit u la phai khmat sha ki paidbah ka Umroi Constituency ba kin ai ia ka jingiatrei lang bad ka party na ka bynta ban wan rah biang ia ka burom jong ka Constituency kumba la ialam da u Bah (L) E.
K Mawlong uba la long shisha uwei na u Nongmihkhmat uba ka jylla baroh kawei ka burom ia ka Constituency halor ki kam bakhraw kiba u la leh kum u nongmihkhmat na katei ka Constituency.
U la ong ruh ba u Bah (L) E.
K Mawlong u la long teng u nongmihkhmat na ka HSPDP bad u la poi ruh shaduh ka kyrdan kum u Myntri Rangbah jong ka jylla bad ka jingpoi utei u nongmihkhmat sha katei ka kyrdan ka la long shisha ka burom ia ka Umroi Constituency.
Ban dang wan rah bang ia katei ka burom jong ka Constituency kumba la ialam da u Bah (L) E.
K Mawlong, u Bah Ardent Miller Basaiawmoit u la kyntu ia ki paidbah ka Umroi Constituency ba kin phai khmat biang sha ka party HSPDP bad kumjuh ruh ban jied noh da ki nongmihkhmat kiba la biang ha ka pule ka puthi khnang ba ka burom jong ka Umroi Constituency kan dang iaineh bad iaisah kum ha ka por ba dang long nongmihkhmat u Bah E.
K Mawlong, u la bynrap.
Lyngba jong kane ka jingialang paidbah ka HSPDP ban pynskhem ia ki nongialam ba pura ha Umroi Constituency, kiwei kiwei kiba la ai jingkren ha kane ka sngi ki kynthup ia u Bah Grossper Ryntathiang, Organizing Secretary ka HSPDP Seng Kmie, u President HSPDP East Jaintia Hills District, u Bah Defender Pake.
Ia ka jingialang la pyniaid da u Bah P.
B Sylliang, uba la shah jied ruh kum u President ba rangbah ka HSPDP ha Umroi Constituency.
Kitei ki nongialam ba pura ka seng HSPDP ha umroi ki kynthup ia u Bah Pynwanbor Sylliang kum u Presdient, Vice President, Bah S.
Syiem, Gerneral Secretary, Bah Wanpyndap Lapang, Joint Secretary, Bah Soiroi Nongkynrih, Finance Secretary, Bah Phrangsngi Iawphniaw, Tresurer, Bah Drasing Warjri bad kynthup ia ki 30 ngut ki dkhot jong ka Executive Committee.
La pynskhem ruh ia kitei ki nongialam ka HSPDP ha Umroi da u Bah Ardent Miller Basaiawmoit kum u President ba rangbah ka HSPDP ha ka jylla bad kitei ki nongialam ba thymmai ka seng ki la shim ruh ia ka rai ban dang pynkhlain bad dang kyntiew ia ka seng na ka bynta ka jingpynkhreh ha ka election jong u snem 2018 ha ka jylla.
Jowai, 3 Rymphang: Hynnin ka jan miet, kawei ka khyllung kaba dang 3 snem ka rta, ka la shah leh be-ijot ha uwei u runar uba la tip kyrteng kum u Michael Dkhar uba sah ha Lad-Sutnga bad hadien katta u la pyniap dusmon ia ka da kaba pynmynsaw jur ia ka bynta jinglong kynthei bad ksih ruh na ryndang.
Ha ka jingshisha ki pulit mynta ka sngi ki la shu rah ia u na ka bynta ban tohkit halor ka jingsuba ba u donkti ia katei ka kam riewkhlaw, hynrei ha ka jingtohkit u la phla lut ha khmat ki pulit ka Khliehriat.
La iathuh ba katei ka khyllung ka sah ha 1 kilo – ka lynti ban leit sha shnong Sutnga ha East Jaintia Hills.
Udei uba ithuh ithaw bad kiba haiing hasem jong ka.
Utei u runar u la ialam ia katei ka khyllung 3 snem sha kawei ka iing ar mala kaba don ruh hajan lum jingtep kada dang pyntrei bad kaba la ker kynroh baroh saw dong.
Namar bym don nongtrei bad kynjah ha katei ka iing, utei u runar hadein ba u la leh katba u mon, u la ksih iap ia ka na ryndang, la iathuh ka khubor pulit.
Ki pulit haduh mynta ka meit ki dang tohkit hadien ba ka iing bishar ka la ai bor ia ki pulit ban tohkit ia u.
Ia ka metiap jong itei I khyllung la aiti sha ki ba haiing na ka bynta ban pyndep ia ka niam ka rukom, katta ka long hadien ba la dep pyndep ia ki jingdonkam baroh katkum ka ain.
Shillong, 4 Rymphang: Katba u myntri rangbah ka jylla u Dr.
Mukul Sangma u dang ia muja ka ia siat khnam ha madan Polo bad ki nongialehkai South Asian Games, la ioh jingtip pat ba u President ka MPCC u bah DD Lapang ha ryngkat u MP ka Lok Sabha na Shillong Konstitwensi u Ma Vincent Pala ki don sha Delhi ban ia kynduh ia ka hehduh jong ka seng Congress ka Sonia Gandhi.
Katkum ka jingtip ba la ioh lum la ong ba mynta ka step u bah D.
D Lapang u la mih na Shillong ban leit ia kynduh ia ka Sonia Gandhi ha Delhi ban ia kren ia ki kam jong katei ka seng ha kane ka jylla bad kham hadien la ong ba la hiar Delhi sa u Ma Vincent Pala.
Ki lad khubor ki la iathuh ba ka jinghiar Delhi kitei ki heh Congress ka dei ban ia kren halor ka thma pohing jong ka seng Congress ha kane ka jylla khamtam hapdeng u bah Pynshngaiñ N Syiem bad u myntri rangbah.
Kawei pat ka mat ia kren la ioh jingtip ba ka dei halor ka kam synshar khadar ha kane ka ri khasi khamtam ka jingpynbeit thymmai ka sorkar ia ka Meghalaya Services and Conduct Rules kaba la khanglad ia ki nongtrei sorkar ban bat kam rangbah shnong lane ban don bynta ha kano kano ka seng.
Katei ka jingleit ia kynduh Sonia u bah Lapang bad ma Pala la ong ba ka dei ruh ka jingpynkhih biang ki katto katne ngut ki heh jong ka Congress ia ka shuki jong u Dr.
Mukul kaba ki leit ban pasiaw bad ban phla ha ka ia kaei kaba la jia ha kane ka jylla.
Ki lad khubor ki la ong ba kitei ki ar ngut ki nongialam Congress kin leit ban pynsngew ha ka Sonia ba mynta ki paidbah ka jylla ki la sdang ban ijli ia ka seng Congress bad kane kan dei ka mat ka ban wanrah jingeh ia ka seng Congress ha ka elekshon ban wan lada ym pynkylla noh kloi ia u nongialam.
Shillong, 4 Rymphang:Ka Khasi District Council, ka la mudui ha Supreme Court ban pyrshah ia ka hukum jong ka Meghalaya High Court,  ha ka ba iadei bad ki Rangbah Shnong.
Kat kum ka jing mudui, kaba number SLP(C) 3656 of 2016, ka iing shari ba heh duh ka India kan shong bishar ia katei ka mukotduma jong ka Khasi Hills Autonomous District Council ha ka 12tarik mynta u bnai jong u snem 2016.
U Nongiasaid ain ba triem ka Supreme Court U Amit Kumar u long u nongiasaid na ka bynta ka KHADC ha Delhi.
Ha katei ka jingshong bishar, ka Sorkar Meghalaya, kan long kum kawei na ki nongshah ujor bad ka ban leit ban mihkhmat ha katei ka jing ia said.
Lah ban pynkynmaw ba ka Meghalaya High Court, ka la pynmih ia ka hukum ha ka 13tarik Kyllalyngkot 2016, ha kaba ka la bthah ia ka sorkar Jylla, ba kan thaw ain, na ka bynta ki Rangbah Shnong bad ba ka la rai ruh ban dang pynneh ia ka rai jongka, kaba rim, kaba dei bad ka jingbym ailad ia ki Rangbah Shnong ba kin trei kam ne ai syrnot sha ki nongshong shnong, kat haduh ba kan da don katei ka ain, kaba ka sorkar kan thaw thymmai bad kan da ioh ruh ia ka jingmynjur jong ka kashari.
Nongstoin, 5Rymphang:Ka MSSASA, West Khasi Hills District ha ka kyrwoh ba la phah sha ki lad pathai khubor ka iathuh ba ki Nonghikai SSA jong ka West Khasi ha ka jingialang paidbah kaba la long ha phyllaw Ophis jong ka Tnad pule puthi jong ka District ha ka 4 tarik mynta u bnai ka la rai da kawei ka jingmut ban dawa ia ka Sorkar ba kan thung noh ia u DMC ba pura ha ne shuwa ka 8 tarik u rymphang, 2016 bad ban pyllait noh ia ka tulop ba 3 bnai ha ne shwa ka 10 tarik u rymphang, hynrei lada ka Sorkar kan shu sngap mynthi ne peit kai ia ka jingeh jong ki nonghikai kala ong ba ka banse ka thom wat ia ka sang ka ma bad ym don lad da kumwei pat lait tang ban shu leit khang tala noh ia ka Office U DMC Nongstoin.
Ka MSSASA, West Khasi ka pynpaw ia ka jingsngewsih kthang ba ka Sorkar ka wan rah ia ka pyniapher jait iapher kynja ba kiwei ki District hapoh kajuh ka jylla ka la siew tulop haduh u Noh prah 2015 katba ia ki nonghikai hapoh ka jingpeit u DMC, Nong stoin pat tang haduh u risaw, 2015.
Katei ka seng ka la rai ba lada ka sorkar kam siew tulop hapoh ka 10 tarik kin leit ban khang tala noh ia ka ophis u DMC, Nongstoiñ.
Bad ia kane ki la dep pyntip ruh sha u DC Nongstoin, kumjuh ruh sha u S.
P.
D.
S.
S.
A, Shillong ba la ai lyngba u Joint DMC, Nongstoin.
Ka Synjuk jong ki Nonghikai SSA ka la shim ruh ia ka rai ban phah ia ka mat jingdawa sha baroh 7 ngut ki MLA jong ka West & Sout West ba kin kren ia kane ka jingeh jong ki Nonghikai SSA hapoh Assembly kumjuh ruh sha baroh 3ngut ki MP ba kin kren ia kane ka mat hapoh ing dorbar bah ka ri bad ha kajuh ka por ka la ai ruh ka jingthoh shapoh HRD Ministry of Education New Delhi ba kan tip ia ka rukom trei kam jong ka SSA ha Meghalaya.
Kane ka long katkum ka kyrwoh khubor lyngba u Organizing Secretary MSSASA, West Khasi Hills, Babu Peter Thyrniang.
Shillong, 5 Rymphang:Ki nongtrei Muster Roll jong ka tnad PHE kiba don ha kylleng ka jylla mynta ka sngi ki la thaw ia ka kynhun thym mai jong ki kaba la tip kum ka Muster Roll and Casual Laborers Association PHE Department, la thaw ia katei ka seng ha ka jing ialang kaba la wan ban ia shim bynta kumba 200 ngut eiei ki Muster Roll jong katei ka tnad na kylleng ka jylla kaba la long ha Khasi National Dorbar Hall.
Ha katei ka jing ialang la jied ruh ia ki nongkitkam jong katei ka seng ha kaba la jied ia u bah Teilang Thangkhiew kum u President, Vice President bah Rangpyntngen Lyngwa, General Secretary bah B.
S Mawlong , Treasurer Mrs Beatrice Nongsiej ryngkat ki Organising Secretary n Adviser Unit na kylleng ki jaka kum na nongstoiñ, Nongpoh, Jowai,Shillong bad kiwei pat ki nongheh jong kane ka jylla.
Shillong, 5 Rymphang: U MDC ka Nongthymmai Konstitwensi u bah Latiplang Kharkongor u la ther tyngeh ia ka rai jong ka kynhun ki myntri sorkar kaba la long mynta ka sngi kaba la ong ba ki nongtrei sorkar ki lah ban long Rangbah Shnong lane ki lah ban kitkam lane long dkhot ha kano kano ka seng tangba ki dei ban pyntip shuwa sha ka sorkar bad ba kim lah ban shim bynta ha kino kino ki jingiakhih kiba long pyrshah ia ka sorkar.
Hadien ba ka kynhun myntri sorkar ka la pynbeit biang sa shisien ia ka jingpynkylla jong ka ia ka Meghalaya Services and Conduct Rules 1990, u bah Latiplang Kharkongor u la ong “Hato lada unongtrei sorkar u long tymmenbasan u hap seh ban pyntip shuwa ia ka sorkar?" ong u bah Latiplang haba kdew ba kino kino ki kynhun Balang ruh ki dei hi kita ki kynja seng ne kaba ka sorkar ka buh ha ka kyntien nongwei da kaba ong Organisation.
“Balei kane ka sorkar ktah mynta sa ia ka kam balang pat, hato ka balang kam dei kata ka Organisation,lada phi kitkam balang phin hap ban pyntip sha ka sorkar?" u la ong biang.
Haba phai biang sha ka rai jong ka kynhun myntri sorkar kaba kham hashuwa kata ba yn ym shah ia ki nongtrei sorkar ba bar kam rangbah shnong lane ban kitkam lane long dkhot ha kano kano ka kynja seng, u bah Latiplang u la ong ba 90 na ka shispah ki briew kiba shong basah hapoh Sor Shillong ki dei ki nongtrei sorkar, “Hato kim bit shuh seh mo ban kitkam shnong, lada ym kit kam shnong ki nongtrei sorkar mano ban kit kam shnong, kin long rangbah shnong ki tnga shonging ne kin long rangbah shnong ki khynnah leit klas ne mano ban long rangbah shnong?" u la ong biang.
“Kane ka dei ka jingteh kaba shyrkhei bha ia ka jaitbynriew, u dei u kynjri u ba ngim lah khih shuh"pynkut u bah Latiplang.
Shillong, 5 Rymphang: Haduh 1484 ngut ki nonghikai SSA napoh West Khasi kim shym la ioh ia ka tulop jong ki la saw bnai lynter bad ka dang iaid mynta san bnai.
Ki nonghikai skul SSA kim shym la ioh tulop naduh u bnai risaw haduh mynta.
Katkum ka jingtip ba la ioh lum la ong ba ki don haduh 1484 ngut ki nonghikai SSA ha West Khasi Hills ki bym shym la ioh tulop bad na kitei 660 ngut ki dei ki nong hikai LP School jong ki 330 tylli ki skul katba 822 ngut pat ki dei ki nonghikai jong ki 274 tylli ki skul.
U MLA ka Maw shynrut Konstitwensi u bah Witting Mawsor u la kynnoh ba katei ka jing bym ioh tulop ki nonghikai ka dei na ka daw ka jingbym ler kane ka sorkar ba mynta hapoh ka jingialam u Dr.
Mukul Sangma bad u la ong ba ia kane ka bynta khlem pep un rah hapoh ing dorbar ka ban sa long shen bad un thalaiñ tyngeh hapoh iing dorbar ia katei ka jingbym ler treikam ka sorkarm “Khlem pep ngan khyrwit tyngeh hapoh ing dorbar" ong u bah Witting Mawsor.
U bah Witting u la ong ba katei ka jingsah set tulop ki nonghikai ka wanrah bun ki jingeh ia ki ha ka longing longsem jong ki khamtam mynta ki por ba la dei ka por longskul kaba la dei ruh ka por ba kin thied kot ia ki khun ki kti jong ki.
“Ka long kaei kaei kaba sngewsih ban iohi ia kane,nga da sngewkhia shisha" u la ong biang.
U bah Witting u la kren diaw ruh halor ka jingpynslem ka sorkar ban pynpoi ia ki kot pule sha ki khynnah skul SSA ha ka por kaba biang, u la ong ba ki don 11 tylli ki kot ba ka sorkar ka dei ba pynpoi sha ki skul lyngba ka SSA kata ka kynthup naduh ka sobjek Science, Social Science, Mathematics, AHPL bad kiwei pat kiba dei ki kot ioh ei pynban u la ong ba ka sorkar ka pynpoi ia kitei ki kot hadien kumba ar bnai eiei ba la long skul, “Kin leh aiu ki khynnah ia kitei ki kot haba la ar bnai eiei la long skul katba ki kot pat ki poi hadien ba la dep thied" u la ong.
U la ong ruh ba katkum ka jingtip jong u ki don 7 tylli ki nongpynpoi kot sha ki skul ne kaba ki ong ki Suppliers hynrei kaba sngewsih u la ong ba ki kim lah ban pynpoi ha ka por kaba dei.
U la iathuh ba ia ki kot skul sha ki khynnah nyngkong eh ki poi sha ki bor pyniaid jong ka tnad pule puthi ka sorkar hadien kan leit sha ka District nangta sha ki Block Co-Ordinator bad nangta pat sha ka Cluster Co-Ordinator bad nangte kin pynpoi sha ki skul, hynrei ka jingtip ba u la iohlum u ong ba ia kitei ki kot la pynslem naduh na ki bor ka tnad pule puthi ka sorkar.
U bah Witting u la ong ba ki nonghikai SSA ha West Khasi Hills ki la wan ud sha u halor katei ka jingbym ioh tulop bad nalade ruh u ong ba u don ka jingsngewkhia hi, u la ong ba ka sorkar ka dang pyllait dang ka tulop jong u Lber haduh risaw 2015 hynrei naduh utei u bnai ki nonghikai kim shym la ioh tulop satia.
“Balei ka sorkar kam shimkhia, hato ka sngewtynnad seh ba ki nonghikai kin mih sha surok, ia kiwei ki tnad ngi dang lah ban iai shah hynrei ia ki nonghikai te ngim lah ban pdiang namar ki dei ma ki ki ban saiñdur ia ka lawei jong ki khynnah jong ngi" pynkut u bah Witting.
Nongstoin, 05 Rymphang:Mynta ka step ki Pulit ka Shallang ha ryngkat ki SWAT, ki la pynlong ia ka jingkhynra lehnoh kaba jur bha ha ka shnong Nongshram kaba don kham harum Shallang bad katei ka jingkhynra jong ki Pulit ka Shallang ka long kaba sei soh ha kaba ki la ioh ban kem haduh 5 ngut ki eh rang ka GNLA na katei ka jaka.
Kat kum ka khubor na ki heh Pulit jong ka District ka ong ba u wei na kitei ki 5 ngut kiba la shah kem ha ki Pulit u dei u Charles D Shira 25 snem u ba dei na ka shnong Dalbot WKH, u ba dei ruh u dkhot barim jong ka kynhun Achik National Central Liberation Army ANCLA u ba la leit pyndem ruh ha ki pulit ha Shillong ha u snem 2014 ha ryngkat kawei ka suloi AK.
Katba ki 4 ngut pat ki kynthup ia u Daniel M Sangma 26 snem na Rongkhugre WKH, U Juningbirth M Sangma 22 snem na Suangiri WKH, u Rajesh Sangma 24 snem na Dalbot A WKH, bad u Apseng G Momin snem na ka shnong Dalbot A.
Shuh shuh ki pulit kila ioh ruh ban kurup kawei ka kali Alto, kawei ka motor Bike, 2 tylli ki mobile phun ka Pass book bad 18000 tyngka na katei ka jaka.
Shillong, 7 Rymphang:U General Secretary ka UDP u bah Allantry F Dkhar u la ong ba ka jingmihkhubor mynta ka sngi ba ka UDP kan pynbna kyrtong MDC shiteng samoi ha ka 28 tarik mynta u bnai ka long kaba bakla bad kam dei kaba la pyntip da katei ka seng kumba la mih ha ki khubor bad u la ong ba katei ka seng kam pat pyrkhat eiei ruh em ban jied kyrtong.
Shillong, 04 Rymphang: Ka Khasi Students’ Union (KSU), North Khasi Hills Eastern Area, ka la byrthen  jur  ia ka Assam ka la pyni bor  ban wan shna ktem ka Border Out Post (BOP)  ha Sabuda, Ri-Bhoi district kaba hap ha Meghalaya.
U President ka KSU, NKHEA u Bah Banjop Maring  u la kynnoh ba ka Assam ka la pyni bor ha u bnai Kyllalyngkot, 2016 da kaba shna ktem da ka Border Out Post ha ka shnong Sabuda ha ka ktem jong ki Battalion jong ka.
U la ong ruh ba ha ka jingshisha ka sorkar jylla ka la mynjur ban buh ar tylli ki Police Out Post jong ka, kawei ha Madan Umwang bad kawei pat ha Umlaper ha u snem 2015 bad ki dorbar shnong jong kine ki ar tylli ki shnong ki la mynjur ban ai No-objection Certificate (NoC), hynrei kaba lyngngoh pat ka long ba ka sorkar jylla ka la shu sngap mynthi man man.
Ka KSU ka dawa na ka sorkar jylla ba ka dei ban weng noh ia katei ka Border Out Post ba la pynieng da ka Assam bad ka KSU ka pyrshah ruh ia katei ka  BOP kaba la ieng ha katei ka shnong namar ka dang hap hapoh u pud jong ka Rilum Khasi, kaba dang hap ruh hapoh ka jingpeit ka synshar khadar jong ka Raid Nongtung, Khyrim Syiemship.
U Samla B Maring u la ong ruh ba ka KSU ka kyntu ia ka sorkar jylla ba ka dei ban weng mardor khlem pynslem ia katei ka Border Out Post jong ka Assam, lym kumta ka KSU kam banse ban shim pat da kiwei ki lad ki lynti.
Shillong, 07 Rymphang:Ka nongbah Shillong hynnin ka sngi, ka la sawa bad phyrnai khrek da ki jingshai bad ki jingpynbthei khamtam ha sawdong ka madan JN Stadium, Polo, namar ka jingplie ia ka lympung 12th South Asian Games (SAG).
Ia kane ka lympung ha Shillong, la plie paidbah da u Myntri Rangbah ka jylla u Mukul Sangma hapdeng ka jingiphuh iphieng ba la pynriam bad pynitynnad ia ka jingpyni sarong na ki briew ba la pynkhreh bha.
Ia kane kajuh ka lympung, la plie shwa da u Myntri Rangbahduh ka ri u Narendra Modi ha Guwahati, da kajuh ka jingphuh jingphieng ha ka sngi Thohdieng.
La pynshongshit ia kane ka janmiet da ka jingtem ka jingrwai ‘Ei Prithvi ek Krirangan’ ryngkat ki jingshad tynrai jong ki jaidbynriew Assamese, Khasi, Garo bad ka jingmih u Tikhor ka SAG ha rynsan.
Ki nongialehkai na ki 8 tylli ki ri khyndew bah Asia ki la iaid ha madan  kynthup ka Afghanistan kaba wan 94 ngut, Bangladesh 137 ngut, Bhutan 155 ngut, Maldives 38 ngut, Nepal 128 ngut, Pakistan 85 ngut, Srilanka bad India mar 141 ngut.
La pyni sarong ka jylla ia ka dur jongka Mawlynnong kaba dei kawei na ki shnong ba khuid tam ha ka Asia, nangta sa ka jingrwai ba kyrpang na ka Shillong Chamber Choir ryngkat ka jingshad jong ki khynnah bad ka jingpynher ïa ki ballon bad jingpynbthei pataka.
Haba kren ha kane ka janmiet, u Mukul u la ong, ba ka long ka jingsngew sarong ïa ka jylla Meghalaya ban ïoh pdiang ia ki 8 tylli ki lama jong ki 8 tylli ki ri kiba ïashim bynta ha ka South Asian Games (SAG).
“Na ka bynta ka Shillong, kane ka dei ka sien ba ar ba ka la pynlong ïa ki prokram ba heh ba wan ïashim bynta da ki ri bapher bapher bad kaba nyngkong ka dei ka Indigenous Terra Madre ha u 2015″, la ong u Mukul.
U la bynrap, da kaba ong ba kane kam dei ban kut tang ha ka kam ïalehkai hynrei kane ka jingïasnoh jong ki 8 tylli ki ri ka dei ban long ruh ha kiwei kiwei ki bynta na ka bynta ka jingmyntoi ki paidbah.
Katba u  myntri ka tnad ialehkai ka ri uba long ruh u Chairman ka Organising Committee u Sarbananda Sonowal u la ong ba ka SAG ka la dei ka jingwanrah ia ka jingiajan hapdeng kine ki ri baroh ban iatreilang sha ka roi ka par.
La sakhi ia kane ka janmiet, da ka jingwan da ki hajar ki paidbah ka jylla.
Shillong, 05 Rymphang: Ka sorkar jylla mynta ka sngi ka la pynthanda khyndiat ia ki nongtrei sorkar kiba kwah bat kam, long dkhot, ha ki shnong, ki seng da kaba ailad ba ia ki tangba halor ka kyndon ba ki dei ban pyntip mardor sha ka sorkar haba ki leh kumta.
Kane ka jingpynkylla ka sorkar, ka long hadien ba ka jingbuh por jong ka Synjuk Ki Nongsynshar Shnong na Bri u Hynniewtrep (SNSBH) ka la kut hynne ka sngi ka 5 tarik Rymphang, kaba dawa ba ka sorkar ka dei ban weng noh ia ka jingkhang lad noh ia ki nongtrei sorkar ban long rangbah shnong.
“Mynshwa, ngi la rai ba ki nongtrei sorkar kiba kwah ban long dkhot, kitkam shnong, ha ki seng, ki dei ban pan bor shwa na ka sorkar, hynrei mynta, ngi la shah ba kin bat kam, long dkhot tangba ki dei ban pyntip mardor sha ka sorkar haba ki leh kumta", la ong u Myntri Rangbah ka jylla u Dr Mukul Sangma haba kren sha ki lad pathai khubor hadien ba la wai ka jingialang ka cabinet ne ka kynhun myntri mynta ka sngi.
Kane ka jingkylla ka sorkar  ia ka rai jongka, ka long hadien ba la mih ka jingpyrshah jur na ki rangbah shnong, ki seng sain pyrthei ha kane ka jylla.
“Ka sorkar ka la pynkylla ia ka Meghalaya Services (Conduct) Amendment Rules 2015 da kaba bsuh ia ka 20B ka Meghalaya Services (Conduct) Amendment Rules 2015 ka ong ki nongtrei sorkar kiba bat kam ha ka kam Rangbah Shnong, sengbhalang kin hap ban ai jingtip sha ka sorkar jylla wut wut ba ki bat ia ka kata ka kam", la ong kane ka kyndon ba la pdiang ka sorkar mynta ka sngi.
Ka la ong ruh, “kito kiba la bat kam lypa, ki dei ban pyntip noh mardor sha ka sorkar", la ong kane ka kyndon ka Meghalaya Services (Conduct) Amendment Rules 2015.
Hynrei, ka sorkar ka la shah laitluid ia ki nongtrei sorkar ban bat kam ha ki kynhun niam, ki jait kur ha kaba kane ka ain, kan nym treikam.
“Ngi la shim ban pynkylla ia ka rai kaba la pynbna kham mynshwa ha kaba iadei bad ka jingpynkylla ia ka Service Rules ia ki nongtrei sorkar hadien ba la ioh ia ka jingpynsngew na kiba bun ki paidbah", la ong u Mukul Sangma.
“Halor ka jingmut ba la ioh na ki paidbah, ka sorkar ka la sngew dei ban thaw thymmai ia ka Service Rules ban wanrah ia ka jingshai phar ia baroh ban lait noh baroh ka jingsngew artatien na ki paidbah, la ong u Myntri Rangbah.
“Ka sorkar kam shym la khang ia ki nongtrei sorkar ban long dkhot ha ka dorbar shnong, ki kynhun seng ba la ithuh ka sorkar hynrei, ka shu ong ba ki dei ban pyntip shwa ia ka sorkar shwa ba kin shimti ia kata ka kam, hynrei da kane ka jingpynkylla mynta ka sngi, ka sorkar ka la pynkylla biang ba la shah ia ki ban long dkhot, ban bat kam tangba ki dei ban ai jingtip noh mardor mar ia shimti ia kata kata", la ong biang  u Mukul.
Kane ka ain kaba la pdiang da ka sorkar, kan nym treikam ia ki kynhun niam, ki seng kur, la bynrap u Myntri Rangbah.
Shillong, 05 Rymphang:   Ka sorkar jylla mynta ka sngi ka la pynjlan biang ia ka jingshakri jong ka kompeni pyniaid helicopter Pawan Hans sa hynriew bnai ha kane ka jylla.
Ia kane ka rai la shim da ka kynhun myntri (cabinet) kaba la shong jingialang mynta ka sngi.
“Ka jylla Meghalaya ka dei kaba nyngkong duh ban ioh ia ka helicopter ban pyntreikam da kane ka kompeni kaba la pynbiang ia ka jingshngain ia ki nongleit nongwan", la ong u Myntri Rangbah jylla u Mukul Sangma.
U la ong ba ka sorkar ka la shim ia kane ka rai, hadien ba ka la sngew biang ia ka jingshakri kane ka kompeni ban pyniaid helicopter na Shillong, sha Guwahati, Tura ban shakri ia ki nongleit nongwan.
Ka sorkar pdeng na ka tnad Ministry of Home Affairs (MHA) ka bei pisa haduh 75 percent ia ka jinglut jingsep bad kaba sah, hap buria ka sorkar jylla.
“Ka sorkar pdeng ka la kyrshan bha ia ka jingdonkam ha kane ka liang bad ka sorkar ka la sngew dei ban pynjlan shuh shuh ia ka jingiateh bad kane ka kompeni sa hynriew bnai", la ong u Myntri Rangbah.
U Myntri Rangbah u la iathuh ba ka kompeni Pawan Hans, ka don ka dolphin bad lai tylli ki helicopter ban kit ia ki nongleit nongwan jong ki briew kane ka jylla.
Kham mynshwa, ka sorkar jylla ka la pynsangeh noh ia ka jingiateh bad kane ka kompeni Pawan Hans, hadien ba la mih ka jingsngew syier na ki paidbah ka jylla, ia ka jingbym sngew shngain ia ka jingshakri jong kane ka kompeni ia ki paidbah.
Nongstoin, 07 Rymphang:Ka Nongkasen Sport Club mynha ka sngi saitjain jong ka taiew ba la lah ka la pynlong ia ka jingialang na ka bynta ban ai mynsiem bad noh synniang ia ki khun swet kiba dang leit skul kiba don ha katei ka shnong khnang ba kin nang iai bteng bad minot ia ka jingpule ka jong ki.
Ka jingthmu jong ka NSC ban pynlong ia katei ka prokram noh jingiarap sha ki khunswet  kiba dang leit skul ka long ban ai mynsiem ha kajuh ka por kum ka jingpynpaw ia ka jingiadon kti lang bad ki khamtam ba kin nang lah ban iaid shaphrang ha ki jingpule.
Ia katei kajingialang la pynlong ha Dorbar Hall jong ka shnong Nongkasen, ha kaba la ia don lang ruh ki ba haiing ba ha sem ki jong kitei ki khun swet, u bah M.
H.
Thabah u wei  na ki riew rangbah ka shnong Nongkasen u ba la long ruh kum u kongsan, ka kong K.
P.
Sun Head teacher Govt.
LP School Nongkasen, ka kong B.
Warjri Head teacher Nongkseh LP.
School, u bah M.
D.
Lyngdoh, Tbn.
Balang Presbyterian Nong kasen, u bah Sharling Marngar General secretary ka NSC, bad ki wei ki wei.
Ha katei ka sngi kumba ar phew ar ngut ki khunswet, ki la ioh ia kajingiarap da ka pisa lyngba ka jingnoh synniang jong u bah M.
H.
Thabah, u ba dei u wei na ki rangbah u ba don ia ka mynsiem kaba kylliud na ka bynta kitei ki khun swet, ha kaba baroh ka pisa bala noh synniang sha kitei ki khun swet u la pynlut bad sei hi nala ka jong ka pla, bad kala long ruh ka jingkyrkhu kaba khraw ia ki khunswet khamtam ba kin ioh ban pyndon kam ia katei ka pisa ha ka jingpule ka jong ki.
U kongsan haba ai jingkren ha katei ka jingialang u la ai khublei kyrpang ia ka NSC kaba shim ia ka jingiatrei lang bad u na ka bynta ban pynlong ia katei ka prokram ai jingiarap sha ki khunswet, bad u la ong ruh ba kine ki jingai ki long kiba rit eh hynrei watla ki long kiba rit nga kyrmen ba kin long kiba myntoi ong u bah Thabah.
Shuh shuh u la ong ruh ba broh ka jingnoh synniang jong u sha kitei ki khun swet kam shym la don kano kano kajingiarap kaba wan na ki wei hynrei Ka dei ka hok bad ka umsyep ka jong u kaba u la iai kynshew kaba u la don ka jingthrang ban iadon bynta lang bad ki khunswet, u kongsan u la ai ruh ia ka jingkitbok kitrwiang ia baroh ki khunswet bad ha kajuh kapor u la kyntu ruh ia ki ba kim dei ban sngew khunswet, hynrei nang iai trei shitom ban nang kiew shaphrang ha ka jingpule.
Shillong, 5 Rymphang: Ha ka 27 tarik u rymphang kan don ka jingialang bah jong ka seng UDP bad ha katei ka jingialang la ong ba kan don ruh ka jingjied ia u President ba thymmai jong katei ka seng.
Kat kum ki tyllong khubor kiba ia jan bad ka seng UDP la ong ba ki mih lai ngut ki kyrteng kiba yn wanrah ha katei ka jing ialang ba kin long kum u nongialam thymmai jong katei ka seng.
Ki tyllong khubor ki la iathuh ba ki don lai ngut ki kyrteng kiba paw ha khmat eh mynta bad kita ki dei u Dr.
Donkupar Roy u President ba mynta, u Bah Bindo Lanong Working President ba mynta bad u bah Paul Lyngdoh Working President uba dei ruh u MLA.
Ar taiew shuwa ba katei ka jingialang kan long la ioh jingtip ba ka don ka jing kanbas kaba jur bha napoh napoh hapoh katei ka seng ban ioh ia ka kam President.
La ong ba mynta ka sngi u bah Paul Lyngdoh u la khot dihsha sop sop ia ki nongialam ka UDP kiba ia sngewjan bad u bad ia katei ka jingiadihsha la ong ba kham ha shuwa la pynbeit ba kan long ha Pinewood Hotel ha ka por 4 baje janmiet hynrei kham hadien la pynkynriah noh sha ka jaka long jingialang kaba don ha Assembly.
Bun na ki nongialam ka UDP kim tip ia katei ka jingkhot dihsha, U bah Paul hynrei la ong ba u bah Paul u la shu jied briew tang kiba u sngew ia hap jingmut.
Ka la don ka jingiatharai sniew hapoh ka seng mynta ba lehse katei ka jingkhot dihsha sop sop u bah Paul ka lah pynban ban dei ka ka jingiasylla ba jar jar ban pynhap noh ia u Dr.
Don na ka kam President bad ban wanrah ka jingkyrshan radbah ha ka General Council ka ban long ha ka 27 tarik ba dei ban thung beit ia u bah Paul kum u President katei ka seng.
Hadien ba la ioh jingtip ia katei ka jingia dihsha sop sop ki nongialam UDP kiba dei ki paralok u bah Paul u Rupang u la wad jingtip na ki nongialam ka UDP hato la khot ne em ia ki sha katei ka jingiadihsha sngewbha.
U Dr.
Jemino Mawthoh MLA ka Nongthymmai u la ong ba um don jingtip eiei ia kata bad ym shym la don hi ruh ba pyntip ia u, u bah Titos Chyne MLA ka Sohra u la ong ba um don jingtip eiei bad um bna eiei ruh em ia kata ka jingkhot dihsha u bah Paul.
U bah Hamlet Dohling President Youth Wing jong ka UDP u la ong ba u la wan sha katei ka jingiadihsha hynrei u la ong ba kam don kano kano ka jingialang hynrei ka dei tang ka jingiashongkai.
La ioh jingtip ruh ba u bah Allan F Dkhar General Secretary ka UDP u donlang ha katei ka jingiadihsha kaba kiba bun hi ki nongialam ka UDP kim tip bna eiei ruh em.
Ki lad khubor ki la iathuh ba watla ka jingiakynduh jong ki kam dei ha ka dur jong ka jingialang hynrei kaba ki la ong ba ka dei tang ka jingiashongkai ne ka jingiadihsha hynrei la ong ba ha katei ka jaka ha Assembly ka la don ka jingiasylla napoh napoh ban pynha noh ia u Dr.
Don na ka shuki President bad ka la don ka jingpeit ia ka jingbun paid hato lah ne em ban leh kumta bad lah ne em ban wanrah noh da u bah Paul kum u President ba thymmai.
Haba la kylli na u Dr.
Jemino hato ka jingjied President jong ka seng UDP kan shong ja ka jingbun paid lane kan shong ha ka jingstad jong ki nongialam ba kham hakhmat ban jied ia u briew, u Dr.
Jemino u la ong ba ka jingbun paid ruh ka dei kawei ym lah ban len ia kata, hynrei u la pynkynmaw ba dang ha ki khyndiat sngi ba la dep ha ri Lum Garo u la kren shai ba ka UDP ka dei ka Party kaba heh bad ia ka kam nongialam ka shong ha ka jingsngew jong u paidbah bad lada u paidbah u kwah ban pynkylla yn ym lah ban ong eiei bad ki nongialam ruh ki donkam ban jied da u briew uba bit ban ialam da ka seng la ka long da uno uno ruh.
Shillong, 07 Rymphang: Mynta ka sngi, da ki phew hajar ngut ki paidbah na kylleng ka ri Khasi bad Jaintia ki la pynlong ia ka jingkiew Pyneh Rngiew duwan u Lum Sohbet Bneng ha syntai lum, Umiam, ka Ri-Bhoi.
Kane ka jingkiew pyneh rngiew ba shisien shisnem jong u khun khasi khara sha kliar u Lum Sohpet bneng la pynbeit  da ka Lum Sohpetbneng Komiti jong ka Seng Khasi (Kmie) man ka sngi u Blei ba nyngkong jong u bnai Rymphang ka snem.
Ha kane ka sngi, ki tymmen ki san jong ka Seng Khasi Kmie ki la pynlong ia ka jingleh niam ha khyrdop Lum Sohpet bneng, Umiam-khwan, G.
S.
Road ha ka por 7:30 mynstep bad ha ka duwan dupat ba kyntang, ha kliar jong u Lum ha ka por 11 baje mynstep bad sa bud pat ia ka jingsam ia u khaw eh khaw shan bad ka um ksiar um rupa sha baroh ki nongwan.
Ka Seng Khasi ka la pynlong ia ka jingkiew sha kliar jong une u lum, uba ki ngeit ba mynshwa kulong kumah, mynba dang ieng ka hok, ka don ka jingkieng ksiar kaba pyniasoh ia ka khyndew bad ka bneng.
Ka jingkiew pyneh rngiew da kaba iaid beit da ka kjat naduh surok shaduh u kliar lum, ka long ban pynlong ia ka jingduwai phirat, sha ki blei ba kin iada ia kane ka ri na ki nongshun ba har rukom, ban ioh ia ka koit ka khiah krad, bad ka roi parum parem.
Ki paidbah kiba dang bat ia ka jingngeit tynrai, naduh ki samla, ki rangbah, ki tymmen kynthei bad shynrang ki la wan ban iashim bynta ha kane ka jingkiew pyneh rngiew, ban ioh ia ka jingkyrkhu.
Ha duwan ha syntai une u lum, la pynlong ia ka jingduwai bad ainguh aidem da u Rangbah S Jala uwei na ki riew tymmen riewsan, ba la synran da ki riew rangbah ka Seng Khasi bad ki paidbah.
La don  ruh ki jingkren pynshai na ki riew rangbah ka Seng Khasi ha ryngkat ka rwai ka shad tynrai.
Jowai, 5 Rymphang:Ka iing ka sem jong u bah Micheal Dkhar kaba don ha Lad Sutnga ka la shah thang mynta ka miet ha ka por 10:30 baje ha ki runar ki bym shym la lah ban tip kyrteng.
Katei ka iing jong u bah Micheal Dkhar ka dei kaba don ha Lad Sutnga, U Rupang u la ioh jingtip na ki pulit tang mar ia jia katei ka jingjia.
Lah ban kdew ba dang mynhynnin ka sngi hadien ba la shah kem ha ki pulit namar ka jingleh be-i-jot jong u ia ka khynnah rit kaba dang 3 snem san bnai u bah Micheal Dkhar u la phla ruh ha ki pulit ba u dei uba la donkti ban leh be-i-jot ia ka khynnah kaba dang 11 snem karta bad hadien kata u la pyniap ia ka.
Tang hadien ba la mih ki jingphla na u bah Micheal Dkhar ka la jia noh katei ka jingjia ha ka ing ka sem jong u.
Shillong, 05 Rymphang:   Ka sorkar jylla kan sa thep da ka affidavit ha ka Kashari High Court ka Meghalaya hadien ba ka la takrain ia ka jinghiar ki lad jingsumar ha kane ka jylla naduh ki hospital, ka jingbym biang ki tiar, ki doktor.
“Nga la iakren bad ki heh sorkar hynnin ka sngi, halor ka koit ka khiah bad ngi la rai ban leit thep da ka affidavit sha ka Kashari halor kane ka bynta", la ong u Myntri Rangbah ka jylla u Mukul Sangma haba iakren bad ki nongthoh hadien ba la wai ka jingialang ka kynhun myntri mynta ka sngi.
U la ong ka phang kaba iadei bad ka koit ka khiah, ka dei kawei ka bynta kaba hakhmat duh bad dei, na kata, ka daw, ba ka sorkar ka la pynkhreh ban seng noh ia ki jaka pule doktor medical college kaba dang iaid shaid shaid mynta.
U Mukul u la kubur ba ka long ka jingshisha, ba ki lad jingsumar ha kane ka jylla, ka long kaba duna bha bad bunsien la ju phah sha ki jaka surmar sorkar ia ki nongpang namar ka jingbym biang ki tiar ne ki lad jingsumar ha ki jaka sorkar.
“Ngi la pyntreikam ruh ia ka skhim iarap ia ki nongpang kum ka Megha Health Insurance Scheme (MHIS) ha kaba jinglut, tang mynta u snem ba ka sorkar, ka la siew sha ki nongpang, ka la long kumba T.
15 klur eiei", la ong u Myntri Rangbah.
U la ong ba ka sorkar ka duna ki briew khamtam ki doktor bad kan pyrshang tyngeh ban pynbiang ia ki jingdonkam jong ki nongpang bad ki tiar jingdonkam.
Ha kane ka taiew ba la dep, ka Kashari High Court, Meghalaya, ka la takrain ia ka sorkar jylla ka bym lah satia ban pynbiang ia ki jingdonkam jong ki hospital sorkar, ha kaba bunsien, kim biang ki dawai bad ki doktor kynthup ruh ka NEIGHRIMS.
Shillong, 07 Rymphang:Ka CSWO (I) lyngba ka President ka Kong Irin Hujoon ka la pynrem jur ia ki kam u runar ba shyrkhei uba dei na shnong Lad Sutnga ka East Jaintia Hills.
Ka CSWO (I) ka kyntu ia ki pulit ka Khliehriat Police Station ban ai ka jingpynsaja kaba jur pyrshah u Bah Emvyris Dkhar ba ju khot sin kum u Michel Dkhar na katei ka shnong bad baroh ki paralok jongu, kiba donkti ban rahbor bad bat bor ia ki ar ngut ki khynnah bad pyniap syndon hadien ba ki dep leh ia ki kam runar.
Ka seng ka ong ba ki pulit ki dei ban pynngat ia utei u runar thrang snam ha ka kyndon ain POCSO, ha ka jingshah pynshitom kaba eh.
Ka jingjia ka la pynrit mynsiem ia ki briew ha ka East bad West Jaintia Hills khamtam ki kynthei khynnah.
U Bah Michel ha ka jingtohkit ki pulit ula dep phla ba u donkti ban bat bor bad pyniap ia kitei ki khynnah ba lui lui ha ki bnai ba la dep.
Pynrem ka AJYWO ba shah lehbe-i-jot ki hepritKa AJYWO Central Body ka la pynrem jur halor ka jingshah leh be-ijot bad jingshah pyniap dusmon jong ki arngut ki hep rit bapli dang ha kine ki khyndiat sngi bad ki khyndiat bnai ha East Jaintia Hills District kata, kawei kaba dang 3 snem tam ka rta bad kawei pat kaba 11 snem ka rta ha u Emvyris Dkhar ia uba la tip kum u Micheal Dkhar.
“Kane ka dei ka kam jong ki riewkhlaw bad jong ki ksuid kynsha kiba ym don shuh ia ka mynsiem briew lane ka mynsiem jingiatip lem.
Ka jingleh jong u Emvyris Dkhar ia katei ka kam mrad khlaw, ka pynpar niangsuh khriat ka imlang ka sahlang, khamtam ia ki khyllung khynnah, ka pyni shai kdar ba um dei shuh u briew u ba don ka jingiatiplem hynrei u la dei u mrad khlaw bad u ksuid ba kynsha u shu kup ia ka dur briew ia u ba ka imlang ka sahlang kam dei shuh ban ai jaka hynrei ba ka ba kut jong u, la da dei ba ka aiñ kan pyrkhing ka dei ban long ha u tyllai phasi," ong u Bah M.
H Dkhar, President jong ka AJYWO Central Body.
“Ka seng ka pynpaw ia ka jingsngewsih kthang bad ruh ia ka jingsngewkhia kaba jur halor ka jingjyllei ki kam runar bad ki kam pyntriem kiba shim kabu ia ka jinglong ba lui lui jong ki hep rit bad ia ka jingtlot bor jong ki kynthei khynnah kat kum ba la jia ha kine ki sngi ha East Jaintia Hills Ditrict", ong shuh shuh u Bah Dkhar.
Ha kawei pat ka liang, ka seng ka pynrem jur ruh halor ka jingshah pyniap dusmon jong kawei ka long kmie kaba na ka shnong Tuberkmai Shnong ha ka 24 tarik u Kylla-lyngkot mynta u snem ha uwei u runar u ba na katei hi ka Shnong.
U Bah M H Dkhar u la ong shuh shuh lyngba u kyrwoh, “Ka jingjyllei ki kam runar ki ba shim kabu ia jinglong ba lui lui bad ba tlot bor jong ki khyllung ba pli bad ki kynthei khynnah, ka la buh ia imlang ka sahlang ha ka jingshongsyier kat haduh ba mynta ngim nud shuh ban shaniah ia no iano ruh em".
“Ban pynim pat ia kitei ki mynsiem ba kor ba la shah pyniap dusmon ha kitei ki runar ka long ka ba bymlah ban long da lei lei ruh em, kumta, kaei kaba lah ban leh ka long ba ka seng ka kyntu jur ia ki bor jong ka aiñ bad ia ka iingbishar ba donburom ba kim dei ban aili ia kitei ki runar thrang snam ki ba la nud ban shim ia ka jingim jong kitei ki hep rit ba pli bad ruh jong katei ka long kmie hynrei ba ki dei ban ai ia ka jingpynshitom kaba pyrkhing bha ia kitei ki runar, da kaba iahap kyrdan bad kitei ki kam riew khlaw jong ki, khnang ban pynioh ia ka hok jong kitei mynsiem ba kordor bad ruh ia ki ba ha iing hasem jong ki bad ruh khnang ba kan long k aka jingsneng kaba tyngeh ia kiwei ba ki runar bad ki kam pyntriem ha ka imlang ka sahlang" pynkut u Bah Dkhar.
Shillong, 7 Rymphang:Ka 108 Emergency Service Ambulance ka la dap 7 snem pura ha ka jingshakri jong ka ia ki paidbah kane ka jylla kata ha ka 2 tarik u Rym phang,2016; la ia soi ia ka jingiateh hapdeng ka sorkar jylla bad ka GVK EMRI ha u naiwieng jong u snem 2008 bad ha ka 2 tarik u rymphang 2009 la lah ban sdang pyntreikam noh ia ka 108 ha kane ka jylla.
Ha kitei ki 7 snem ki la don haduh 19 lak ngut kiba phone sha ka 108 bad kala kah ban ai jingsumar kyrkieh kumba 1.
3 ngut kiba donkam jingiarap.
Ha ki 7 snem,kiba bun eh kiba donkam jingiarap na ka 108 ki dei kiba leit ban kha khyllung kaba la kot sha ka 27.
21%, nangta bud sa ki jingjia mynsaw ne ki jingjia aksiden kiba kot sha ka 11%.
Napdeng kiba kha khyllung ki la don haduh 1300 ngut ki khyllung kiba la pynkha hapoh kali ha kylleng ka jylla.
Shillong, 07 Rymphang:Ka jingbuh por ka sorkar jylla ban pynioh khaw tad ia ki paidbah ka jylla lyngba ka National Food Security Act (NFSA), 2013, kan shim por namar ba ka sorkar jylla ka dang phah ia ka bhah ba donkam sha ka sorkar India.
“Ngi la dep phah ia ka bhah ban sam ia ki marbam sha ki paidbah ka jylla sha ka sorkar India bad hadien ba la ioh ia ka jingmynjur na ka sorkar India, ngin sa pyntreikam noh", la ong u Myntri ka tnad sam marbam ka jylla u Clement R Marak haba iakren bad u nongthoh khubor ha ha taiew ba ladep.
Katkum ka jingiathuh jong u Myntri, ka sorkar jylla ka la pynkhreh shaid shaid mynta ban sam ia ki Ration Card sha baroh ki longiing ha ka jylla kiba la shah jied ban ioh ia kane ka bhah katkum ka ain.
“La kumno kumno, ngi kyrmen ban lah ban pyntreikam noh ia kane ka skhim marbam ha u Lber ban wan mynta u snem", la ong u Clement.
Ia ka skhim sam marbam tad dor lyngba ka National Food Security Mission kaba dei na ka National Food Security Act, 2013  la pynlait paidbah ia ka jylla da u Myntri Rangbah ka jylla u Dr.
Mukul Sangma ha ka jingialang kaba long ha Tura ha 14 tarik Nailur mynshem snem.
Ha kane ka skhim, 77.
79 per cent ki nongshong shnong ha  jaka nongkyndong kin ioh khaw tad bad 50.
87 per cent ha jaka sor katkum ka khanasumari 2011.
Kane ka dei ka prokram kaba donkam bha ban kynthup lut ia baroh ki nongshong shnong ha ka ri kiba don hapdeng ka jingduk bad ka jingeh.
Ka Skhim Food Security Act kan ai khaw tad haduh 18,45,631 ngut ki nongshong shnong ha ka jylla ha jaka nongkyndong bad 3,03,464 ngut ha jaka sor.
Ka sorkar kan hap pynlut haduh T.
3.
28 klur ha ka shi bnai ha kaba ka jinglut kan long 90 percent yn bei ka sorkar pdeng bad 10%  yn bei ka sorkar jylla.
Ka East Khasi Hills District ka dei ka district kaba bun tam kiban ioh khaw tad kiba don haduh 1, 86,439 ngut katba ka  North Garo Hills District kan dei kaba khyndiat tam kaba don tang 6694 ngut kiban ioh ia kane ka skhim.
Katkum ka ain, baroh kiba ioh bynta ki dei ban ioh khaw tad 5 kg shi khlieh shi bnai ha ka dor T.
3.
00 shi kilo bad T.
2.
00 shi kilo ia u kew.
Jowai, 7 Rymphang:Shi tyllup ka pyrthei ka la rakhe ia ka sngi kha jong u nongrwai ba pawnam uba la khlad noh u Bob Marley da ka jingpynlong da ka rynsan ia put ia tem,ha kane ka jylla ruh la rakhe ia ka sngi kha u Bob Marley da ka put ka tem bad ka rwai ka siaw kaba la long ha Madan Lyngkein Ialong.
Ia katei ka rynsan ia put ia tem la pynlong da ka Jaintia Reggae Music,  ka Pulse Event bad ka Samsawa Production.
U bah RG Lyngdoh u la long u kongsan ha katei ka sngi saitjain ka 6 tarik u rymphang bad haba ai jingkren ha katei ka sngi u bah R.
G Lyngdoh u la ong ba ba balei ki briew ha shityllup ka pyrthei ki lehburom bad kynmaw ieid ia u Bob Marley ka long ba u dei u nongrwai ba kham pher u ba wanrah ia ki jingkylla haka imlang ka sahlang da ki jingrwai ki jong u,haba ngi sngap ia ki jingrwai ki jong u, ukren ia ka jinglong ka jingman ha ka imlang ka sahlang,ki jingrwai ki jong u ruh ki hikai ia ngi kumno ba ngin ieng ha la ki jong ki kjat bad ruh kumno ban wanrah ia ka jing iasngewthuh jingmut da ka jingieid.
Ha katei ka jingrakhe la wan ban ia shim bynta da ki spah ngut ki paidbah na kylleng ka jylla bad ki kynhun kiba la pynshongshit ha katei ka sngi ki long routh 44, Lynx, Dewdrop , u Sam Shullai bad ki paralok jong u kiba la rwai da ki jingrwai jong u Bob Marley.
Shillong, 7 Rymphang:Ha ka 5 tarik u rymphang ka iew Maw kyrwat ka la pluh bad ha katei ka jingjia 9 tylli kidukan kila ingkhong ,ki 9 tylli ki dukan ki dei ki dukan jong ka kong Spilan Wanniang, ka kong Phi lona Wanniang, Ocidalin Diengdoh, Daiamon Shangdiar, Mylliem, Terisa Wanniang, Floren Lyngdoh, Sumarlin Nongsiej bad ka dukan jong ka kong Theodora Thongni.
Ka jinglut ha katei ka jingjia lakhein antad ka long haduh T.
4,73,200 tyngka,ha katei ka jingjia ym shym ladon mano mano ruh ba mynsaw.
Shillong, 07 Rymphang:Ka HANM West Khasi Hills, ka la ai ia ka jingkyrshan ba tyngeh ia ka jingiakhih bad ka jing dawa jong ki nonghikai SSA ka West Khasi Hills ban siew noh ia ka bai trei ne ka tulop jongki naduh u bnai Naiwieng, bad Nohprah, 2015.
Ha ka kyrwoh ba la pynlait, u Bah Hamar Lyngkhoi u secretary ka HANM West Khasi Hills, u la ong ba ka seng ka sngew lyngngoh ia ka jingleh bein ka sorkar ia ki nonghikai skul ban khlem siew tulop la bun bnai kaba dei ka hok jongki.
U la ong ba ki ophisar sorkar kiba long heh long hain ki dei na ka kti bad ka jabieng jong ki nonghikai bad ki dei ban sngewthuh ba ban niew burom ia ki nonghikai.
“Lada ka sorkar kam ai noh ia ki jingdawa jongki, ka seng kan iai don ryngkat bad ki, ha kano kano ka jingiakhih ne ka lynti ba kin sa shim ha kine ki ban wan", la ong u Bah Lyngkhoi.
Shillong, 8 Rymphang:Ka Wahlyngkhat Cultural & Sport Club ha ryngkat ka jingiatreilang ka All Meghalaya Dancer Association kawei na ka seng kaba paw khmat kaba ju kyntiew ia ki riew donsap ha ka jylla Megha laya ba la lam khmat da u bah Kitbok Thabah kan pynlong ia ka Riwar Got Talent ha ka 20 bad 21 tarik.
Ka jingthmu ban pynlong ia kane ka rynsan ka long ban sei ia ki riew donsap na ka thain riwar baroh kawei.
Katei ka Club ka ngeit skhemba baroh ki samla donsap ka thain Ri-War kin mih ban madan ban sei ia la ki jong ki sap jong ki ha katei ka rynsan.
Ha katei ka jing ia pyni sap la shah lut ia baroh ki jait sap la ka long ha kano kano ka sap kaba ki don.
Ka Club ka kyntu ruh ia ki riew donsap ba kin ym pynsepei ha kane ka kabu ba la pynlong kyrpang na ka bynta ki riew donsap.
La pdiang ia baroh watla ka long na kano kano ka thaiñ war yn pdiang beit bad ki dei ruh ban wanrah ia ki kot ki sla ha kaba iadei bad ka jingpynshisha ba u/ka dei nongshongshnong jong ka thaiñ riwar.
Kin don ruh ki khusnam ia ki nongjop ba nyngkong, ba ar bad ba lai ryngkat ki jingai sngewbha sha ki hynñiew ngut kiba bud nadien.
Ha kaba ia dei bad kane ki jingtip ba kham bniah shaphang ka rynsan Riwar Got Talent phone ha kine ki number 8259806927, 9774125317.
Ha kaba ia dei bad ki phom, Tiket bad kiwei de ki jngtip, la ong ia kito kiba kwah ban ia shim bynta ne ban peit kai ruh, ba kin sngewbha ban phone ha kine ki number 9615336553, 9615610082.
Kane ka long katkum ka kyrwoh khubor ba la phah da U Bah S.
Jaktung General Secretary ka Wahlyngkhat Cultural & Sport Club, kaba dei ka seng, kaba pyniaid ia katei ka jingiakob.
Shillong, 7 Rymphang:U Bah Allan F Dkhar, General Secretary ka UDP ula pynshai mynta ka sngi, halor ka khubor, kaba mih ha U Rupang, ha ka Sngi Saitjain ba ladep, kaba ong “U Dr Don, Bah Bindo ne bah Paul, kin iaknieh shuki President UDP" bad utei u rangbah, u la pynshai ba um shym la donlang ha ka Jingialang.
Ka jubab na U Editor: Katei ka khubor, ka long katba kum ka jingioh jingtip jong u nongthoh khubor, hynrei lada utei u rangbah, ula pynshai ba um don lang ha katei ka jingialang, kumta ka la kut noh kumta bad ngi pynshai ha ki nongpule, ba kin shim noh ia katei ka jingpynshai jong U bah Allan, ba um don satia ha katei ka jingialang.
Ka jingpynshai jong U bah Allan, kaba la phah sha U Rupang, ka ong “Kane ka dei ka khubor lamler ka bym don jingshisha haei haei ruh bad kiba thew sha ka jingiasngewthuh bakla hapdeng bun mamla".
“Kumta, da ka mynsiem ba sngewkhia, nga kyrpad rit iaphi ban sngewbha pan jingpynshisha na u reporter jongphi bad nga ngeit phin leh ia kaba donkam namar kane ka lah wanrah shibun ki jingkynad bad nga kyrmen ba phin sngewbha pynshisha ne pynshai, khnang ba ngan lait ban iaid da kiwei pat ki lynti.
Nga kyrpad ba phin sngewbha pynshai ha sla banyngkong, khnang ba kan shai kdar" pynkut ka jingpynshai na utei u rangbah.
Shillong, 8 Rymphang:“Da ka jingmana kiba iadei ka shongkha shongman, bad kiwei ki kam, bad ka jingkiew ki kam leh sang ia ki kynthei, ka long kaba donkam eh ia ki samla ym tang ban ioh ia ka jinghikai hynrei ia ka jinghikai ha kaba iadei bad ka sap ban saindur ha ka jingim jongki", la ong u nongseng ka Enfold Proactive Health Trust, Bangalore, ka Dr.
(Ms).
Sangeeta Saksena ha ka workshop halor ka jingai jinghikai ia ki nonghikai halor ka kam shongkha shongman ia ki samla kaba long mynta ka sngi Nyngkong ha Martin Luther Christian University(MLCU).
Ka Dr.
Saksena ka la ong ba ka jinghikai ka long kaba donkam ha kine ki sngi bad ka jingim ka kynthup ia ki bynta ba kongsan jong met, ka jingialap pynshai, ka jingpynthikna ha ka jingim.
