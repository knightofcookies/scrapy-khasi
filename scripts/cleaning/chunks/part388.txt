Hadien kumba shiphew sngi, kiba haïing hasem jong kine ki nongtrei ki la sdang ban ïoh pynhiar mynsiem, haba lyngba ki video ba la thep lyngba ki pipe ba la thep shapoh ka tunnel, ki nongtrei ki la ïoh ban kren ïa kiba haïing hasem ban ïathuh ba haduh mynta kim pat lei lei, hynrei ki dang shait dang khlaiñ, kaba ki la sahkut kumba 260 Meter nakhmat jong ka Tunnel.
Lyngba ki pipe ba la phrung shapoh, la ïoh lad ruh ban phah ïa ka bam ka dih ba kine ki nongtrei kin ïoh bam.
Ki bor pynïaid jong ka National Disaster Management Authority (NDMA), ki la ïathuh ba ka jingïoh bush ïa ki pipe ka long ruh ban ïaleh ban sei ïa kine ki nongtrei shabar jong ka tunnel na ka jaka ba la twa kaba la khang sbak ban mih ne rung shapoh ka tunnel.
Ïa kane ka tunnel la shna da ka Navayuga Engineering Company Limited na Andhra Pradesh.
Ryngkat ka jingïatreilang bad ka sorkar jylla, ka sorkar pdeng bad ki NDMA, ki bor pyniaid ki kyrmen ba yn lah ban sei lut ïa ki nongtrei shabar, namar ba ban weng ïa ka khyndew bad ki maw ba la twa shapoh, ka long ka jingma ïoh ba ka don biang ka jingtwa.
Shillong, Naiwieng, 21: Ka NEHUTA kaba long ka kynhun jong ki nonghikai ka skulbah NEHU ha ka sngi Baar ka la dawa ïa u Vice Chancellor jong ka skulbah NEHU ba u dei ban thung da ka jingtohkit watla u Nantu Das uba la shah kynnoh ba u donkti ban jrong kti ïa kawei ka Referee u dang donkti mynta ha ka kti jong ki Pulit.
“Watla u Nantu Das u dang don mynta hapoh ka Judicial Custody, hynrei u Vice-Chancellor u dei ban thung ïa ka jingtohkit hapoh ka NEHU khnang ba u nongleh kam bymman un ym lah shuh ban wan phai sha ka kam bad ban pynjngut ïa ka jinglong jingman hapoh ka skulbah.
Lada ym bud ïa ki kyndon kumba la dawa da ki kynhun bapher bapher, yn ñiew ïa u Vice-Chancellor ba u pyrshang ban ai jingïada ïa u nongleh bymman.
Na ka bynta ka jingshngaiñ jong ki samla pule, khamtam ki samla pule kynthei, ki nonghikai bad ki dkhot jong ki kynhun kiba ïadei kam bad ka NEHU, lada mih kano kano ka jingshah kynthoh kan ktah beit beit ïa ka kyrteng jong u Vice-Chancellor.
"“Namarkata, ngi kyntu ïa u Prof.
P.
S.
Shukla ban pynshitom ïa u nongleh kam bymman.
Shwa ban mih kino kino ki kynrum kynram, ka dei ka kamram jong ki bor ba dei peit bad khamtam eh u Vice Chancellor ban pynthikna ba ka Campus jong ka skulbah ka dei ban long kaba shngaiñ na kino kino ki riewbymman.
"“Ngi kyntu ïa ki paidbah nongshong shnong ka jylla Meghalaya bad ïa ki kynhun bapher bapher kiba don hapoh ka skulbah ban shimkhia bha ïa kane ka jingjia bad ban peitngor halor ki lad ki lynti ban shim da ki bor pynïaid jong ka NEHU khnang ba kan long kaba khuid kaba shai hakhmat ki paidbah," la ong ka NEHUTA.
“Ngi sngewkhia haduh katta katta ïa ki jingshah thombor ka longryngieng jong kawei ka kynthei Referee ha u Asst.
Sports’ Director u Nantu Das, ha kaba ka jingpyrshang jong u ban leh be-jot ïa ka lanot ka la mih tang ka jingpynrem.
Ha ka jingshisha, kumba ka paw, u Nantu Das u dei uba la donkti la bunsien ha kine ki jait kam, katkum ka sakhi na ki katto katne ki kynthei kiba pynpaw ba ka jingjrongkti jong u Das uba shim kabu ïa ki kynthei haba don ki jingïalehkai sports," la ong ka NEHUTA ha u kyrwoh ba la phah da u President u Prof.
Lakhon Kma bad u General Secretary u Dr.
Marbhador M.
Khymdeit sha ki lad pathai khubr.
“Ki briew kum u Nantu Das ki dei ban ngat ha jingshah pynshitom.
Bun tylli ki jingthombor ïa ki samla pule kynthei la leh da une u runar uba pyrshang ban pynjaboh ïa la ka kamram tang ban pynhun ïa la ka jong ka jingthrew shimet," la kynnoh ka NEHUTA.
“Ka NEHUTA ka sngewkhia ba ka skulbah ka la phiel ban ïada na ki kam runar kiba ju jia na ka por sha ka por bad mynta ka kynti da u briew uba bat kum u Security-in-charge bad ka jingkylli kaba mih mynta long halor ka bha ka miat jong ki kynthei kiba kham bun kiba pule ha kane ka skulbah bad kiba ju ïashim bynta bha ha ki jingïalehkai sports bad kiwei kiwei ki kam hapoh ka skulbah," la ong u kyrwoh bad bynrap, “naduh ka por jong u Prof.
S.
K.
Srivastava, ki don ki riewsniew kiba pyndonkam bakla ïa la ka jong ka iktiar thombor ïa ka longryngieng.
".
Shillong, Naiwieng, 21: U Bah Standling David Khongwir uba long u Symbud Myntri Rangbah barim jong ka Jylla Meghalaya u la khladnoh na kane ka sla pyrthei ha ka step sngi Baar ha NEIGRIMHS Hospital.
Une u rangbah uba la don 90 snem ka rta ïa uba ki paidbah ki ju tip kum u Bah SD Khongwir u la khladnoh hadien ka jingpang kaba la bat la kham slem.
U Myntri Rangbah ka Jylla Conrad Kongkal Sangma tang shu ïoh jingtip halor kane ka jingjia u la leit sngewlem ha ing jong u Bah Khongwir bad pynpaw ruh ïa ka jingsngewsih bad ong ruh ba u Bah Khongwir u dei u riewsaiñpyrthei uba la ih bha bad uba la aiti lut ïa la ka jingim ha ka kam shakri paidbah tad haduh ba un da khladnoh na kane ka sla pyrthei.
La synran ïa u Myntri Rangbah da ka Myntri ka Koit ka Khiah ka Dr.
Ampareen Lyngdoh lem, ka MLA jong ka Sutnga Saipung Constituency ka Kong Santa Mary Shylla bad u MLA jong ka Sohra Constiteuncy u Bah Gavin M.
Mylliem.
Nalor kine, la sakhi ruh ïa u Chief Secretary barim ka Jylla u Bah WMS Pariat bad kiwei kiwei ki riewpawkhmat kiba la leit sngewlem ha ka ing jong u Bah Khongwir.
U la pynpaw ba ka Jylla ka la ithuh ïa u Bah Standling kum u briew uba la noh shibun eh ïa u synñiang u bynhei ïa ka Mawlai Constituency bad ïa ka Jylla baroh kawei ha ka jinglong nongmihkhmat paidbah haduh 25 snem kynthih.
“La ju tip ïa u (Bah Standling) kum u briew uba ki paidbah ki ieid bad ki ñiew burom bha.
Kane ka paw na ka jingïoh ïa ka jingkyrshan wat hadien ba um long shuh u MLA, watla katta ka jingkyrshan, ka jingieid na ki paidbah ka pynpaw shai ba u dei u nongïalam uba kumno," ong u Conrad.
“Nga la ïoh ka lad ban ïakren, ban ïakynduh bad ban ïatrei lang bad u (Bah Standling) ha ki snem ba la leit noh.
Ha ka por ba u dei dang long u Rangbah Shnong ngi la ïakynduh la katto katne sien.
Namarkata, nga la ïoh bha ka kabu ban ïoh jinghikai na u bad ban ïoh ïasyllok bun kiei kiei kiba la long ki jingmyntoi," la ïathuh u Myntri Rangbah.
Shuh shuh u la ong ba ka jingkhladnoh jong u Bah Khongwir ka dei ka jingduh ym tang ïa ka Mawlai Constituency hynrei wat ïa ka Jylla hi baroh kawei.
Katkum ka jingtip ba la ïohlum na ki bahaiing hasem, ïa ka met ba dang sah jong u Bah SD Khongwir yn pyndep ha ka 24 tarik u Naiwieng, 2023.
U Bah SD Khongwir u la shakri kum u MLA jong ka Mawlai Constituency haduh 25 snem kynthih.
U la jop ïa ka Elekshon ha u snem 1972 bad u la shakri ïa ki paidbah jong ka shnong Mawlai haduh u snem 1993.
Ha ka jinglong nongmihkmat u la Bah Khongwir ula long ruh u Symbud Myntri Rangbah hapoh ka Sorkar jong u bad u Bah Brington Buhai Lyngdoh bad ha shwa kata, u la bat ïa ki tnat kiba heh hapoh ka Sorkar jong u Bah Darwin Diengdoh Pugh.
U long ruh u Chairman jong ka State Planning Board bad u la noh synñiang shikatdei eh ban pynwandur ïa ka jingkiew irat jong ka jylla.
U Bah Khongwir ula rung sha ka jylli jong ka saiñpyrthei da kaba pynïasoh bad ka Hills State People Democratic Party (HSPDP) bad u la long uwei na ki riewrangbah uba la don bynta ha kaba pynkha pat ïa ka United Democratic Party (UDP).
U la long u Rangbah Shnong jong ka shnong Mawlai Nonglum jin haduh 55 snem kynthih.
Ha u snem 1968, u la shakri ruh kum u President jong ka Mawlai Town Dorbar (MTD) haduh u snem 1988.
Khliehriat, Naiwieng 22: Ka jingïalehkai phutbol kaba la tip kum ka 1st Open Veteran Football Tournament na ka bynta kiba 40 snem shaneng bala pynïaid da ka East Jaiñtia Hills District Football Association (EJHDFA) kaba la long mynta ka sngi ha madan Deinchynrum, Khliehriat EJHD.
Haba phai sha ka jingïakhun kaba la long hapdeng ka Diengshynrum VFT pyrshah ïa ka Nongthymme VFT, na ka liang ka Diengshynrum kala jop da 1-0 kol, ïa katei ka shikol la thep da u Syrpai Dkhar haka minit ba 69.
Shillong, Naiwieng 22: Mynta ka sngi yn pyntyllun biang ïa ka jingïalehkai lympung SSA 2nd Division Football League ha madan SSA Ground.
Ka jingïakhun kaba nyngkong por 11:30 mynstep ka Laitlyngkot SC pyrshah ïa ka Mawtawar SC, nangta bud sa ka jingïakhun ha ka por 2:30 baje nohphai sngi hapdeng ka Jongksha SC pyrshah ïa ka Sohryngkham SC.
Jowai, Naiwieng 22: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai kaba la long hynne ka sngi Balang ha madan Kiang Nangbah Stadium, Dongmihsngi Jowai.
Haba phai sha ka jingïakhun naka liang ka kynhun ïalehkai jong ka Ladthadlaboh kala lah ban pynliem da 2-0 kol ïa ka Mukhla Raij SC, ïa kitei ki kol na ka Ladthadlaboh la thep da u Ejingmut Dkhar marwei haka minit kaba 77 & 82.
Katba na ka liang ka Mukhla Raij kala pyrshang katba lah ban pynphai ïa kitei ki kol hynrei ka jingskhem ki bak ka Ladthadlaboh ka la shem jingeh bad khlem shym la ïoh pynphai wat tang shi kol.
La pyntip ba ka jingïakhun mynta ka sngi 23 tarik Naiwieng, 2023 kan long hapdeng ka Shangpung Lumiawmushai pyrshah ïa ka Nangbah Mulang haka por 1 baje shiteng nohphai-sngi.
Shillong, Naiwieng 22: Ka kynhun ïalehkai jong ka Shillong Lajong FC sa shi sien pat ka la khur ïa ka namjop kaba ar pyrshah ïa ka Delhi FC hynne ka Sngi ha madan 1st Ground SSA Stadium ban bteng ïa ka lynti ïaid khlem ka nam rem mynta ka samoi ha ka lympung I-League.
Lah ban kdew ruh ba ka jingwan kyrshan u paidbah ka jylla ka la nangpynshongshit ïa ka jingïakhun bad ai mynsiem ruh ïa ki rangïalehkai ka Lajong ban ïalehkai khambha tad haduh ba ka kynhun kan ïoh mad ïa ka namjop da 2-1 kol bad knieh ruh ïa ka kyrdan ba saw na ka Delhi FC.
Haba phai sha ka jingïakhun, lah ban ong ba baroh ar kynhun ki la ïoh markylliang ki kabu ban pynkhihjar hynrei dei ka Shillong Lajong kaba la ïoh lamkhmat ïa ka jingïalehkai lyngba ka kol na u Karim Samb (Senegal) kaba la ïarap pashat bol da u Kynsaibor Lhuid ha ka 24 minit.
Wat hadien ba ka la ïoh ban lamkhmat ka kynhun ka la ïai bteng ban tehlakam ïa ka jingïakhun hynrei kam shym la ïoh shuh ban thep bad lamkhmat da tang katei ka shi kol.
Haba phai pat sha ka kylla kaba ar, ka Lajong ka la ïai pyrshang ban ñion shakhmat hynrei phewse ka Delhi FC ka la ïohlad ban pynphai ha ka minit kaba 60 na u Gaurav Rawat.
Lah ban kdew ba ka jingïakhun ka la nangshongshit hadien ba ïakhaid mar 1-1 kol bad na ka liang jong ka Lajong (kynhun ba ïalehkai hala ïing) kam shym la hun ban ïoh tang ïa ka shi point bad ka la ïai bteng ban tehlakam bad pashat bol shakhmat ka phyllaw kol jong ka Delhi FC khlem jingsangeh.
Dei ha ka 82 minit ba ka Lajong lyngba u Phrangki Buam ka la ïoh ban thep ïa ka kol kaba ar kaba la ïarap ïa ka kynhun ban khur ïa ka namjop.
Lyngba kane ka namjop ïa ka Delhi FC ka Lajong ka la kyntiew ïalade sha ka kyrdan ba saw da 9 poiñ na ar sien ki namjop bad lai sien ïakhaid.
Katba ka Delhi FC, ka la hiar sha ka kyrdan ba hynriew ha ka miej, da hynñiew point na ki san sien ïakhun.
Ka Shillong Lajong FC kan pynkhreh biang ïa ka jingïalehkai hala ïing pyrshah ïa ka TRAU FC ka ban long ha ka 25 tarik Naiwieng, ha ka por 2 baje nohphaisngi ha SSA Stadium, Shillong.
K a North Eastern Hill University watla ka dei ka skulbah kaba la pawnam bha ha kane ka ri India hynrei ki jingjia kiba la jia hapoh kane ka skulbah ka la pynrah skhor ïa kiba bun balang khamtam ïa ki kmie ki kpa kiba phah pule ïa la ki jong ki khun ki kti ha kane ka shlem pule jong ka Sorkar Pdeng kaba don ha Sor Shillong.
Ka jingthombor jong u Asst.
Sports Director kane ka skulbah ïa ka longryngieng jong ka kawei ka Referee kynthei kaba la jia dang shen ka la pynhiar dor bha ïa kane ka skulbah.
Kane kam dei shuh ka jingjia kaba tang shisien hynrei ki la don ki khep kiba ki samla pule kynthei ha kane ka skulbah ki la mad ïa ki jingshah thombor ha ka longrynieng.
Ha kine ki 50 snem ba la seng ïa kane ka skulbah ha kane ka jylla Meghalaya ki jingshah thombor jong ki kynthei kiba paw pyrthei kim duna shuh da ki phew tylli.
Sa ki bym paw pyrthei katno tylli shuh kin don namarba ki don ki lanot ki bym nud ban saham na kiba bun ki daw bad lehse ki sheptieng ne ki shah byrngem byrsit da kumne bad da kumtai.
Ka jingshah sloit lyngkhuid jong uwei u samla pule ha NEHU Tura Campus ka dei ka jingjia kaba la pynhiar dor shuh shuh ïa kane ka skulbah bad kane ka la nang pynktha khlieh ïa u Vice Chancellor ba mynta u Prof.
PS Shukla uba dang shu wan shimti ban pynïaid ïa kane ka skulbah dang katto katne.
Kine ki jingjia ki la pynking baiong wat ïa ki bor pynïaid bad ki nongpeit jong kane ka skulbah ha kaba kim ju phohsniew ba kum kine ki jingjia, kin wan jia hapoh ki saw kynroh jong kane ka skulbah kaba la pawnam hakhmat ka ri India.
Toi, watla ka jingtohkit jong ki bor Pulit ka Tura halor ka jingshah pynlaw lyngkhuid jong u samla pule ha Tura Campus ka dang ïaid shakhmat hynrei ki bor pynïaid jong ka skulbah NEHU kim dei ban shu shim sting ïa kane ka kam namarba ha u snem 2001, ka Ingbishar Supreme Court ka la khang ïa ka jingshah pynlehrain ne ka “Ragging," bad ka University Grants Commission (UGC), ka All India Council for Technical Education (AICTE) bad ka Medical Council of India (MCI) ki la pynjari da ki kyndon kiba khang pyrshah ïano ïano ban thombor ne pynlehrain (Ragging) ïa kino kino ki samla pule ha ki skulbah.
Ka jingshah thombor jong kino kino ki samla pule ha ki para ba ki ïa pule lang ka pynduh mynsiem bad ka pyntroiñ noh ïa ka bor pyrkhat bad ka bor jabieng jong ki lanot bad ka jingshah ktah ha ka bor pyrkhat pyrdaiñ, ha ka bor met ka pynlong ïa ki lanot ba kin ym lah shuh ban dang ïaid shakhmat ban bteng ïa ka jingpule ka jong ki bad kane kan ktah haduh katta katta ruh ïa ka lawei pule ka jong ki.
Haba phai pat sha ki kam jrongkti jong ki nonghikai ne ki nongtrei hapoh ka skulbah NEHU, ki bor pynïaid kim dei satia ban shim sting ïa kine ki kam namarba kan long ka jinglehrain lada u Vice Chancellor um lah ban leh eiei pyrshah ïa u nongleh kam bymman.
Ka jingdawa jong ki samla pule bad ki nonghikai ka skulbah NEHU ban weng ïa ki kam ba la bynshet ha u Nantu Das uba la shah kynnoh ba u donkti ha ka kam thombor ïa ka Referee kynthei ka long kaba shongnia namarba ka aiñ jong ka ri, ka POCSO Act ruh ka ïada ïa ki kynthei na ki jingshah thombor ha ka longryngieng bad ka Protection of Women from Sexual Harassment Act, 2013 ka ïada ïa ki kynthei na ki jingshah thombor ha ki jaka trei.
Katkum ka jingpynpaw jong ki samla pule Research Scholars ka NEHU, ki sheptieng bha ban ïaid miet khamtam haba ki mih na ka jaka pule ynda la miet namarba u briew uba donkti ban thombor ïa ka longryngieng ka kynthei u dei uba peit ruh ïa ka Security hapoh kane ka skulbah.
Mano ban shim ïa ka jingkitkhlieh lada u nongïada un kylla long pynban u nongthombor.
Ym tang katta, ka NEHUTA bad ka NEHUSU ha ka jingphah kyrwoh ki kam ba ki la ïoh ujor na ki samla pule ba u Asst.
Sports Director ka NEHU u dei uba ju mlien ban jrongkti ïa ki samla pule kiba ju angnud ban pynpaw pyrthei ïalade ha ki kam ïalehkai sports.
Kumba ka NEHUTA, NEHUNSA bad ka NEHUSU ki la mih paidbah ban dawa khlem shongthait ïa u Vice Chancellor ka skulbah NEHU ban wengkam ïa u Rohit Prasad ïa uba la kynnoh ba la shu thungkam kontrak beain, ki dei ruh ban ïaid shakhmat ban dawa ïa u Vice Chancellor ban pynthikna ïa ka jingshngaiñ jong ki samla pule ym tang ha Shillong Campus hynrei wat ha ka Tura Campus.
Jowai, Naiwieng 22: Ka ophis u District Sports Officer, West Jaiñtia Hills ha ryngkat ka jingïatrelang bad ka West Jaiñtia District Sports Association mynta ka sngi kila pynkut ïa ka Open Volley Ball Tournament-2023 ha madan Biar ka Blai ha Mission Compound, Jowai.
Ïa kane ka lympung la sdang ïa ka naduh ka 20 tarik u Naiwieng ha kaba la wan ban ïashim bynta da ki 8 tylli ki team kynthup ïa ka Lion Mission Compound Sports and Youth Affairs, Khimusniang, Yakrehlang SC Nangbah, Madankynsaw Mowkyndeng Knorsyiem, Kiang Nangbah Govt.
College, Spikers, Chullai Brothers Chutwakhu bad ka Lion Mission Compound Dorbar Shnong.
Ki ar tylli ki kynhun kiba la poi sha ka jingïakhun phainal ban ïoh rah ïa ka nam lahduh mynta ka sngi ki long ka Yakrehlang SC Nangbah pyrshah ïa ka Madankynsaw Mowkyndeng Knorsyiem.
Ha kaba naka liang ka kynhun jong ka Madankynsaw Mowkyndeng Knorsyiem kala jop da 25/15 bad 25/17 point ïaka Yakrehlang SC Nangbah.
Ha kane ka sngi la wan ban sakhi lang naduh u ma EMH Passah, Working President WJDSA kum u kongsan, u ma Khroobok Passah, DSO, West Jaiñtia Hills, u Patrick Lamare, Vice-President WJDSA, u Lammat-O Laloo, General Secretary WJDSA, ma P.
Khyriem, Waheh Chnong Lion Mission Compound bad kiwei de.
U EMH Passah haba ai jingkren ula ong ka West Jaiñtia District Sports Association ka don ka thong ban pynkiew ïaka kam Sports hapoh ka hapoh ka District hi baroh kawei, da kaba kyntu ïa ki dong bad ki shnong ba kin wan shakhmat ban ïashim bynta lang ha ki jingïalehkai bapher bapher ba pynlong da ka WJDSA.
U Khroobok Passah, DSO-West Jaiñtia Hills ula ong ka jingpynlong ïa kane ka lympung ka long shi bynta ban pynmih pyrthei ïa ki samla ka District kiba don ka sap ka phong hakum kane ka jait jingïalehkai bad ba kin ïoh mihkhmat sha ka Meghalaya Games ka ban long naduh ka 15 tarik Kyllalyngkot, 2024.
La pynsngew ïa kane ka lympung Open Volley Ball Tournament yn pynlong ïa ka manla u snem ha kaba kino kino ki shnong ne ki kynhun ki lah ban wan ïashim bynta lang.
Shillong, Naiwieng 22: Ka Meghalaya Boxing Association (MBA) ka la pynbna ba ka ladep ban jied ïa khyndai ngut ki rangïakura ba kynsai ki ban mihkhmat ïa ka jylla ha ka 7th Elite Men’s National Boxing Championship, kaba la khreh ban sdang ha kane ka Sngi Saitjaiñ mynta ka taïew.
Ha kane ka kynti yn sakhi palat 350 ngut ki rangïakura ki ban ïashimbynta ha ki 13 tylli ki kyrdan bapher bapher (weight category) bad ka rynsan ïakura kan long ha SAI Indoor Stadium, NEHU ka ban sdang naduh ka 25 tarik Naiwieng haduh 1 tarik Nohprah.
ïa kane ka Championship la pynlong da ka MBA ha ryngkat ka jingïatreilang bad ka Boxing Federation of India (BFI) lem bad ka jingkyrshan na ka Department of Sports and Youth Affairs, jong ka sorkar jylla Meghalaya.
Kine ki rangïakura ki ban mihkhmat ïa ka Meghalaya ki kynthup ïa u Sanjeev Maskut (46-48kg), u Banjop Nongkhlaw (51-54kg), u Melvin Marbaniang (54-57kg), u Kordor Marwein (57-60kg), u Badonkupar Synnah (60-63.
5kg), u Bhalang Shadap (63.
5-67kg), u Balnas Sangma (67-71kg) bad u Justerwell Jyrwa (71-75kg).
Katba ki Coach ki kynthup ïa u Bah Pynskhem L Nonglait, u Bah Wilfred Kharmawlong bad u Noyontho Marak.
Kine ki rangïakura kiba la shah jied ki dei kiba la seisoh ha ki rynsan ïakhun hapoh ka jylla bad mynta, kin sa ïatyngkhuh ban aireng pyrshah ïa ki rangïakura ba la khampaw kiba na kylleng ka ri India, kiba bun naki ki dei kiba la jop takma ha ka National Games, Asian Games bad ruh ha ka Commonwealth Games.
Kin don ruh katto katne ki rangïakura ba kynsai jong ka ri kiba la paw bad kine ki kynthup ïa u lahduh ba la jop ar sien ha ka Olympic bad hynriew sien ha ka Asian Championship- u Shiva Thapa, u lahduh ka Asian Games 2018 -u Amit Panghal bad u rangïakura ba la khur takma rnong ha ka Commonwealth Games 2022-u Rohit Tokas.
Nalor kane, na ka liang jong ka BFI ka la rai ban pynlong ïa ka jingkilanmet ha u bnai ban wan na bynta ban pynkhreh ïa ka Paris Olympics 2024, kane ka lympung ban sa long ha nongbah Shillong ka long kaba kongsan eh ïa ka ri ban jied ïa ki rangïakura.
Ka long ruh ka jingsngewsarong ïa ka MBA ban ïoh pynlong ïa kane ka lympung bad na ka liang jong ka synjuk ryngkat ka jingïatreilang bad ka Department of Sports and Youth Affairs ka sorkar jylla, ka la trei shitom na bynta ka jingynïaid bad ban ïoh ïa ka lympung kaba seisoh.
Nongstoiñ, Naiwieng 22: Shuwa ba ka elction ban jied ïa ki nongmihkhmat sha ka Khasi Hills Autonomous District Council kan long, ki don ki riew paitbah jong ki san tylli ki polling station kiba la pynpaw ka jingdwa ban pynphai ?a kitei ki san tylli ki polling station sha Nongstoiñ constituency.
Kine ki dei kiba hap ha ka Mawthadraishan kynthup ïa ka Upper Laitkseh, Lower Lasitkseh, Langlew, Marngor bad Phyllut.
Ka jingdawa jong ki riew paitbah na ka sorkar, ka dei namar lada ha ka MDC Election ka hap kawei ka constituency bad ha ka MLA ka hap ha kawei pat ka constituency, ki paitbah ki shem jingeh haduh katta katta ha kiba bun ki liang, khamtam eh ha kaba ïadei bad ka jingpyntrei ïa ki skhim sorkar ha ki shnong ki thaw.
U bah Sherphulman Sohshang sordar barim ka shnong Marngor, haba ïakren bad u nongthoh khubor u la ong ba ki paitbah jong kitei ki san tylli ki polling station, ki la angnud haduh katta katta ba kitei ki polling staion ki dei ban hap lang ha Nongstoiñ kumba ka long ha ka MLA.
U la ong ruh ba la ar snem kynthih haduh mynta, bun bah ki skhim sorkar ba ki paitbah jong kitei ki shnong ki dei ban ïoh, kim shym poi thikna namar ba u MLA bad u MDC kim ïa dei ha la kajong ka jong ka constituency bad ki paitbah ki shem shitom bha ban ?akynduh ?a ki.
Wat ka jingpyntrei ïa ki skhim shispah sngi kaba dei ka pisa ba la mang kyrpang da ka sorkar pdeng ruh, kam da treikam bha shuh bad ka la shu long thohmut thohmat khlem ithuh ithaw, kumno la pyntreikam bad kumno ka sorkar ka siew bainong sha ki nongbylla.
U bah Sohshang u la ong ruh ba na ka liang ki paitbah, ki la kyntu ruh ïa u bah Gabriel Wahlang u MLA ka Nongstoiñ u ba dang dei ruh u MDC, u bah Shakliar Warjri MLA ka Mawthadraishan bad u bah Jambor War MDC ka Mawthadraishan, ba kin pyrkhat sani halor katei ka jingkwah jong ki paitbah jong kitei ki san tylli ki polling station kiba don haduh khyndai tylli ki shnong.
Lada kitei ki MLA bad ki MDC kin pynsngew sha ka sorkar ïa ka jingeh ki paitbah khlem artatien ka sorkar kan sngap bad kan leh ïa kaba donkam.
Nalor kata la ïoh jingtip ruh ba ki katto katne tylli ki shnong kiba hap ha ka Mawlangsu area kum ka Nongriat, Nginïong, Mawlangsu, Nongbudum ha ka MDC Election, ki lah ban ngat noh ha ka Rambrai Jyrngam.
Tangba haduh ba thoh ïa kane ka khubor ym pat lah ban pynthikna la ka lah ne em ban long kumta.
Nongpoh, Naiwieng 22: U MLA ka Nongpoh u Bah Mayral Born Syiem hynnin ka sngi u la leit ban plie paidbah ïaka iing treikam jong ka ïaidshaphrang Village Organisation haka shnong Lumdieng ba kin ioh ban treikam bad khamtam ban pyntyllun ïaki kam jong ka VO ha katei ka shnong.
Ha katei ka sngi la wan ruh ban sakhi da ka jingdonlang u Bah Balajied Ranee MDC ka Nongpoh, ki nongïalam VO, nongïalam shnong bad kiwei kiwei ki riew rangbah.
Ha katei ka juh ka sngi naka liang u MLA, u la aiti ruh da ka song pisa bad tin sop iing sha katei ka VO bad naka liang u MDC u la aiti da ki khiew bad kumjuh ruh ka Work Order.
Haba kren ha katei ka sngi naka liang u MLA u la ai ka jingïaroh ïa katei ka VO kaba la sdang ban kiew shaphrang bad pyrshang ruh ban tei ïaka iing treikam jong ka da ki siej, ba kin ioh ka jaka treikam ban pyntyllun ïaki kam ki jam jong ki, khamtam kum ki VO ki don ka thong ban kyrshan ïaki para longkmie ban ïeng hala ki jong ki kjat.
U la ong ruh ba bunsien ki VO kiba trei shitom bad lyngba ki kam jong ki, ki lah ban ioh ki jingïarap bapher bapher ha kaba kum u MLA u la kyrpad ïaki ba ki dei ban pyni shuwa ki kam lada ki kwah jingïarap bad kyntu ruh ïaki ba kin dang trei shitom haka kam khamtam ban nym don kano kano ka jingbishni pihuiñ bad ba kin dang kiew shaphrang haka kam kaba ki trei bad shakri.
Khliehriat naiwieng 22: Hadien ba ka Khasi Students Union East Jaiñtia Hills District Unit ka la ioh ïa ki jingujor na ki paidbah kiba la shah pynngop ha kito ki briew kiba thok ha ki kam pisa bad kaba kum kane ka ju jia ruh na ka por sha ka por , na ka liang ka seng hynnin ka sngi ka la leit ban iakynduh ïa u Branch Manager jong ka State Bank of India Ladrymbai BranchKatkum u kyrwoh khubor, la ong ba ka seng ka la ioh ka jingujor halor ka jing shah thok pisa da bad shah pynngop ha ka kam pisa ha kaba kita kiba shim pisa ki la kular ban ai ka nong shibun tangba da ka jingkheng pisa (investment) kaba barit, kane ka wan lyngba ki Company lane ki online gaming, ki online trading kiba thok, ki bym dei kiba shisha, ka KSU-EJHDU ba la lam khmat da u Samla Pynshai Kupar Dkhar, uba dei u Asst.
General Secretary , u Samla rangbah u bah Shaniahskhem Dkhar, uba dei u Finance Secretary bad u samla Shwari Ryngkhlem, ki la ïa kynduh ïa u Branch Manager ka State Bank of India(SBI) Ladrymbai Branch bad kyrpad bad ruh ban iatrei lang bad ka seng da kaba pynlong da ki awareness prokram halor kine ki riew shim kabu kiba ju thok lane ki fraud, ka seng ka kwah ban pynlong ïa ka prokram ai jingpynshai khamtam sha ki khynnah skul, ki khynnah college, ki rangbah, ki longkmie kumjuh khnang ba kin lait na kano kano ka jingshah thok, ba kin lait ruh na kano kano ka jingshah pynbiej ha ki company thok, kino kino ki online Earning apps lane ki briew kiba kular ban pynioh nong shi phew shah na ka jingpynlut kaba tang khyndiat.
La ong ba na ka liang u Branch Manager, State bank of India Ladrymbai branch, u la kular bad pdiang sngewbha ïa kane ka jingtyrwa ka seng bad kular ruh ban iasnoh ktilang bad ka seng ban ai jinghikai bad jingpynshai ïa ki paidbah ban lait na ki briew kiba thok kiba kwah ban bam pisa ei khlem da pynmih syep na ka met lane khlem da ka pyndonkam ia ka jabieng.
Ha kajuh ka por ka KSU East Jaiñtia Hills District, ka kyntu ruh ïa ki paidbah ban long kiba stad bad kiba husiar bha lada kino kino ki jait Company lane ki briew kiba wan ban khroh ïa ki ban kamai da kaba suk.
Jowai, Naiwieng 22: Ka Jaiñtia Students’ Union (JSU) kala pynkynmaw sha baroh ka jaitbynriew Hynñiewtrep ba ym dei ban klet ïa kaei ba lah dep jia ha ka shnong Mukroh West Jaiñtia Hills Distroct ha u snem ba lah dep ba haduh 5 ngut ki mynsiem ba lui lui ki lah kyllon ïap u ktang suloi ki pulit Assam.
Ka seng ka pynpaw ruh ïa ka jingsngewlem sha kiba haïing ba hasem jong kito kiba lah khlad noh ha u kuli ki pulit Assam, ka seng ka pynkynmaw ba dei hadien ka jingdawa ka seng na u Myntri Rangbah ka jylla u Conrad K Sangma uba la wan ïuh kjat ha Mukroh ha u snem ba la dep ban dawa na u ban buh mardor ïa ka ktem pulit (Border Police Out Post) ha Mukroh ban ai jingïada ïaki paradoh parasnam kiba shong sha khappud ka jylla hynrei kane ka Oupost ruh kam pat biang than namar kadei ba dang shu sop da ki tin.
Na liang ka seng JSU ka dawa na u Myntri Rangbah ka jylla ba dei ban pynkloi noh ban aiti ïa kane ka jing jia ba la dep ha Mukroh sha ka CBI ban ïoh ka jingbishar kaba khuid bad ym dei shu ban pynslem namar lah jan don ar bnai myntam lah shu kut tang haka jingkular ban aiti shaka CBI hynrei ka sorkar ka dang pynsah teng haduh mynta.
Nongpoh, Naiwieng 22: Kum shi bynta ban ai jinghikai sha ki nongrep halor ki buit rep syiang bad rep Tit thymmai ban myntoi ki nongrep, ka Mawdem Presbytery ha ka 21 tarik u Naiwieng 2023 ka la pynlong da ka prokram ai jinghikai ba shisngi ha Patharkhmah na ka bynta ki nongrep ba kin tip kham bha halor ka buit rep syiang bad rep Tit.
Ïa kane ka prorkam ai jinghikai la pynlong ha Dorbar Hall ka Western Ri Bhoi Dorbar Welfare and Social Organization ha kaba la wan ban shim bynta da ki nongrep na ka thaiñ Western Ri Bhoi.
Kane ka prokram ai jinghikai ka Mawdem Presbytery ka dei ruh kaba la kyrshan bad ïa trei lang bad ka District Training Centre, East Khasi Hills District, Shillong.
Ha kane ka prorkam ki ar ngut ki riew shemphang ha katei ka kam rep kiba kynthup ïa u Blueming Suphai, u la ai jingkren halor ki buit thymmai ban rep syieng, kaba ban ai jingmyntoi ïa ki noingrep bad ha ka kam rep Tit pat la ai jinghikai da u Bah Kit Kharpran bad u Bah K.
Ryntathiang ha ka jingdon ryngkat ruh u Tymmen Basan P.
Rani bad kiwei kiwei ki nongïalam na ka Mawdem Presbytery.
Ha kane ka sngi, na ka liang ki bor pynïaid ka Mawdem Presbytery lyngba u Tbn.
P.
Rani, ki la ai khublei kyrpang naduh kitei ki nongwan ai jinghikai sha ki nongrep bad kumjuh ruh sha ki nongrep kiba la wan ban shim bynta, namar da ka jingpynlong kum kine ki jaid prokram ai jinghikai kan ai shisha ka jingmyntoi ïa kito ki nongrep syieng bad ruh ki nongrep tit ba kin tip katkum ka juk ba thymmai, kaba kyntiew ïa ka ioh ka kot jong ki lyngba ki kam rep ki kam riang.
Jowai, Naiwieng 22: Ka ophis jong u Executive Engineer ka Water Resources (WR) West Jaiñtia Hills District, Jowai mynta ka sngi Balang kala pynlong ïaka jingpynsngew paidbah (Public Hearing) khamtam ïa ki trai jaka bad ki nongrep haki bynta jong ka Pynthorneiñ (Wah Myntdu) halor ka jingthmu ban wanrah ïa ka projek “Flood Management Project" kaba kot da ki klur tyngka ïa kaba yn bei pisa da ka sorkar kmie lyngba ka Ministry jong ka Water Resources.
Ha kane ka sngi ki briew jong ka tnad WR ha ryngkat ka jingdonlang jong u bah Silvester Phanbuh, MCS Extra Assistant Commissioner, ki nongïalam shnong, ki trai jaka bad ki nongrep ha Pynthorñein kiba hap hapoh ki lai tylli ki shnong kata ka Mihmyntdu, Khliehtyrshi bad ka Ladthadlaboh kila wan ban sngap ïa katei ka jingpynsngewthuh paidbah shaphang katei ka Projek da ki ophisar ka tnad WR.
Ïa kane ka projek yn shna kyrpang ïa ki kynroh ha shilynter ka Wah ba tuid ka um ha Pynthorneiñ kata naduh ki bynta ka (Tyrshi Fall) haduh ban da poi ha jingkieng PWD surok NH haka jingjngai kumba 2 kilo miter tam eiei bad ha shi lynter yn don ruh ki jingkieng ïaid kjat ban jam sha shilliang.
Ka jingthmu hi ban shna ïa katei ka ‘Flood Management Project’ ka long shi bynta ban pynduna na ka jingshlei ka um sha ki pynthor kba khamtam haka por Lyiur ba jur u lapbah bad kane kan pynkylluid ïaka rukom tuid jong ka Wah, ïa kane ka ophis WR kala i donkam ban shna ïa katei ka porjek ban lait na ka jingshahktah haka bor mariang.
Ha kane ka sngi naka liang u bah P.
Kurbah (Executive Engineer) ka Water Resources uba pynïaid ïaka jingïalang ula mait phang halor kane ka jingthmu ban wanrah ïa ka projek, da kaba ong ba kane ka projek kan ïarap na ka jingslei um kaba ju wan jia manla ka snem.
Ula ong ba ïa kane ka juh ka projek la dep ban pyrshang ban shan haka thaiñ Ialong, kumta la donkam ban ïoh ka shah jingmynjur (NOC) lyngba kane ka jingpynsngew paidbah naduh ki trai jaka ryngkat ka jingsakhi ki nongïalam shnong ban pynïaid noh sha khmat ïa kane ka kam naka bynta ban pynkhreh ïa ka DPR sha ka sorkar kmie.
U SDO ka Water Resources ma Nangtiaki Tariang ula pynsngew ka ophis kala don jingmut ban pynkhreh ïa kane ka projek haki bynta ka Pynthorneiñ da kaba shna ïa ki kynroh na baroh ar liang ban pynheh ïa ka jaka ba tuid ka Wah Myntdu katkum ka Phase-1 na Tyrshi Fall haduh Jingkieng bad kane ka rukom shna kan long katkum ki plan ba thymmai kaba khang lad ïa ka um ba kan ym ïoh lad ban shlei sha ki pynthor kba.
Halor kane ka projek na ka liang ka seng jong ki nongrep kaba la tip kum ka Myntdu Pynthornein Farmer Welfare & Producers Organisation kala pynpaw ka jingsngewkmen halor ka jingwan kum kane ka projek naka bynta ka jingmyntoi ki nongrep.
U ma K.
L.
Pariat uba dei ruh u nongaibuid (Adviser) jong kane ka seng ula kyntu ïa kane ka tnad ban kan ïaid shakhmat da ka jingïatrei lang naduh ki trai jaka bad ki nongrep, la kumno kumno kane ka projek ka sdang noh ban treikam ha kine ki kyndiat bnai hadien ba kut jong u snem.
Ula kyntu ruh haba pyntrei ïa kane ka projek dei ban shan ha ka rukom kaba janai bad kaba paka khnang ba kan nym shah pynjulor kloi, ha ka juh ka por dei ban pyndonkam lang ïa ki maw bad u shyiap ba ïoh na katei hi ka Wah (Myntdu) bad ki nongtrei ruh kidei ban long hi da ki trai shnong.
Ula ïathuh ba ki lai tylli ki wahduid (liar) kiba ktah bha ïa ka wah Myntdu ha ki bynta ka Pynthorneiñ ki long ka Kdong Moolaiñ, ka liar Kam Kam bad ka liar ba wan na Jail kine kila wan rah shibun eh ki jingjakhliah ïa ka Wah.
U ma Pariat u don jingkymen ba kane ka jaka Pynthorneiñ kan long kum ka Ego-Agro Tourism bad kan long ka spah bah ha kine ki sngi ban wan.
La pyntip ha kane ki sngi ban wan ka ophis WR kan pynlong ïaka jingleit leh (Survey) ha kine ki bynta ba shan ïa kane ka projek, da kaba kyntu lang ïa ki trai jaka bad ki nongrep ba kin donlang ha kitei ki sngi khnang ban ïoh ka jingïamonjur lang.
Shillong, Naiwieng 22 : Ka Mariamma Thomas ka la shimti kum ka Chief Post-Master General ba thymmai jong ka North East Postal Circle.
Ka North East Postal Circle ka kynthup 4478 tylli ki Post Office ba don kylleng ka jylla Meghalaya, Arunachal Pradesh, Tripura, Manipur, Mizoram bad Nagaland bad ka Headquarter jong ka, ka don ha Shillong.
Ka Mariamma Thomas ka dei ka 1994 Batch Officer jong ka Indian Postal Service bad ka dei kaba la tbit bha ha ki kam ba ka la trei long ha Karnataka, Kerala, Telangana, Maharashtra, Tamil Nadu bad Goa.
Nongpoh, Naiwieng 22: Hapdeng ka jingïaid lynti jong ka kynhun ba nyngkong eh jong ki samla pule, kiba dang pule ïaka Bachelor of Ayurvedic Medicine and Surgery (BAMS) ha IA Ayurvedic Medical College kaba dang shu plie shen ha skulbah University of Science and Technology, Khanapara, u AT Mondal Myntri ka tnad Bording bad C&RD ka jylla hynnin ka sngi u la leit ban plie paidbah sa ïaka Ayush Research Division ha katei ka skulbah ban dang bteng ban pynïar ïaka shlem wad jingtip, ban long ruh ka lad bad ka jingkyrkhu kaba khraw ïaki samla pule.
Ha katei ka sngi ka jingplie ïakatei ka Ayush Research Division la don ryngkat ruh da u Mahbubul Hoque Chancellor ka skulbah USTM, Prof.
Anil Kumar Sharma Director ka IAMC, ki ophisar, ki doctor ki nonghikai lem bad ki samla pule ha katei ka shlem.
U AT Mondal haba kren ha katei ka sngi u la pynpaw ba kane ka jingioh ban plie ïaka Ayurvedic College bad kumjuh ruh ka tnad wad bñiah ka long shisha ka jingkyrkhu kaba khraw ïaki samla pule ka thaiñ Shatei Lam Mihngi lyngba katei ka skulbah kaba don ha Khanapara bad kane ka long ka lad ïaki samla pule kin dang ioh ban bteng ïaki jingpule ha katei ka skulbah ban lait leit pynlut sha kiwei kiwei ki jylla haka ri India.
U la kyntu ruh ïa kitei ki samla pule kumba kidei ki kynhun ba nyngkong jong katei ka tnad pule ba kin shim ka bynta ban trei shitom namar kane ka juk ka dei ka juk ka jingïaleh bad tang kita kiba tbit bad kiba kynsai bad kiba trei shitom kin longbriew manbriew, namar baroh ka ban sa wan ka shong haka kti ki samla pule kumno ki kwah ban long hadien habud.
Naka liang u Mahbubul Hoque Chancellor ka skulbah USTM u la ai ka jingïaroh ïaka sorkar Meghalaya kaba la ju kyrshan naka por shaka por ïa katei ka shlem pule naduh ba sdang ïaka.
U la ong ruh ba watla mynta u snem yn shim tang kumba 60 ngut ki samla pule khmih lynti ba ha ki snem ban wan yn dang lah ban pynïar bad pynheh shuh shuh ïaka jingpdiang ïaki samla pule kiba kwah ban pule ha katei ka lain ban pynlong ruh ïa katei ka skulbah kum kawei naki skul ba kynsai haka pyrthei.
Shuh shuh naka liang u Hoque u la ong ruh ba shuwa u snem 2030 katei ka skulbah USTM kan don lut baroh ki tnad jong ka koit ka khiah naduh ka Allopathy, Unani, Siddha, Homeopathy ryngkat ruh bad ki tnad wad bñiah, u la bynrap.
Shillong, Naiwieng: Ka Department ka Anesthesiology & Critical Carebad General Medicine ka NEIGRIHMS ha ryngkat ka jingïatreilang bad ka Indian Society of Critical Care Medicine (ISCCM) ha ka 18 tarik mynta u bnai ki la pynlong ïa ka “transformativeOutreach Program" shibynta ban wanrah jingkylla lyngba ka jingïalap bad aijinghikai halor ki kam aijingïarap ban pyllait im ïa ki para mynsiem briew ha ka prokram ba la pynlong ha NEIGRIHMS, Shillong.
Ha kane ka prokram la pynlong ïa ka Basic Mechanical Ventilation and Point of Care Ultrasound Workshop ha ka jingïa don lang jong kumba 110 ngut ki dkhot na ki medical college bad hospital bapher bapher jong ka thaiñ Northeast India, kata nalor ki riew shemphang na ka ISCCM kiba la wan na ki bynta bapher bapher jong ka ri hapoh ka jingïalam ka presiden ka Prof.
Sheila Myatra kaba dei na ka Tata Memorial Hospital, Mumbai.
Na ka liang u Prof.
KG Lynrah, Professor ka General Medicine u la pdiang sngewbha ha kane ka prokram ïa kaba la pynïaid da u Director ka NEIGRIHMS, u Prof.
Nalin Mehta ha ka jingïadon lang u Dr.
Lajja Ram Bishnoi, IPS, Director General of Police, Meghalaya kum u Kongsan.
Kiwei pat ki riewkhmat kiba la ïa don lang ha kane ka sngi ki kynthup ïa u Prof.
A J Patowary, In-Charge Dean ka NEIGIR HMS, Bah VivekSyiem , SP (City), East Khasi Hills , Shillong, ISCCM Shillong Branch Chairperson Dr.
E.
Sohkhia, Secretary Dr.
I.
Tiewsoh lem bad kiwei pat ki dkhot kiba la ai ïa ka jinghikai ha kaba ïadei bad ka Basic Life Support (BLS) na ka bynta ki 85 ngut ki dkhot ka tnat pulit ka jylla.
Na ka liang u Director NEIGRIHMS, u Prof (Dr.
) Nalin Mehta ha ka jingkren u la pynpaw halor ka jingdonkam kaba kongsan jong ka Basic Life Support (BLS) khamtam na ka bynta kito kiba ïatyngkhuh nyngkong ne ki first responder, kata da kaba ai khublei kyrpang ïa ka ISCCM halor ki sienjam ki jong ka ha kaba pynlong ïa kane ka outreach program.
Ha ka jingkren u Kongsan u Dr.
Lajja Ram Bishnoi, IPS DGP-Meghalaya u pynpaw ka jingsngewnguh ïa ka ISCCM bad NEIGRIHMS halor ka jinglah ban pynlong ïa kane ka prokram aijinghikai halor ka BLS na ka bynta ki bor pulit ka jylla.
U la pynpaw ruh halor ki jingeh kiba ki bor pulit ki ïakynduh bad halor ka jingdonkam ban ïoh ïa kiba kum kine ki prokram aijinghikai.
Katba na ka liang ka Prof.
Nari Mary Lyngdoh, Head ka Department Anesthesiology & Critical Care ka la pynpaw halor ki sienjam ba la shim lyngba kane ka jingïatreilang hapdeng ka ISCCM, ka NEIGRIHMS bad ka Tnat pulit ka Meghalaya ka ban long shibynta kum ka jinglong ba la pynkhreh ha kaba ïadei bad kane ka phang.
Shillong, Naiwieng, 22: Ka Dorbar Shnong Lumshyiap kan pynlong ïa ka jingpynkhuid shnong ha ka sngi 11 tarik mynta u bnai naduh ka por 8:00 baje mynstep haduh ban da dep.
Kino kino kiba don jaka bad ki bym shong bym sah ha Lumshyiap kin sngewbha ban wan ïa kynduh ïa u Rangbah Shnong ryngkat bad ki kot ki sla (dulir) ban pynshisha ïa ki jaka jong ki shwa katei ka tarik pynkhuid Shnong.
Ha kaba ïa dei bad katei ka phang, nga la sngewdei ban pynsah kynmaw jingthoh jingpruid ban shim ïa u synñiang- u bynhei ba la noh da i Riew Tymmen Hormu Roi Diengdoh (bam kwai ha dwar U Blei), halor ka jingrwai Seng jongngi ka nombor 83 bad ka phang: " Minot Ban Nangroi’.
Kane ka jingrwai ka don 5 (san) dkhot, bad i Nongthoh pynkut dkhot pat da ki antra – kyntu ai jingsneng ïa ki khun samla kynthei-shynrang jongngi.
Ka dkhot ba nyngkong ka kynthup kyndup ïa ki ktien ‘Minot’ bad ‘Nangroi’ – kum ka jingkyntu pynsngap-pynsngew; namar khlem ka jingmlien ban minot, ‘ka rta kam soi’, kaba mut ban pynneh pynsah ïa la ka rta longbriew jongngi hi.
I nongthoh i pashat jingsngew pyn-ïa hap dei bad maham ban ym don ka jingsngewbihni – ne tim ïa U Long-Blei, khlem ka jinglong minot ban pynmlien jinglong na lade.
I da kyntu sneng – ‘To minot ban roi’.
Ha ka dkhot jingrwai kaba ar pat, i sneng pynkynmaw da kum kine ki ktien ‘Haba ngi wad jingstad ban ïoh ja ne man bha’; ka long ka bym bit satia ban pynmih jingong- jingkren – ‘ba ngam don rta’- kat kum ka shem sngewthuh jong i, kane ka thew pynmut ba ka por bad ka rta longbriew kam dei ban pynkiew jingling mlien ban long jaituh – alhia ïa ngi ban ym pyndep ïa la ka kamram lynti longbriew jongngi – I da kyntu jingsnew ruh de – ‘Minot, ym bit dukha’.
Ka ktien ‘dukha’, ka ai ïa ka jingmut ban ym sngewduh jingkyrmen ha la ka pynïaid lynti longbriew jongngi.
Ha khlieh ka minot bad trei – yn kyrpad Blei ïa dei – da kine ki kyntu ai jinghikai, i riew tymmen i plie jingshai hikai jingmlien ba bha ha baroh ki khun samla jongngi, ban ym bit ban long jaituh, pynmlien leh-suk, khlem pynkhih la kti-la kjat ha la ka jingmlien ba man ka sngi.
Kumta ka persara ïa kane ka jingmlien ba bha ka sdang naduh la Rympei ba ïeit i Mei bad ïai sah haduh ka lawei longbriew jongngi, ka da jiar bad tuid hi ruh ryngkat ka synshar im jingmut, ha ki pateng long khun-long kti jongnga jongphi.
I Riew Tymmen i da soi lynti ai jingshem sngew hi ruh da kine pat ki ktien: “yn kyrpad Blei ïa dei" – kaba pashat shem sngewthuh ha ngi baroh lang, kum ban ong, na kiwei pat ki jingong- ‘ki kam kiba ngi trei ngi ktah ngi ïoh ka lynti longbriew-manbriew, ki long kawei pat ka lynti ainguh ïa la U Long-Blei, ha kaba ka jingpynmliem ban da minot bad shim khia, ha la ka longbriew, kat kum ka bhah -ka mang, uba na jrong.
Nangta, wan pynbud pat sa ki kyntien – ‘Ngin ym bishni ïa kiwei’ – kine ki ktien ki don ka bor bad ka dor ban shut pynluiñ ïa ka jinglong jingmlien ha la ka longbriew ïa ka jinglong khraw bad riewspah jinglong mynsiem ha ka jingïadei briew para mangi bad nang kiew pat, ha la ki para briew.
I Nongthoh i da symbud ktien pat – ‘ne tim ïa U Blei’ – kine ki kyntien ki long da shisha kiba khor palat ha ka pyrkhat khara jongngi, sha la u Long-Blei bad ka pyrkhat ‘poi Blei jongngi’, kaba haduh mynta, ym pat lah sam lyngba – shem dien trai satia.
La btep pynsah dum, namar ki jingmlien bad ngim suit ñiew ïa ki jingleh jingkam , kiba dang sah snap, na ki jingpyndep kum ka Rukom, kiba long ki thliew shabi tih jingshai shem sngewthuh ïa la ka tynrai pyrkhat Khasi jongngi.
Ha ka dkhot kaba ar, i riew tymmen i pashat kawei pat ka kyntien – ‘Wat ju mlien ban ong – ba ngam don rta’, namar kine ki ktien ki thew tbeh jingmut ka bhah ka mang rta, ka dei ka bhah ka mang ka jong U Blei ym ka jong u briew.
Kane ka dei ka bhah shimet ha la ka long rynïeng jongngi iwei-pa-iwei, ngim dei mangi ki briew.
Wat ka kmie ba seng, ba pun ba kharuh kam tip tat yn da kha.
I Nongthoh i bthah sneng ïa ngi, ba ka rta longbriew ka long kaba lyngkot- ngi wan long briew da ka hukum Blei bad duh la ka long met long doh ruh tang shisien, ym don koit da kumwei, salonsar shi pyrthei.
Ngi dei ruh ban pynroi la ki kamram ba hok kiba kynthup ki kamram bad deiti hok, ha khmat U Long-Blei – ka spah kynshew ïa la u Nongpynhiar hukum, jingim pyrthei.
Kumta ngi dei ban leh ban kam hok ha ka lynti Longbriew jongngi, ka jingsiew kliar wait sha la U Long-Blei na la ka jingim pyrthei.
Ka kamai bad ka spah ha ka longbriew ki long ka sam bynta plie lad U Long-Blei, kaba ka minot ha la ka bhah, ka san- ka roi, hynrei, kane kam dei ban synshar ïa ka jingbhah na U Blei, hynrei da ki kam bha-kam hok, bad synshar pynïaid jinglong ha ka longbriew jongngi ban ym lalot – rakot jam pud na ka pyrkhat hok – ban siang la ka lynti poi Blei ka long mynsiem jongngi, iwei-pa-iwei.
Ki kyntien – ‘Khlem ka buit bad minot briew ym lah ïohei’ – ka jingmut ine i Riew Tymmen ka thew ba ki bhah ki mang jong u Long-Blei, bad thaw ai jingmyntoi ei-ei, khlem ka jingminot bad trei shitom da u briew bad da ka ba iai minot, ka da pynkiew ruh ïa ka buit ban long sian bad shem buit ha kiba bun ki liang jong ka kam ne jingtrei jingktah.
Ine i Riew Tymmen i da pynkiew jingsneng kyntu da kab arwai kyrsiew da kumne : ‘ka hok ka shong ha ki briew, jar kiba mon ki ïoh’ – kane ka thew ïa ka jingleh jingkam jongngi ki briew ha kaba kyrsiew bad kyntiew jinglong la ka mynsiem ban da leh beit leh bha bad kyrsiew pynkyntiew long hok – trei hok.
Ha kito kiba kwah, U Blei U nang kynpham ruh de ban ïoh kata ka thew u nangïarap, nangkyrshan ha ka bor met ; bor jabieng ban plie lad plie lynti da ki ktien sneng – ‘ïa ka hok, yn ïa snoh’.
Ka dkhot ba khatduh jong kane ka Jingrwai – ‘Minot ban nangroi’, i Riew Tymmen Hormu Rai Diengdoh (bam kwai ha dwar U Blei) i pynkut ai nuksa ïa nga ïa phi ha ka pynïaid longbriew jongngi da kaba kynthoh jingong – kito kiba leh hok- kam hok la ki kamram, ha ka jingïadei bad U Long-Blei, ki ïoh diangti ïa ka jinglong mynsiem ym tang ha pyrthei hynrei ki kup ki phong hi ruh, ïa ka ïaroh na la U Long-Blei bad la ki kyrkhu bym lut bym kut bym syrwa-syrwit.
Ka jingbym pyndep hok la ki kamram ban shong ka hok bad kiew ka kyrkhu-Blei , ki bym suit niew suit-kha la ka jingïatiplem jong ka kulpi ksiar ha la ka long mynsiem , soi jingmut bad kiew pyrkhat-pynshong, ki hap ha ki jingpynshoi bad shah rah – sha rong na la ka lynti hok ba shap ‘U Bana-jrong’.
Dei pat ïa u briew ban da minot – ador bad pynshong la ka sngew-mynsiem na la ka lynti longbriew – kum ka kliar wait sha la u Nongsam-bynta – buh-bynta, ha ryngkat ka Mynsiem.
Ine i Riew Tymmen ka Seng Khasi i la synñiang pynhap ïa dei bad ka Seng Khasi (Kmie) haduh kumba 20(arphew) tylli ki Jingrwai, kiba shat sawa kyntu jingsneng ïa phi-ïa nga, khamtam eh ïa ki khun samla.
Seng Kut Snem Ba Suk – Ban Kiew ka Minot-Ador.
Khu-Ri-Ei Ko Blei.
Shillong, Naiwieng 22: Ka Khasi Student’s Union (KSU) ka la pynpaw ba ka pdiang ïa ka jingshim rai ka Sorkar Assam bad ka Sorkar Meghalaya ban aiti ïa ka jingtohkit sha ka Central Bureau of Investigation (CBI) halor ka jingshah siat ïap ki san ngut ki Khasi-Pnar ha ka shnong Mukroh ha ka 22 tarik, Naiwieng, 2022 kaba la dap shisnem pura mynta ka sngi Balang.
Ka Sorkar Assam bad ka Sorkar Meghalaya ha ka 30 tarik u Nailur, 2023 ki la rai ban aiti ïa ka jingtohkit ïa ka jingjia ha Mukroh sha ka Central Bureau of Investigation (CBI).
Ïa ki Judicial Commission ba la thaw da ki ar tylli ki Sorkar Jylla ban tohkit halor kane ka jingjia la pynkut noh shisyndon hadien ba u Myntri Rangbah ka Jylla Assam u Himanta Biswa Sarma bad u Myntri Rangbah ka Jylla Meghalaya u Conrad K.
Sangma ki la ïakynduh ban ïakren ïa pynbeit ïa u pud u sam ha Khanapara.
“Lada ki aiti sha ka CBI ruh ka biang, tangba ka jingtohkit ka dei ban long kaba khuid.
Ym tang katta, tangba ngi hap ban sngewthuh ruh ynda ladep ka jingtohkit, jop mano mano ruh ngim tip hynrei ïoh ki briew jong ngi ha khappud kin dang shah pyndik.
Kaba donkam eh ka long ba ngin don ïa ki Pulit ki ban ïada ïa ki briew (jong ngi) ha khappud bad ki Pulit ruh kim dei ban shu ieng ha khapud ba shu peitkai ïa ka jingshah thombor jong ki paradoh parasnam jong ngi hynrei ki hap ban ïakhun,"  la ong u samla Donal V.
Thabah ha ka jingïakren bad u nongthoh khubor ha ka sngi Balang.
“Lada ka Nagaland ka lah, lada ka Mizoram ka lah, ka jylla jong ngi ruh ka dei ban lah," la ïaiban u samla Thabah.
“Mynshem snem haba ngi pynlong ïa ki jingïakhih, ki don ki jingpyntieng kohtympan ba kin khang ïa ka Petrol, kin khang noh ïa u khaw bad lada ngi tieng noh ïa kata, na ka por sha ka por ngin shah pynïap.
Lashai lada ki (Assam) lah ïoh ïa ka Mukroh kin nang kyntur bad lashai baroh kawei ka jylla kan hap biang sha kaAssam.
Ngin hap ban pyrkhat bad ban puson bha ïa kata.
Kaba kongsan eh ka dei ka jingshngaiñ bad ka jingïada ïa ki paradoh parasnam kiba sah ha khappud bad ka jylla Assam bad kumjuh ruh kiba sah ha khappud jong ka ri Bangladesh," u la ong.
Haba kylli, u General Secretary ka KSU u la ong, “ka jingshongshngaiñ hi kam don, teng teng ka wan, teng teng ka leit.
Ki jong ngi lei ki ïaid la ka jong ka lynti ki trei ki ktah hynrei dei kitei (Karbi) na sha shilinag (Assam) kiba pyndik.
Kumba jia ha Lapangap naduh ka por hyndai hyndai ki (Khasi-Pnar) rep ïa u kba hangto bad ha ka por ba ki dang rep ïa u kba ki (Karbi) shah hynrei ynda la dei ka por ot kim (Karbi) shah.
Kaei ka jingthmu, ki thmu ban kurup ei ïa u khaw ba ki la thung shitom da ki briew jong ngi.
"“Ngi hap ban pyrkhat ba kine ki jingshah pyndik ha ki thaiñ khappud, khamtam na Assam ka long kaei kaei kaba ngin shu sngap ngim lah.
Na ka por sha ka por ngi la hiar sha khappud ban ïakren bad ngi la pynlong ki jingïalang bad don bynta lang bad ki.
Kaba lah hi ban tehlakam ïa ka jingthombor jong ki lehnoh, ki paidbah bad ki pulit bad Forest Guard (ka Assam) ka dei ka Sorkar Meghalaya," u la bynrap.
U la ong shuh shuh ba ka jingïapynbeit ïa u pud u sam ka dei ban long ba ki shnong Khasi hi ki dei beit ban hap hapoh ka jylla Meghalaya khang ba ka jingmut jong ka Hill State kan long kaba pura, kaba paka bad kaba jop.
Shillong, Naiwieng 22: U State President ka NPP Meghalaya Unit, Bah Prestone Tynsong ha ka sngi Balang u la pyntip ba ka state election committee jong ka party ka la dep ban phah ïa ka kyrteng ki kyrtong MP na Shillong bad Tura sha u National President ka party ban ai ka jingmynjur.
Haba kren bad ki lad pathai khubor, u Bah Prestone u la ïathuh ruh ba la kumno kumno mynta ka taiew, tang shu ïoh ïa ka jingmynjur na u National President kin sa pynbna paidbah noh ïa ki kyrteng.
U Bah Prestone u la ïathuh ruh ba ki don ym duna ïa ka 5 bad 6 ngut ki kyrtong kiba pan tiket na kawei kawei ka constituency ha kane ka elekshon MP mynta ka kynti.
Halor ka jingkylli ïa ka daw ba ka sorkar MDA kam pynieng da u kyrtong monlang kumba leh ha ki por ba la dep, na ka liang u Bah Prestone ba dei ruh u Symbud Myntri Rangbah ka Jylla u la ong ba katei kadei namar ba kam don satia ka jingïapynbeit bad kino kino ki party ba don lang ha ka kynhun synrop Meghalaya Democratic Alliance.
Shillong, Naiwieng 22 : U Symbud Myntri Rangbah ka Jylla Bah Prestone Tynsong ha ka sngi Balang ula pyntip ba ka Sorkar Jylla ka la dep ai jingthoh sha ka Central Bureau of Investigation (CBI) ba kan shimti ïa ka jingtohkit halor ka jingshah siat iap ki paidbah ha Mukroh kaba la jia ha ka 22 tarik Naiwieng, 2022.
“Ngi la dep thoh ïa ka shithi.
Wat na ka Sorkar Assam ruh kala dep thoh.
Mynta ka rai ka shong ha ka CBI" ong u Bah Prestone haba ïakren bad ki nongthoh khubor.
Ha ka 30 tarik Nailur, ka jingïalang ïakren khappud hapdeng ki Myntri Rangbah ka Assam bad Meghalaya ki la rai ban aiti ïa ka jingtohkit ïa ka jingjia Mukroh sha ka CBI.
Namar kane, kine ki ar Sorkar ki la rai ban pynkut noh ïa ka Judicial Commission ba la thung ban tohkit ïa kane ka jingjia.
Haduh hynriew ngut ki briew kynthup ïa 5 ngut ki nongshong shnong ka Mukroh bad uwei u Pulit Forest ka Assam, ki la iap ha ka jingther kuli ki Pulit ka Assam ha Mukroh, myn ha ka 22 tarik Naiwieng, 2022.
Shillong, Naiwieng, 22: Saw tylli ki projek hapoh ka skhim Pilgrimage Rejuvenation And Spiritual Augmentation Drive (PRASAD) na ka bynta ka jylla Meghalaya ki dei kiba la pyllait ha ka International Tourism Mart kaba 11, kiba kynthup ïa ka jingkyntiew ïa ki jingdon jingem na ka bynta ki nongleit pilkrim sha ka iingmane jong ka Balang Presbyterian ha Nongsawlia, Nartiang Shakti Peeth, ka pung Aitnar bad ka Charantala Kali Temple.
Ïa ka International Tourism Mart kaba 11 la plie ha nongbah Shillong da u Myntri Khynnah jong ka Sorkar Pdeng uba khmih ïa ka tnat Jngohkai Pyrthei u Shripad Yesso Naik ha ka jingïadonlang u Myntri Rangbah u Conrad K Sangma.
Hapoh ka skhim PRASAD ka tnat Jngohkai Pyrthei jong ka Sorkar Pdeng ka la mang 8 tylli ki projek kaba kot T.
256.
45 klur na ka bynta ka jingkyntiew ïa ki jaka leit pilkrim ba la ithuh ha ki jylla ka thain Shatei Lammihngi.
Ka Durga Temple ha Nartiang ka dei ka jaka kaba khring bha ïa ki briew kiba leit jngoh ïa ka deiriti ha Jaintia Hills bad kane ka don hajan ka jaka kaba bun bha ki mawbynna.
Ka iingmane jong ka Balang Presbyterian ha Nongsawlia, ka dei kaba la shna ha u snem 1846 da u Thomas Jones, ka long kawei na ki iingmane ba la rim tam ha ka thain Shatei Lammihngi jong ka ri.
Ka pung Aitnar ka dei ka bynta ba kongsan jong ka lehniam Behdienkhlam, ka jinglehniam kaba heh tam jong ki Pnar.
Ka Charantala Temple ha West Garo Hills ka dei ka jaka mane kaba kongsan na ka bynta ki jaitbynriew Hajong bad ki Koch ha ka thain bad kane ka jaka ka khring ruh ïa bun ki briew kiba nabar.
Ka Sorkar India ka la plie ïa ka skhim PRASAD ha u snem 2014-2015 hapoh ka rnat Jngohkai Pyrthei.
Kane ka skhim ka phaikhmat ban kyntiew bad ithuh ïa ki jaka leit pilkrim ha kylleng ka ri ban kyntiew ïa ki kam jngoh kai kiba ïadei bad ka niam.
Ka thmu ban pynïasoh ïa ki jaka leit pilkrim ha ka rukom kaba la pynkhreh bha bad kaba lah ban ïaineh kaba don lut ki jingshakri na ka bynta ki nongjngoh kai.
Ka jingkiew ki kam jngoh kai ha ka thain ka shong ha ki kam jngoh kai kiba ïadei bad ka jingleit pilkrim.
U Myntri Rangbah jong ka jylla Meghalaya u Conrad K.
Sangma ha ka jingïalang plie u la pynpaw ka jingkmen ba ka nongbah Shillong ka ïoh ban pynlong ïa ka International Tourism Mart ha ka sien kaba ar.
U la ong ba ka Sorkar India, hapoh ka jingïalam jong u Myntri Rangbahduh ka ri u Narendra Modi, ka la bteng ban pynthikna ba ka thain Shatei Lammihngi ka kiew ryngkat bad ka ri baroh kawei da kaba plié lut ïa ki lad kiba don ha ki kam bapher bapher ka ban wanrah ïa ka lawei bad ka ïoh ka kot kaba kham bha ïa ka thain.
U la pynpaw ruh ba ka International Tourism Mart ka la long kaba kongsan ban plié ïa ki lad kiba don ha ka thain Shatei Lammihngi kiba ïadei bad ki kam jngohkai, da kaba pyni ïa ka deiriti ba kyrpang jong ka thain, ka pateng, ki dustur tynrai bad ki tiar bad ka long ka jaka pdeng ha kaba kito kiba don bynta ha ki kam jngohkai ki lah ban pynïasoh bad ki nongthied kiba nabar ri bad kumjuh ruh na ka ri.
Shillong, November 22: Ka tnat ka Koit ka Khiah jong ka Sorkar Jylla ka la rai ban pynkiew ïa ka Fixed Incentive jong ki nongtrei ASHA na ka T.
2000 sha ka T.
3000 hapoh ka skhim ba thymmai kaba la tip kum ka Community Based Health Incentive Scheme (CBHIS) na ka bynta ki nongtrei ASHA.
Ïa kane ka rai la shim ha ka jingïalang ba la pynïaid da ka Myntri ka Koit ka Khiah ka Dr.
Ampareen Lyngdoh, ryngkat ka jingdonlang jong heh ophisar ka tnat ka Koit ka Khiah ha ka sngi Balang bad ki nongïalam ka Meghalaya ASHA Workers’ Union ha Main Secretariat, Shillong.
Ka Myntri ka Koit ka Khiah ka la pyntip ba ka Sorkar ka la pynlut kumba T.
17 klur ha ka shi snem ban siew ïa ka Fixed incentives kaba T.
2000 shi bnai kum ka Honorarium ba la ai sha ki ASHA nalor ba kaba pynlut sa kumba T.
22 klur 23 na ka NHM kum ka Performance-ased Incentives.
Ka Fixed Incentives na ka bynta ki ASHA la pyntreikam ha u Ïaiong, 2021 namar kumba 70 % ki shnong ha Meghalaya ki dei kiba don ïa ki nongshong shnong kiba duna bad namarkata ban wanrah ïa ka jingïaryngkat ha ka rukom siew ïa ka bainong sha ki ASHA, ka Jylla ka la pyntreikam da ka Fixed Incentices System.
Hapoh kane ka skhim ki Village Health Councils (VHC) ba la khlieh da ki Rangbah Shnong ha ki shnong bapher bapher kin kitkhlieh ban bishar bad ban khein ban diah ïa ka jingtreikam jong ki ASHA ha kaba pyndep ïa ki kam jong ka koit ka khiah.
Ka la pyntip ba u Myntri Rangbah ka Jylla u Conrad K.
Sangma u la mynjur ba yn sa siew tam sa T.
1000 bad ban kheiñ lang ïa ka jingsiew kaba T.
2 hajar ka Fixed Incentive na ka Sorkar Jylla.
Haoh kane ka skhim ba thymmai, ka jingbishar ïa ka jingsiew bainong ïa ki ASHA, yn pynshong nongrim katkum ka jingtrei jong ki ASHA ryngkat bad ki VHC, ki nongtrei na ki PHC/CHC/Sub-center khnang ban pynjanai ïa ka jingtreikam ha ki shnong ki thaw.
Kine ki kynthup, ban trei shitom ban ïada ïa ka jingim jong ki longkmie bad ki khynnah, ban peit bad ban phah ïa ki NCD Cases, ban pynthikna ba shispah na ka shispah ban pynïoh injek tika ïa ki khunlung ba dang shu kha haduh shi snem bad ban pynthikna shispah na ka shispah ban pyntreikam ïa ka ANC Coverage na ka bynta ki longkmie ba armet bad kiwei kiwei.
La pyntip ruh ba kan sa don ka Committee ban pynbeit ïa kane ka skhim ba thymmai, kata ka Community Based Health Incentive Scheme for ASHA.
Ka Committee kan kynthup ïa kawei ka ASHA kaba mihkhmat na kawei ka district, u nongmihkhmat na ka VHC na kawei ka district, ki ophisar ka NHM, bad ki ophisar ka Sorkar Jylla.
Ka Committee kan sa peit ruh ïa ki jingpynsngew ba la buh da ki ASHA ha ka jingïalang kaba la long mynta ka sngi.
U Principal Secretary jong ka tnat ka Koit ka Khiah u Sampath Kumar u la ïaiban ba ka Jylla ka ladep shimkhia ïa ka jingpynsngew jong ki ASHA.
U la ong ba ka Jylla ka la trei khlem shongthait ban sngap ïa ki jingeh ba la ïakynduh da ki nongtrei ka koit ka khiah.
Ka Jylla ka la buh eh hakhmat ïa ki ASHA ban siew ïa ka bainong bad ban kiar katba lah ban pynslem ïa ka jingsiew bainong.
Shuh shuh u la ong ka thong ka long ba ym dei ban klet ban ïada ïa ki jingim.
U la pyntip, khnang ban pynthikna ba ki ASHA kim ym khia palat ka kam, ka tnat ka Koit ka Khiah dang shen ka la pynmih ïa ka ‘Executive Order" kaba batai shaphang ka kamram jong ki Medical Officer, Mid Level Health Care Provider bad ki ANM ha manla ki jaka ba don ki shlem ai jingmut na ka bynta ban leit jngoh khah khah ïa ki shnong bad ban pynjan ïa ka jingshakri sha ki paidbah.
Shillong, Naiwieng 22 : U Myntri Rangbah ka Jylla Conrad K Sangma mynta ka sngi Balang, ula kyntu ban pynbeit noh ïa ki jingbakla ba don ha ka khana pateng (history) jong ka thaiñ Shatei Lam Mihngi bad pynjynsur ruh ïa ki Policy ki ban pynsuk bad pynkhlaiñ ïa ka khaïi ka pateng bad ki lad pynïasoh ïa kane thain shatei lam mihngi ka ri India bad ki Ri kiba marjan.
U Myntri Rangbah ka Jylla ula kren ïa kane haba plie ïa ka United Nations economic and Social Commission for Asia and the Pacific (UNESCAP) “Subregional Capacity Building Workshop for Bangladesh, Bhutan, India bad Nepal (BBIN) Connectivity" kaba long ha Taj Vivanta, Shillong.
U Conrad ula ong ba ka jingpynïasoh ïa ka thaiñ Shatei Lam Mihngi ka Ri India sha ki Ri ka East Asia bad South East Asia, ka dei kawei na ki mat ba kongsan eh jong ka Sorkar.
“Ka Khana pateng ka pyni ba ka don shibun ki khaïi pateg hapdeng kine ki thaiñ shuwa ka jingïoh laitluid bad ka don ruh shibun ka lad ha ka khaïi pateng bad ka jingpynïasoh ha ka thaiñ namarkata ngi donkam ban pynbeit ïa baroh ki jingbym biang bad jingleh bakla kiba la khanglad ïa ka khaïi pateng bad ki lad pynïasoh ba don mynshuwa" ula ong.
U Myntri Rangbah ula pyntip ruh ba ka thaiñ Shatei Lam Mihngi, lada ka jam shakhmat ryngkat ryngkat, ka lah ban synniang shibun ïa ka thong jong ka Ri ban pynkhlaiñ ïa ka ïoh ka kot jong ka Ri.
Ula ban jur ruh ba ka Act East Policy kam dei ïa ka ban shu kheiñ kyllum ïa baroh haba bynrap “Nga la ju kren naduh kaba sdang ba ka Act East Policy ka dei ban ïaid da ka Zone ne thaiñ.
Ngi donkam ban ithuh kat kum ki jingdonkam ki thaiñ (zone) ban lah pynïaid shakhmat ïa ka Act East Policy".
U Conrad ula pynpaw ruh ba ka Sorkar Meghalaya ka kwah eh ban shim kabu ïa ki lad ki lynti kiba don hangne ban pynkhlaiñ bha ïa ka khaïi ka pateng.
“Pynjynsur ïa ki policy khnang ba ki paidbah kin nym mad jingeh ha kaba leh ïa ki kam khaïi, pyndonkam ïa ki jingtei kiba don kum ki Integrated Check Post, jingbha ïa ki surok ha khappud ki dei ki lad ki lynti kiba lah ban wanrah ïa ka jingkylla" ula ong.
Ula ong ruh ba ki jingïakren ïa khana hapdeng ki Ri kan ïarap ha kaban lum jingtip bad pynbeit ïa ki jingeh kiba don.
“Nga kyrmen ba kane ka prokram ka dei tang ka jingsdang ban wanrah ïa shibun ki jingkylla" ula pynkut.
Kiwei pat kiba la ai jingkren ki kynthup ïa u Mikiko Tanaka Director South and Southwest Asia Sub-Regional Office bad kiwei kiwei ki kynrem ki lyndan.
Shillong, Naiwieng 22: Ka Khasi Students Union (KSU) ha ka sngi Balang ka la teh da ki Banner bad ki Poster ha kylleng ki bynta ka sor Shillong ban pynkynmaw ïa ka Sorkar Meghalaya Democratic Alliance (MDA) ba la ïalam da ka Nationa People’s Party (NPP) ba kan shimkhia ban pynïoh ïa ka hok jong ki san ngut ki Khasi-Pnar kiba la duhei ïa la ka jong ka jingim ha ka 22 tarik u Naiwieng, 2022 ha ka jingshah synreit kuli ha ki nongap pahara khlaw bad ki Pulit ka Jylla Assam ha ka shnong Mukroh, West Jaiñtia Hills District.
Ki san ngut ki Khasi-Pnar kiba la duhei ïa la ka jong ka jingim ki long u Tal Nartiang, u Thal Shadap, u Six Talang, u Shirup Sumer bad u Si Dhar.
Ka Sorkar Assam bad ka Sorkar Meghalaya ha ka 30 tarik u Nailur, 2023 ki la rai ban aiti ïa ka jingtohkit ïa ka jingjia ha Mukroh sha ka Central Bureau of Investigation (CBI).
Ïa ki Judicial Commission ba la thaw da ki ar tylli ki Sorkar Jylla ban tohkit halor kane ka jingjia la pynkut noh shisyndon hadien ba u Myntri Rangbah ka Jylla Assam u Himanta Biswa Sarma bad u Myntri Rangbah ka Jylla Meghalaya u Conrad K.
Sangma ki la ïakynduh ban ïakren ïa pynbeit ïa u pud u sam ha Khanapara.
Ki jaka kiba ka KSU ka la wah ïa ki Banner ki long ha Secretariat bad ha Khyndai Lad ha kaba ki Pulit ki la weng noh tang hapoh khyndiat por.
Kiwei pat ki jaka ki long hakhmat u durmot jong u Kiang Nangbah, ha Motphran, Laitumkhrah bad ha GolfLinks.
Hadien ba ki Pulit ki la weng ïa ki Banner, ka KSU hapoh ka jingïalam jong u General Secretary u samla Donald V.
Thabah ki la leit teh biang ha ka wat kaba ar ha Khyndai Lad bad hakhmat ka ophis jong ka Deputy Commissioner ka East Khasi Hills.
“Mynta u snem ngi leh ïa ka Poster bad Banner Campaign ka dei ka jingkynmaw bad ka jingai burom ïa ki san ngut kiba la aiti ïa la ka jong ka jingim na ka bynta ka ri bad ka jaidbynriew.
Kane ka long ban pynkynmaw ïa ki paradoh parasnam ba ka jaidbynriew jong ngi ka don ha tmier ka riat bad ha kano kano ka por ngi lah ban shah thombor.
Ngi la ïohi ïa kaei kaba jia ha Langpih, ha Madan Umwang, hajan Block-I bad ha Lapangap bad ngi pynsngewthuh ïa ki (paradoh parasnam) ba ngi dei ban long kiba la khreh ban ieng na ka bynta ka ri bad ka jaidbynriew," u la ong.
Haba kynthoh ïa ka jingweng ki bor Pulit ïa ki banner ba la teh da ka KSU, u samla Thabah u la ong, “ka long kaba lyngngoh ha ki katto katne ki thaiñ ba ngi wah, ka sorkar ka ïaleh ban weng ïa ki Banner bad kane ka pynlynngoh ïa ngi haba tang ïa ki Banner ruh ki weng, katba kiwei kiwei ki kynhun ki bym dei na ka jaidbynriew jong ngi ki wah ïa ki Banner ha Khyndai Lad ym ju don ba weng bad ki neh da ki bnai, katba ïa ki jong ngi mar syn wah, mar syn weng.
"“Kane ka pynpyrkhat lehse, namarba ka dang don ka prokram jong ka tnat Sorkar ha kaba ki heh ki haiñ na kylleng ka thaiñ Shatei Lammihngi bad na ka ri India ki wan sha kane ka jylla ban ïashim bynta ha kata ka prokram, ka sorkar kam kwah ban pyni ba ka jylla ka don hapdeng ka jingshah thombor, ka don hapdeng ka jingshah banbeiñ bad ka jingshah pynïap na ka por sha ka por.
Lehse ba ki don ki heh ki haiñ na Assam ha kaba lada ki ïohi ïa kine ki Poster ka pyntieng ïa ka Sorkar Meghalaya ïoh ki shah kynhied ne ki shah mai ha ki heh Sorkar Assam," la kynthoh u samla Thabah.
“Ka jingkylli kaba ngi hap ban pyrkhat mynta ka long lada tang ban wah ïa ki banner ruh kim nud ban pyni hakhmat ka Sorkar Assam mutdur ynda ki la don ha ka miej jingïakren ban ïapynbeit ïa u pud u sam paramaki, hato ki nud ne kim nud ban ang ïa la ka shyntur ban kam ïa ka Mukroh, ïa ka Lapangap, ïa ka Khanduli, ïa ka Langpih bad kumta ter ter ki thaiñ khapppud kiba don hapdeng ka jingïakajia,’" la buh jingkylli une u nongïalam ka General Secretary ka KSU.
Shillong, Naiwieng, 22: Ki nongtrei ASHA ha ka jylla hapoh ka lama jong ka Meghalaya ASHA Welfare Union (MAWU) wat hadien ba ki la dep ban kynduh ïa ka Myntri ka tnad ka Koit ka Khiah ka jylla, Kong Ampareen Lyngdoh hynne ka sngi hynrei kim pat lah satia ban rai la ki la hun ne kim pat hun ïa ki jingtyrwa ba tyrwa da ka sorkar ban kyntiew 1000 tyngka ka jingsiew ïa ki.
Katkum ka jingïathuh da ka President ka MAWU, Kong Merijune Myrsing la ong ba ka Myntri ka la phah ap ïa ki ar kynta khnang ba ka sorkar kan ai da ka jingthoh halor ki mat kiba ïakren ha kane ka jingïalang.
“Ka jingïalang ka la wai naduh 1:30baje hynrei mynta wat hadien bun kynta ngim pat ïoh satïa ïa ka jingthoh na ka sorkar.
Kumta ka eh bha ïangi ban rai namar ïa kane ka mat ngi hap ban kren bad ka Executive Committee kaba don kumba 200 ngut ki dkhot," ka la ong.
Shuh shuh ka ong ruh ba watla kidei tang ki nongtrei ba rit hynrei kam long satia pat kaba shngaiñ ïa ki kum ki kynthei briew ban shu ïa ap sah mynmiet hapoh surok.
“Ngi hap ban leit phai noh bad la shai (Sngi Palei) ngin hap ban lum da ka special Executive Committee ban shim rai namar kaei kaei kaba ngi ïakren kam pat urlong.
"Na ka liang ka President ka la pynpaw ruh ba ïa mynta hi, ki ASHA kin dang don shwa ha ka jingsangeh treikam katba ym pat lah ban pynbeit da kumwei pat.
Ka ong ruh ba hadien ba ki la ïoh ïa ka jingthoh na ka sorkar kin sa shong da ka EC bad lada dei ba ki hap ban weng noh ruh ki lah ban weng noh ïa ka jingsangeh treikam.
Ha kawei pat ka liang ka la pynpaw ba dei tang ka jylla Sikkim kaba sngewthuh ïa ka jingtrei borbah ki ASHA namar ka siew haduh 10,000 tyngka shibnai katba ha Meghalaya pat ka ju siew baroh shi katta tang 2,000 tyngka shibnai.
Mawkyrwat, ‘Naiwieng 23: Ka Golden Lion Football Club na Rymbai ka la long ka nongjop hadien ba ka la pynliem noh da 5 – 4 kol pyrshah ïa ka Siliguri United Football Club na West Bengal ha ka lympung ïalehkai kynjatbol ba la tip kum ka XVI Mawlangwir Invitation Football Tournament (MIFT) 2023-24 ha madan Rowell Lyngdoh Stadium, Mawlangwir, South West Khasi Hills District.
Ha ka jingïalehkai ha kane ka sngi, ka la long ka jingïalehkai kaba itynnad bha ha kaba ki ‘rangïalehkai jong baroh ar kynhun ki long para ba ïa biang bor bad kumjuh ka jinglah ruh ban kyrda na ki nongapkol ha kaba kim shym la ai lad ba ka bol kan rung hapoh ka kol.
Haba phai ha ka kyllastep bad ka kyllamiet ruh ka jingïakhun hapdeng ka Golden Lion FC ka Siliguri United FC ki la long para ba ïa khaid bad ba ym shym la don mano mano ruh ba ïoh ban ïa pynrung ïa ka bol hapoh ka kol.
Kumta ka jingïalehkai hapdeng kitei ki ar kynhun ka la shu kut noh da kaba pynïaleh da ka Tie Breaker ha kaba ka Golden Lion Football Club ka pynrung haduh 5 kol katba ka Siliguri United Football Club tang 4 kol.
Hadien ka jingïalehkai, la ïoh ruh ban sam ïa ka khusnam kum u ‘rangïalehkai ba btit ha ka lympung sha u Chephred Lyngdoh jong ka Golden Lion Football Club.
Shillong, Naiwieng 22 : U Symbud Myntri Rangbah ka Jylla ba khmih ïa ka Tnad Kam Pohïing ka jylla u Bah Prestone Tynsong mynta ka sngi Balang ula kyntu ïa ki Nongïalam ba hakhlieh ka Hynniewtrep National Liberation Council (HNLC) ba kim dei ban don jingartatien ïa ka Sorkar Pdeng bad Sorkar Jylla namar ki long kiba la pynkhreh ban ai ïa ka lynti ïaid kaba shngaiñ ba kin wan sah ka miej ïakren ïasuk.
Kat kum ka jingong jong u, ki Sorkar ki long kiba la khreh ban pynlong ïa ka jingïakren ïasuk wat shabar ka Jylla Meghalaya.
“Nga kyrpad biang ïa ki Nongïalam ba hakhlieh ka HNLC ba kim dei ban don kano kano ka jingsngew bad don ka jingsngew artatien namar ngi la shimkhia na ka Sorkar la ka dei ka Sorkar Jylla ne Sorkar Pdeng" ong u Bah Prestone.
“Lada phi sngew ba kam long shngaiñ ban ïakren hapoh Meghalaya, ngi long ba khreh ban ïakren shano shano ruh.
Ka Sorkar Pdeng bad ka Sorkar Jylla ki long kiba kloi ban ïakren shano shano ruh.
Lada phi kwah ban ïakren sha Kolkata lane ha kano kano ka Jylla, ngi long kiba la khreh ïa kata" ula ong haba bynrap “Namar kata, ka jingkyrpad jong nga ïa ki Nongïalam ba hakhlieh ka HNLC ka long shai bha ba ka jingkhang ka dang ïai plie bad ngi kyrpad ïa ki ba kin sngewbha ban wan biang sha ka jingïakren bad ngi long kiba kloi ban shong ïakren hapoh ka miej".
Kane ka jingkren u Symbud Myntri Rangbah kala mih hadien san sngi ba u Chairman cum Commander in-Chief ka HNLC Bah Bobby Marwein bad u General Secretary cum- Publicity Secretary Bah Sainkupar Nongtraw ki la pynpaw ïa ka jingbym lah ban wan ïashim bynta ha ka jingïakren ïasuk tad haduh ba ka Sorkar kala kloi ban weng noh ïa baroh ki case ba la pynngat pyrshah ïa ki bad ban ïasoi ïa ka soskular sangeh iasiat.
“Nga la ïohi ïa ka jingkren jong ki Nongïalam ka HNLC…ka jingkyrpad jong nga sa shisien ïa ka HNLC ka long kumne, sngewbha wan biang sha ka jingïakren namar tad haduh ba ngi la ïakren markhmat ban tip ïa kaei kaba phi kwah ngin ym lah ban poi shano shano ruh.
Ngi la pyni ïa ka jingshimkhia, ym duna ïa ka lai-saw bnai, ngi la kitkhia ïa ka bha ka miat ki dkhot ka seng, ngi la kitkhia ïa ka jingshngaiñ jong ki bad kam shym la don satia ka jingpyrshang ban kem ïa ki, balei ba phi dang don ïa ka jingsngew tieng ne sngewartatien" ula ong.
Halor ka rai ka HNLC ban pynkham ha u Vice Chairman ba dang shu thung thymmai u Teimiki Laloo ban khmih ïa ka jingïakren ïasuk, u Bah Prestone ula ong “Hynrei u Chairman ne Commander-in-Chief ne mano mano, nga tharai ka dei ka jingmut jong ki Nongïalam ba hakhlieh duh".
Jowai, Naiwieng 23: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai hynne ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun naka liang ka kynhun ïalehkai jong ka Nangbah Mulang kala lah ban pynliem da 3-1 kol ïa ka Shangpung Lumiawmushai.
Ka Nangbah Mulang ka la ïoh ban lamkhmat nyngkong lyngba ka kol ba la thep da u Woldrick Susngi haka minit ba 48 bud sa ka kol kaba ar na u Albert Lyngdoh haka minit ba 53.
Na ka liang jong ka Shangpung Lumiawmushai ka la pyrshang hi katba lah ban pynphai ïa kitei ki ar kol bad ha ka minit ba 56 ka la ïoh ban pynphai shi kol na u Mewatki Sungoh.
Hynrei hadien katto katne por ka Nangbah Mulang ka la pynshem ïalade ban khur ïa ka namjop hadien ba thep ïa ka kol kaba lai lyngba u Chanhok Siangshai haka minit ba 61 kaba la pynthikna namjop.
La pyntip ba ka jingïakhun haka 27 tarik Naiwieng, 2023 kan long hapdeng ka Khimusniang pyrshah ïaka Mynthong por 1 baje nohphai sngi.
Shillong, Naiwieng 23: Ka kynhun ïalehkai kriket jong ka jylla ka la sdang ïa ka lynti ïaid jong ka ha ka Vijay Hazare Trophy 2023-24, kaba dei kawei na ki lympung BCCI domestic one day tournament ïa ki shynrang,ha Jaipur hynne ka Sngi Palei da ka namrem, watla shahrem da 32 ron, ka kynhun ka la ïakhun tyngeh bad wanrah ruh ïa ka jingïalehkai kaba itynnat pyrshah ïa ka Vidarbha.
Ka Meghalaya ka la lah ban khanglad ïa ka Vidarbha kynjoh tang sha ka 243 ron bad pynhap 9 wicket haduh kaba kut jong ka 50 over hadien ba ka kynhun ka la jop ïa ka toss bad jied ban bol nyngkong.
Hadien kane, ka Meghalaya ka la ïakhun tyngeh triang, bad ïohlad ban kynjoh tang 211 ron shuwa ban hap baroh ki wicket naki 48.
1 over.
Arngut ki rangïalehkai kiba la wanphai biang sha ka kynhun hadien ba duh mih madan ha ka Syed Mushtaq Ali Trophy ki la seisoh bha na kane ka jingïakhun, kiba kynthup ïa u Dippu Ch Sangma, u la khur 4 wicket bad tang 43 ron na ki 10 over ki jong u, katba u Kishan u la khyrwit 57 ron naki 75 bol.
Na ka liang jong u Swarajeet Das u la kamai 44 ron naki 46 bol.
Dei lyngba u Kishan bad u Swarajeet kaba la ïarap ïa ka Meghalaya ban don ha ka lynti jingkyrmen ban kynjoh sha katei ka ron ba la buh, da kaba kyntiew 78 ron shuwa ban hap u wicket ba san.
Ka la shimpor tang 24.
5 over ïa ka Meghalaya ban kamai 77 hynrei u Kishan bad u Swarajeet ki la kamai 78 ryngkatlang tang hapoh 14 over kaba la kyntiew ïa ka ron na bynta ka kynhun.
Hynrei, namar ka jingbankhia ban kynjoh sha katei ka ron ba la buh hapoh ka over ba la buh ka la pynlong ïa ki wicket ka Meghalaya ban hap u wei hadien u wei.
Napdeng ki rangkawangbol, u Akash Kumar Choudhary u la pynkut ïa ka inning da 2/47 naki 10 over, katba u Raj (1/21 naki 4), Anish Charak (1/43 naki 9) bad u Swarajeet (1/48 naki 7) ki la ïoh ban khur mar u wei.
Watla ka kynhun ka mad ïa ka namrem, lah ban kdew ba ka Meghalaya ka la sdang ban sei ïa u soh ha ka rukom lehkai bad ka khmihlynti ban khur ïa ka namjop ha ka jingïakhun kaba ar, ka ban long pyrshah ïa ka Chhattisgarh la sngi Saitjaiñ.
Shillong, Naiwieng 23: Ka kynhun ki thei ïalehkai kriket ka Meghalaya ka la ïoh ban khur ïa ka namjop kaba nyngkong na bynta ka jylla ha ka lympung ïalehkai BCCI domestic cricket mynta ka samoi da kaba pynliem ïa ka Nagaland da 7 wicket ha ka Women’s U-15 One Day Trophy kaba la long ha Kolkata ha ka jingïakhun kaba la long hynnin ka Sngi Hat Majai.
Hadien ba shah phah tied nyngkong naba rem ha ka toss, ka kynhun ki thei ka Nagaland ki la shah khanglad noh da tang 74 ron bad hap 7 wicket naki 35 over.
Ka Meghalaya ka la pyndep ban kynjoh sha katei ka ron ba la buh tang hapoh 15.
1 over bad pynsah sa 7 wicket ha kti.
Ka Diya Biswa ka dei ka thei kawangbol kaba la seisoh bha na bynta ka Meghalaya ha kane ka jingïakhun, da kaba khur 3/14 naki 7 over, katba ka Jennyfer Fancon ka la khur 2/8 naki 7 bad ka Dejianna M Sangma ka la ïoh khur 2/11 naki 7 over.
Haba beh ïa katei ka ron, ka Anastesia Shullai ka la kamai 21 ron khlem da shah pynhap, katba ka Zoya Tasneem ka la ïarap 11 ron.
Haduh mynta, ka Meghalaya ka la pyndep saw tylli ki jingïakhun ha kane ka tournament, shahrem lai sien, kiba kynthup bad ka namrem ha ka Delhi dang hynne ka Sngi Palei.
Ka jingïakhun kaba san kan long pyrshah ïa ka Karnataka la Sngi Saitjaiñ.
Shillong, Naiwieng 23: Ka long ka jingsngewsarong bad ka burom ïa ka jylla hi baroh kawei hadien ba 10 ngut ki nongïakop ñiah saikil na Meghalaya kiba la ïashimbynta ha ka 6th National Level MTB Tawang Cycling Competition ki la ïoh ban khur takma.
Kane ka lympung ïakop ba la tip da ka National Level MTB Tawang Cycling Competition la pynlong da ka Arunachal Cycling Association ha ryngkat ka jingïatreilang bad ka Cycling Federation of India naduh ka 18 tarik haduh 19 tarik Naiwieng, 2023.
Ka kynhun jong ki 10 ngut ki rang bad thei ïakop ñiah saikil napoh Meghalaya ki la leit ïashimbynta sha katei ka lympung bad ki la wanrah nam ïa ka jylla da kaba khur 10 tylli ki takma ha ki kyrdan ïakop bapher bapher.
ïa kane ka jingïakop ñiah saikil la pynlong ha ki jaka lum jong ka jylla Arunachal Pradesh bad la sakhi ïa ka jingwanshimbynta ki nongïalehkai na kylleng ka ri kynthup ruh kiba na Nepal.
Kane ka dei ka sien kaba nyngkong ïa kane ka synjuk Cycling Association jong ka jylla ban mad ïa ka jingseisoh ha kane ka jait jingïalehkai (sport of cycling) kaba ka jylla ka dang ïaleh ban kyntiew.
Shuwa kane, na ka liang jong ka Meghalaya Cycling Association ka la pynlong ruh ïa ka prokram ai jinghikai bad pyntbit ïa ki nongïashimbynta ki ban mihkhmat ïa ka jylla kumba katto katne taïew shuwa ban sdang katei ka lympung kaba la sei ruh ïa u soh ka jingjop.
Ha ka thup ïakop jong ka Women open XCO Mass Start, ka Phyrnai Kyndait ka la ïoh khur takma ksiar katba ka Lawankordor Swer ka la jop takma rnong.
Ha ka Men Junior XCO Mass start, u samla Lambormi Phawa u la wan kyrdan ba lai bad khur ïa ka takma rnong.
Katba ki shijur ba kynthup ïa u Lambormi Phawa bad u Dalenmi Sana ki la jop takma rupa ha ka Men Junior XCO relay.
Ha ka Men Elite -XCO Relay , u Kevinjohn Khyllait ryngkat bad u Alvindarison Wanniang ki la khur takma rnong.
Nalor kine ki don sa lai ngut ki nongïakop ñiah saikil ka jylla kiba la ïoh consolation prize bad kine ki kynthup ha ka Men Elite – XCO Mass Start ha kaba u Maxius Wanniang u la wan ha ka kyrdan ba saw katba u Middlestar N Marak u la wan kyrdan ba san.
Ha ka Men Junior – XCO Mass Start, u Dalenmi Sana u la wan kyrdan ba saw.
Shillong, Naiwieng 23: Ar tylli ki kynhun kiba kynthup ïa ka Mawtawar SC bad ka Sohryngkham SC ki la khur namjop hynne ka Sngi Palei ha ka kyrdan ïakhun jong ka SSA 2nd DIVISION Football League 2023 ba la long ha madan SSA Ground.
Haba phai sha ka jingïakhun kaba nyngkong ha ka por 11:30 baje mynstep, ka Mawtawar SC ka la pynjemkhnap ïa ka Laitlyngkot SC da kaba pynbam haduh 5 kol.
Ka namtam ha kane ka jingïakhun ka leit sha u Steward Ryntong u ba la khyrwit lai kol (hat trick) ha ka minit ba 9, 34 bad 87.
Nanta ki ar kol pat na u Larrykardson Lyngdoh ha ka minit ba 65 bad u Teibhalang Kharpuri ha ka 80 minit.
Ha ka jingïakhun kaba por 2:30 baje nohphaisngi, ka Jongksha SC ka la shah rem noh da 1-2 kol ha ka Sohryngkham SC.
Ha kane ka jingïakhun dei ka Jongksha SC kaba la ïoh thep nyngkong lyngba ka kol na u Nangiarkam kshiar ha ka 22 minit bad lamkhmat ruh ïa ka jingïakhun ha ka kylla step.
Hynrei ka Sohryngkham SC kam shym la kynrandien bad dei ynda la jam sha ka 76 minit ba u Wanbok Dkhar u la ïoh ban pynïakhaid shuwa ba u Wanlambha Kharpran un thep ïa ka kol kaba ar ha ka 82 minit ban pynthikna namjop sha ka kynhun.
La ju tip naduh hyndai hynthai bad haduh kine ki phew snem ba la dep ba ka Ïewduh hi kadei ka pliang ja jong ka Bri u Hynñïewtrep, hynrei sngewsih pat ban ïohi mynta ba katei ka pliangja jong u paid ka Jylla mynta lada ym tuklar noh lah ban shah knieh jubor noh ha ki bar jylla kiba wan na kylleng ki bynta jong ka Ri.
Lah ban ong ruh ba dang tang ha ki khyndiat snem mynshwa ïa ka Ïewduh ki kheiñ kor bha bad ki ju ñïew ïa ka kum ka ‘Pliangja jong ka Bri u Hynnïewtrep’, kata namar kadei ka jaka ba ki paidbah nongshong shnong jong ka Rilum Khasi- Jaintia ha katei ka por ki shaniah beit ha ka Ïewduh ban wan die ïa ki mar rep ne mar khaïi jong ki bad ha kajuh ka por pat ban thied ïa ki marbam mardih bad kiwei ki jingdonkam ha iing kiba man la ka sngi.
Lada ïa nujor ïa ka Ïewduh bad kaei kaba ka long mynta i pangmet ba ka dur ka dar jong ka ka la nangjah bad i kumba ka la kylla pynban tang kum kawei na ki jaka kamai spah jongno re jongno.
Ha ki por ba mynshwa ki rïewtymmen ki ju ïathuh khana ba ym ju shah ïano ïano ruh ban sah ha ïew, phewse mynta katei kajuh ka jaka i kumba ka la jan long pynban ka jaka riehtngen ym ïa u trai ri trai muluk hynrei ïa u khyllahjait, kumba ju mih ka jingkynthoh na ka por sha ka por.
Baroh ki tip ba ïa ka Ïew hi watla kadei kaba peit bad pynïaid da ka Hima Mylliem hynrei ka shong pat ha ka Khasi Hills Autonomous District Council ban tuklar.
Kumba ka long haduh mynta hi imat ka rukom pynïaid ïa ka Ïew ha kiba bun ki liang ka la kham sting shisha.
Kawei pat ka phang ba ka District Council ka don, ka long ba kadei ban bthah ïa ki bor pynïaid ïew ba ki dukan ki dei ban long kiba khuid khamtam lei lei lada phai sha ki basa marbam kum ki basa doh, basa jhur bad kiwei kiwei.
Lada jia ryngkhat ba ki brïew kiba nabar ri kin ïohi ïa ka rukom die ïa ka doh bad ki marbam ba die ha Ïewduh lehse kin ïathuh khana pateng la pateng namar ïa ka doh kaba ngi bam ngi buh ha ka jaka ba boi da ki skaiñ ba wan na kylleng katba ïa ki juti pat kiba hap ban ïuh bad niom naphang ïa ki jaboh jabain la set ïa ki ha ki duli ïit.
Lada peit lei lei ïa ki dukan ba shong da kiwei pat ki jaidbynrïew, wat ïa ka lynti ïaid kjat ruh ki la pynlong kum ka jaka buh tiar ne jaka buh ïa ki tum ki tam ba harukom kaba la poi haduh u pud ba ki paidbah kim don jaka shuh ban ïaid ruh.
Ïa kane ym donkam shuh ban sakhi da mano mano ruh hynrei wat kito kiba dei peit ïa ka Ïew ki la ïohi man la ka sngi ha kaba ma ki hi ki la hap ban ïaid pynrit lang haba ki ïaid ha Ïew.
Kawei pat kaba ka Council ka hap leh noh mardor hi kadei ban ym ailad ba ki nongdie jingdie kin shong ha ki jaka ba pynwit ïa ka leit ka wan namar haba khapngïah ka jaka ka pynlong ïa ki nongkloh pla ban shim kabu bad lute katba ïoh da kaba pajut naphang la ka long ïa ka pla kit tïar ne ka pla pisa ruh.
Dei ruh ban peit ba ki jaka ïaid ka um kim dei ban shah set lynti namar kane kan pynlong ïa ki um jaboh jabain na kylleng ban poi lut sha ki basa bad ki dukan.
Kaei kaba u paidbah u angnud ka long ba kane ka Executive Committee ba ïalam da u Bah Pynïaid Sing Syiem ka long la ki nud neem ban tuklar halor ka jingjur ki brïew kiba nabar ban khaii pateng ne die jingdie khlem da pynbiang shwa ki kot ki sla kiba long katkum ki kyndon jong ka aiñ Trading by Non- Tribal.
Ym lah ruh ban tip haduh katno ka jingleit hiar jong u Chief Executive Member ka KHADC sha Iewduh ryngkat bad ki Executive Member kan iarap ia ka jingkhuid lane ia ka jingsyier ki nongleit die jingdie bad ki nongthied jingthied.
Ka jingud jingnam ki nongshong ïew halor ka jingbun ki nongkloh pla kam dei shuh kaba dang thymmai hynrei kadei kaba la jia bad ka dang iai jia haduh mynta mynne.
Ia kane ka bynta la dep ruh ban kren da u CEM ha ka jingleit jurip ia ka iew ha ki katto katne bnai mynshwa hynrei kiei ki sienjam lane hato kita ki kor syntiat ne CCTV ki la don neem kynthup ruh ia ki street light ha kito ki jaka.
Khlem pep lada don ki cctv camera kan pynduna ia ka jingdon ki nongtuh nonglute ha ki jaka paidbah bad kan pynsuk ruh ban pynap shrip bad kthong ia ki namar la suk ban buddien shaei ki her.
Mairang, Naiwieng 23: U District Magistrate ka Eastern West Khasi Hill District, Mairang u bah G Kharmawphlang IAS, u la pyntreikam da ka kyndon 144CrPC, kaba khang bad mana pyrshah ïa ki briew lane kynhun briew ban kem bad tong dohkha da kaba pyndonkam da ki kynja dawai ha ki wah bah lane wah duid kiba don hapoh ka District.
Kane ka jingleh ka wanrah ïa ka jingpynjakhlia bad jingpynjot ïa ki kynja ba im hapoh ki um, ki wah bad ka pynsniew ïa ki sawdong sawkun bad ka pynlong ruh ka jingbym shngaiñ ïa ka koit ka khiah jong ki nongshong shnong.
Kumta lada lap ïa kiba ïaleh pyrshah yn pynshitom katkum ka kyndon aiñ 188 jong ka Indian Penal Code.
Kane ka jingmana kan treikam noh mardor naduh ba la pynmih ïa kane ka hukum.
Nongpoh, Naiwieng 23: Ka long ka jingkyrkhu kaba khraw ïaka shnong Umsaw Khwan ha Ri-Bhoi district hadien ba mynta ka sngi la ioh ban plie paidbah syndon ïaka ïing Dorbar jong ka shnong kaba ki paidbah kila ap khmih lynti la slem naka bynta ban ioh pyndonkam noh ïaka.
Ïa katei ka ïing Dorbar la wan ban plie paidbah mynta ka sngi da u Dr.
WR Kharlukhi MP ka Rajya Sabha kum u kongsan haka jingdonlang u Dr.
C Lyngdoh MLA ka Umsning, ka kong Macdalyne S Mawlong MDC ka Umsning bad kiwei kiwei ki riew rangbah.
Ïa katei ka ïing Dorbar la tei lyngba ka skhim Chief Minister Special Development Fund (CMSDF) 2021-2022 bad Member of Parliament Local Area Development Scheme (MPLADS) 2022-2023 haka jinglut kumba T.
28,00,000/-.
Haba kren ha katei ka sngi naka liang u Dr WR Kharlukhi u la ai ka jingïaroh ïaki bor pynïaid shnong halor ka jinglah jong ki ban pyndonkam hok ïaka skhim bala mang naka bynta ban tei ïa katei ka ïing Dorbar haduh ban da lah ban pyndep ïaka haka rukom kaba itynnad.
Kum u MP u la pynpaw ruh ka jingsngewkhia ha kawei ka bynta ban iohi ba ki dang don shibun ki shnong ki bym pat don ki ïing Dorbar kiba thikna ba ki paidbah ki lah ban shong Dorbar bad ban pyndep ïaki kam ki jam jong ki, bad ka dei ka por ïaki shnong bapher bapher ba kin ai ka jingïatreilang naka bynta ki jingdonkam haki shnong khamtam ban wanrah ki kam pynroi.
Naka liang u Dr C Lyngdoh kum u MLA haba kren ha katei ka sngi u la pynpaw ka jingsngewkmen kaba khraw ban iohi ba katei ka shnong kala kiew shaphrang haki kam pynroi bad lyngba ka jingioh ïa katei ka ïing Dorbar kaba thymmai kan long ka jingkyrkhu ïaki paidbah ha kaba u la kyrpad ïaki paidbah bad ki bor shnong ba kin pyndonkam hok bad sumar ïaka katkum ki jingdonkam jong ka shnong.
Mawkyrwat, ‘Naiwieng 23: Ki samla pule jong ka Nongstoiñ College, West Khasi Hills District kiba dei ruh ha kajuh ka por ki National Cardet Crops (NCC) mynta ka sngi ka 22 tarik ‘Naiwieng, 2023 ki la ïoh shibun ki jingmyntoi na ka bynta ban shah ha ka jinghikai ba shi sngi ban pyntbit ïa lade na ka bynta kumno ban tip ha kiba bun ki bynta ha ka prokram ba la pynlong ha Kynrewmyllah Adventure Training Centre and Eco-Tourism, Mawranglang (KATC&ETM), South West Khasi Hills District.
Ïa katei ka prokram ba shi sngi ka dei hapoh ka jingpynïaid jong u bah Pilastar Nongsiej uba dei u National Mountaineering Climber ha kaba u la ai shibun bah ki jinghikai ïa ki samla pule jong ka Nongstoiñ College bad ha kane sngi la hikai ïa ki ha ka bynta u Zip-lining, Rappling, Rope Knot, Jumaring.
U bah Pilastar Nongsiej haba kren ha ka jingïalang ba lyngkont u la ong ba ka jingthmu jong u ban buh ïa kane ka jaka ai jinghikai ne ka Kynrewmyllah Adventure Training Centre and Eco-Tourism ka long kum shi bynta ban kyntiew ïa ki samla jong ka dong ka thaiñ bad ruh ïa ka jylla Meghalaya hi baroh kawei kumba ma u hi u la long kum uta u National Mountaineering Climber uba kwah ba kiwei ruh kin kyntiew lem ha kum kine ki kam sports.
“Da kabab uh kumne, kam dei eh tang ka jingïoh nong jong nga shimet hynrei lada ki samla kiba la ïoh ban ai jinghikai ka long kum shibynta ban pynïoh kam pynioh kam ïoh jam ruh ïa ki lada ki nang ban pyndonkam", ong u bah Piles.
Shuh shuh u la ong ruh ba ka jingthmu jong u, kam kut tang hangne hynrei u da thrang kumno ban pynjanai shuh shuh ha kaba ïa dei bad kane kam ba u trei bad lada long kaba lah, u kwah ruh ban pynlong ïa kane ka KATC&ETM kum kawei ka jaka ai jinghikai kaba bha tam ïa ki samla hapoh ka South West Khasi Hills District bad ïa kiwei kiba don ka mynsiem bad ka jingthrang ban kyntiew ïa ki kam jngohkai ha ki rukom bapher bapher.
Lah ban kdew ba ïa ki NCC jong ka Nongstoiñ College la ïalam da u babu Rubenker Nongrum, Associate NCC Officer jong ka Nongstoiñ College ha kaba ma u ruh u la pynpaw ka jingïaroh ba lyngba ka jingïoh jinghikai na u bah Pilastar Nongsiej ba lyngba jong u ngi la ïoh shibun ki jingmyntoi khamtam na bynta ki NCC jong ka kolej.
Nongpoh, Naiwieng 23: Shibynta ban wanrah ki kam pynroi hapoh ka district khamtam ban dang kyntiew ïaka pule ka puthi bad kiwei kiwei lyngba ki kam pynroi, ki bor district jong ka Ri-Bhoi lem bad ka North East Transmission Company Limited (NETC) mynta ka sngi kila soi syndon da ka Memorandum of Understanding (MoU) naka bynta u snem 2023-24.
Ïa katei ka MoU la soi hapdeng u MB Tongper Additional Deputy Commissioner ka Ri-bhoi District lem bad u Anil R.
Sah bala wan mihkhmat naka NETC haka jingdonlang u Raja Brahma Additional Deputy Commissioner bad Project Director DRDA, u Sh.
Niranjan Rabha Asst.
Manager-Projects, NETC bad kiwei kiwei.
Ïa ki kam pynroi yn wanrah lyngba ki skhim Corporate Social Responsibility (CSR) jong u snem 2023-24 bad lyngba katei ka MoU bala soi ha katei ka sngi kan long ruh ka jingplielad ïaka district ba kan pdiang ïaki project bad ki kam pynroi bapher bapher.
Kum ban shu kdew ba lyngba katei ka CSR la lah ruh ban ai ïaka Computer Lab sha ka skul Pahambir LP School ban dang pynïar ïaka shlem pule lyngba ki kor computer, bad kumjuh ruh ka jingshna ïaki jingker surok ha Umsohpieng bad lyngba katei ka MoU ka NETC ka dang thrang ruh ban kyntiew ïaka pule ka puthi bad ki kam pynroi haka district.
Khliehriat naiwieng 23: Ka ophis jong u Range Forest Officer Umkiang- Khliehriat Wildlife Range ka la pynlong ïa ka prokram ai jingpynshai lane ka awareness prokram ha ki saw tylli ki shnong ha Narpuh, East Jaiñtia Hills District, ha shnong Lumshnong, ha Sakhri, ha Shymplong bad ha Sonapyrdi, ha kane ka prokram la pynshai bad pynsngewthuh ba donkam ban pynneh pynsah ïa ki jait miaw bad kiwei kiwei ruh ki jait mrad bad ruh ban pynneh pynsah ïa ka mariang.
La wan ban ai jingpynshai da u Senior Biologist, Wildlife Wing, Shillong, u Nibir Medhi, ki Field Biologist, Wildlife Wing, Shillong, u bah Aiborlang Sawian bad u bah Aldrinsius Kharkongor, ki la batai bad pynshai ruh shaphang ki jait miaw khlaw kiba don ha Meghalaya ba kynthup ki miaw khlaw kiba rit, ki Asiatic Golden Cat, ki Marbled Cat, ki Clouded Leopard, ki miaw khlaw kiba heh kum ki Leopard bad kiwei kiwei, ha kajuh ka por, ki la kyntu ruh ïa ki nongshong shnong ban pynneh pynsah ïa ki khlaw ki btap bad ïa ka mariang sawdong, na ka liang u bah Aiborlang Sawiang, u la ong ïa ki nongshong shnong jong ka Sonapyrdi ba ki long kiba donbok ba ki iohi markhmat ïa kane ka khlaw Narpuh kaba rben ba itynnad kaba pynmih ïa ka lyer kaba khuid ban ring mynsiem, ka um kaba khuid, u kyntu ba ki dei ban pynneh pynsah ïa kine ki khlaw.
Kitei kiba la ai jingpynshai, ki la pyni dur ruh ïa ki jait mrad kiba don ha ka khlaw Narpuh bad kiba don ha kiwei kiwei ki khlaw kiba don hapoh ka jylla Meghalaya, ki jiat mrad kiba la ioh ban ring dur lyngba ki kor ring dur (camera), ki don ruh ki jait mrad kiba la jan duh jait kiba donkam ban pynneh pynsah ïa ki.
Ha kajuh ka por, ki la batai ruh shaphang ka jingkylla ka mariang ne ka jinglong ka suiñ bneng (Climate Change) bad ki daw kiba hakhmat eh kiba wanrah ïa ka jingkylla ka mariang, kum ka jing pynmih ïa ka lyer jakhlia, ka jingpom pathar ïa ki khlaw ki btap bad kiwie kiwei.
Na ka liang u RFO/Ranger/Range Forest Officer incharge Umkiang Wildlife Range Khliehriat, u bah Shanbormiki Law, u la ai ka jingkren maitphang halor ka phangpdeng jong kane ka prokram ai jingpynshai kaba iadei bad ka phang ban pynneh pynsah ïa ki jait miaw bad kiwei kiwei ki jait mrad, u la kyntu ruh ïa ki nongshong shnong ba ym dei ban siat pathar bad pyniap pathar ïa ki mrad kiba don ha khlaw, u la ong ruh ba ka sorkar pdeng ruh ka la dep pyntreikam ïa ki aiñ ban iada ïa ki mrad ‘Wildlife Protection Act’ ba kino kino kiba pyniap pathar ïa ki mrad kin shah pynshitom katkum ka aiñ bad yn set patok bad kumjuh ruh kin ngat ha ka jingshah daiñ kuna, u la pynkynmaw ruh ïa ki kmie ki kpa ba ki dei ban pynsngewthuh ïa ki khun ki kti ba kim dei ban pyniap pathar ia ki mrad bad ym dei ban pynjor ia ka mariang, u la ai khublei ïa baroh ki nongshong shnong kiba ju ai ka jingiatreilang bad ka tnat Wildlife.
U secretary Shnong Sonapyrdi, u bah Daiapherbha Lamare, u la kyntu ïa ka tnat Wildlife ba kan sngewbha ban iarap lem ïa ki nongshong shnong lada ki shah pynjulor ïa ki mar rep jong ki ha ki mrad, namar 70 percent na ki nongshong shnong ki dei kiba im da ka rep ka riang bad lada ki mrad ki wan pynjot kan long ka jingduh ïa ki nongrep, u kyntu ïa ki heh jong ka wildlife kiba don ha ka thaiñ ba kin sngewbha ban pynsngew lem ïa kane ka jingeh ki paidbah sha ki heh jong ka tnat Wildlife.
Haba kren sha ki nongshong shnong, u bah Daia u kyntu ïa ki paidbah ban pynneh pynsah ïa ki khlaw ki btap bad ki mrad kiba don ha khlaw bad ong ruh ba ka shnong ka don ka thong ban kyntiew ïa ka kam jngohkai pyrthei, ka Eco Tourism bad halor kane ka shnong ka iatreilang bad ka tnat Wildlife.
Kiba la ai jingkren ki kyntup ruh u Assiatnat Waheh Shnong Sonapyrdi, u bah Standing Lamare, u bah S.
P.
Lamare, uba dei u Fr-I Beat Forest Officer, I/ C Ratachera wildlife beat, u bah M.
Syrpuh, uba dei u Fr-I, Beat Forest officer, I/c Sonapur wildlife beat, u bah E Suchiang bad u bah S.
Susngi, kiba dei ki Fr-I, Beat forest officer I/c Khaddum wildlife beat.
Guwahati: Hapoh ka jingkyrshan ka State Support Mission jong ka NITI Aayog, ka Women Entrepreneurship Platform (WEP) ka la pynkhreh ban pynlong ïa ka workshop kaba ar ha ka jingïatreilang bad ka Sorkar Arunachal Pradesh.
Kane ka Workshop kan long ha Dorjee Khandu State Convention Center, Itanagar ha ka 24 tarik Naiwieng 2023 naduh ka por 9:30 mynstep.
Ha kane ka workshop yn ïadonlang ki longkmie kiba seng kam lajong kynthup ki SHG, ki cluster bad ki kynhun, ki nongïalam na ka Sorkar bad ki nongmihkhmat na ki kam shimet.
Kane ka workshop kadei shi bynta jong ka jingsdang ïa ki jingïalang jong kito kiba don bynta ha kane ka kam na ka bynta ban pynkhlaiñ ïa ki kam ba ïalam da ki longkmie jong ka thaiñ shatei lammihngi.
Ka thong ba hakhmat eh kalong ban kyntiew ka jingai jingtip ba ïadei bad ka WEP bad ka jingpyllait ïa ki sienjam bapher bapher ba ka WEP ka la sdang.
Kine ki sienjam ki kynthup ka prokram ‘Maitri’ jong ka MakeMy Trip ban pynkup bor ïa ki longkmie kiba long ki trai jong ki homestay ha ka thaiñ shatei lammihngi, ka prokram jong ka AIC-SELCO bad ka WEP ban kyrshan ïa ka jingseng kam lajong ha ki kam kiba ïadei bad ka bording ka bym pynmih jaboh, bad kiwei kiwei ki jingïatreilang.
Ha kane ka workshop kan don ki jingïamir jingmut halor ki phang kum ka jingryntih kyrdan ki shynrang bad kynthei, ki kam ïalehkai bad ka jingseng kam lajong, ki jingïatreilang ka Sorkar bad ki briew, ki kynhun shimet.
Ka jingkyrshan na ki polisi, bad ka jingbud ïa ki aiñ ki kyndon – katkum ki jinglong jingman ka thaiñ shatei lammihngi.
Ha kane ka workshop yn don ki nongkren ba pawkhmat kum u Pema Khandu, Myntri Rangbah jong ka Arunachal Pradesh, u Dharmendra, Chief Secretary, Sorkar Arunachal Pradesh, Dr.
Chintan Vaishnav, Mission Director jong ka Atal Innovation Mission ha ka NITI Aayog.
Ki delegate na ka Tnat DoNER, DPIIT, FICCI, NASSCOM, Indian Institute of Entrepreneurship, UNDP, Mastercard, IndusInd, PayTm, bad kiwei kiwei ki ban ïashim bynta ha kane ka prokram.
Kane ka workshop kan plie lad ïa ki longkmie kiba seng kam lajong ban ïoh jingtip, ban ïasam ïa ki jingshem jong ki, ki jingai jingmut ba ka jingïoh ïa ki jingdon jingem bad ka jingkyrshan.
Shuh shuh, kan long ruh ka rynsan kaba biang ïa ka Sorkar bad ki kynhun shimet ban pyni ïa ka jingkut jingmut jong ki ban kyntiew ïa ki longkmie kiba seng kam lajong ha ka thaiñ shatei lammihngi bad ban wanrah ïa ki jinglong jingman ba kham plié lad ha ki jingseng kam lajong.
Shaphang ka WEP:Ka WEP kadei ka rynsan kaba plié lad ïa ka roi ka par ba ïalam lynti da ki longkmie lyngba ka jingseng kam lajong.
Ïa ka WEP la wanrah hapoh ka Niti Aayog da ka jingthmu ban kyntiew ïa ka jingseng kam lajong da ki longkmie ka India.
Ka pynbiang ïa ka rynsan ïa baroh kiba ïadon bynta ha kine ki kam na ka Sorkar, ki kam khaii pateng, ki kam sngewlem bad ki kam ha ka imlang sahlang ba kin ïawan lang ban ïatrei lang bad pynïahap ïa ki sienjam jong ki na ka bynta ki prokram ba lah ban pynheh bad kiba kham seisoh.
Ka WEP ka don ka jingïatreilang jong palat 50,000 ngut ki longkmie ba seng kam lajong ha kane ka rynsan bad palat 50 ngut ki nongïatreilang ha kane ka kam.
Ka State Support Mission, kadei ka sienjam jong ka NITI Aayog, kaba la saiñdur ban kyrshan ïa ki jylla bad ki union territory ban kot sha ki thong ha ka imlang sahlang bad ka ïoh ka kot jong ki hashuwa u snem 2047.
Hapoh ka State Support Mission, la pynlong ïa ki workshop ban plie ka rynsan na ka bynta ki jingïatreilang ka Sorkar Pdeng bad ki Sorkar Jylla ban wanrah ïa ki jingïatreilang.
Jowai, Naiwieng, 23: Ka All Jaiñtia Muster Roll Workers & Labour Union (AJMRW&LU) CEC Jowai ka la pyntip ban kan don ka jingïakynduh lang jong ki nongtrei Muster Roll kiba trei ha ka tnad Sorkar jong ka PHE (RWS & Electrical) hapoh ka Jaiñtia Hills ka ban long ha ka 25 tarik mynta u bnai ha ka por 10:00 baje mynstep ha ïingdorbar ka Loomïongkjam, Jowai.
Ka General Secretary jong ka Seng ka Kong Hunbeitki Dkhar ka la pyntip ba kan don ka jingïamir jingmut lang halor ka jinglong shngaiñ ka rukom treikam jong ki, ka bainong kaba kin ïoh bad kiwei de ki jingmyntoi na ka bynta ka lawei jong ki kum ki nongtrei Muster Roll ha ka tnad PHE.
Ka seng ka kyrpad ïa baroh ki nongtrei bylla sngi (Muster Roll) ha ka tnad PHE ba kin poi khnang sha ka jingïalang khnang ban ïoh jingtip shibun ki jingmyntoi jong ki kum ki nongtrei.
Ha kajuh ka por yn ïakren ïa ka bha ka miat ha ka rukom treikam, ka rta ban shong thait ban ïoh myntoi ki khun ki kti, ban pynkhlaiñ shuh shuh ïa ka jingtreilang bad ka sorkar nalor kiwei de.
Shillong, Naiwieng, 23: Arngut ki briew ki la mynsaw jur hadien ba kawei ka Scooty kaba ki shong kaba don ïa u nombar ML05AB 8875 ka la shah tynrah ha kawei ka kali Bolero kaba don ïa u nombar ML04-B 5829 kaba la pynher stet bha.
Kane ka la jia ha ka shnong Sohra Rim bad ïa kine ki arngut kiba la mynsaw la pynkit noh sha CHC Sohra ban ïoh ïa ka jingsumar.
Tad haduh ka por ba la pynkit sha CHC Sohra, kine ki arngut kim pat pat tip briew satia bad u nongñiah jong ka Bolero u la phet krad na kane ka jaka hadien kane ka jingjia.
Kat haduh ba la thoh ïa kane ka khubor ym pat lah satia ban ïoh jingtip shaphang ka kyrteng bad ka jaka sah jong kine ki arngut kiba la mynsaw.
Shillong, Naiwieng, 23: Ki nongtrei Bank ka jylla hapoh ka lama jong ka Meghalaya Bank Employees Association (MBEA) kan pynlong ïa ka conference kaba khatwei ha ka 25 tarik mynta u bnai ha Conference Hall jong ka Meghalaya Cooperative Apex Bank, Head Office, GS Road ha ka por 2:30 baje nohphai sngi.
Ha kane ka sngi yn ïadon lang ruh u General Secretary jong ka All India Bank Employees Association u CH Venkatachalam u ban plie ïa ka jingïalang.
Ha u kyrwoh lyngba u General Secretary M Chakravarty, la pyntip ba la khmihlynti ruh ïa kiba bun ki nongïalam jong ki Trade Union jong ka thaiñ Shatei Lammihngi kin ïashim bynta ha kane ka jingïalang.
Nongstoiñ, Naiwieng, 23: Ka jingangnud jong ki paitbah ka thaiñ Rambrai ban don ïa ka surok kaba bha ka la urlong namar hapoh u snem ban wan yn sa lah ban pyndep noh ïa ka jingpyntrei ïa ka phase kaba nyngkong.
Ki nongpynïaid jong ka Kompeni kaba pyntrei ïa katei ka surok haba ïakren bad u nongthoh khubor, ki la ong ba naduh Nongstoiñ haduh Rambrai ki la don satang katto katne ki bynta ki bym pat lah ban pyndep, kata ruh tang khyndiat khyndiat hynrei kiba dang kham shimpor ki dei tang ki jingkieng.
Ha kaba ïadei bad ka jingpyntrei ïa ka bynta ba ar kaba pynpoi haduh Kyrshai pat, haduh mynta ym pat lah ban ong namar la ïoh jingtip ba ha ka jingsorjamin bad ka jingthew jingwoh ïa ki jaka ba katei ka surok, ka dei ban ïaid lyngba la dep pynbit pynbiang.
Hynrei na ka daw ba ka laiñ ba la sorbe mynshuwa kam biang satia, kumta la hap ban pynkylla ïa ka laiñ na sha kawei pat ka liang katei ka surok.
Ki paitbah ka thaiñ Rambrai ki la pynpaw ïa ka jingsngewkmen namar ba naduh ba katei ka surok ka la sniew ka leit ka wan, ka kit ka bah ka la thud haduh katta katta bad ka bai shong kali na Rambrai shaduh Nongstoiñ kaba jngai tang arphew kilomitar, ka la ïa ryngkat bad ka bai shongkali na Nongstoiñ sha Shillong kaba jngai 85 kilomitar.
Ki la ong ruh ba ka jingkiew dor jong ki mar ki mata ha ïew Rambrai ruh, ka dei namar ba ki kali kiba kit mar ki la hap ban shim tam ïa ka bai kit, namar ka jingsniew palat ka surok.
Kiwei pat ki nongshong shnong na ki thaiñ rimen naduh ka shnong Sohmynthar, Mawthir, Mawdumdum, Kyllang bad kiwei kiwei ki shnong kiba katei ka surok ka ïaid lyngba, ki la ong ba lada ïa katei ka surok ka la dep ban pyntrei haduh Kyrshai, kan long ka jingkyrkhu kaba khraw ïa ki paitbah nongshong shnong, namar baroh ki paitbah ki im da ka rep ka riang bad ki jaka ruh ki dei kiba sei soh bha, ha kaba ki soh ki pai bad kiba bun ki mar rep ki mih bha.
Ki la ong ba lada katei ka surok ka la poi haduh Kyrshai, ki nongdie jingdie ki la suk shibun ban leit thied mar naduh Guwahati, namar ka la jan bha bad ka ïew khappud bad ka Assam ka la don ha Ukiam.
Ki la ong ruh ba wat la ka jingsdang ban pyntrei ka la dei ha ka aïom slap bad ka surok ka la ktieh bha.
Hynrei, ki la kyrpad ïa ki paitbah nongleit nongwan ba kin ïaishah shipor haduh ban da dep ïa ka surok kaba bha.
Jowai, Naiwieng 23: Ka District Horticulture Officer, West Jaiñtia Hills District, ha ka 22 tarik mynta u bnai ka la pynlong ïa ka ïew pyni nam ïa ki mar rep mariang kaba la tip kum ka Horticulture Exhibition Under MIDH Scheme 2023-24 ha madan Marian Hill Higher Secondary School, Jowai.
U MLA ka Jowai u Bah Wailadmiki Shylla ula long u kongsan ryngkat ka jingïadonlang ka kong D.
C.
Sohtun, MAS Director of Horticulture Meghalaya Shillong bad kiwei.
Ha kane ka ïew pyniñam ïa ki mar rep mar riang la wan na ki shnong bapher bapher jong ki lai tylli ki Block kiba don West Jaiñtia kiba kynthup ïa ka Laskeiñ, Thadlaskeiñ bad Amlarem Block.
Ha kane ka ïew ïakop pyni nam mynta ka sngi la wanrah ïa ki jait jhur, jait syntiew, ki symbai jhur, ki jait syiar bapher bapher na ki shnong bapher bapher na kitei ki lai tylli ki Block, ha kane ka sngi la sam ruh ia ki khusnam sha ki nongjop ha kane ka jingpyninam ïa ki mar rep jong ki.
U Kongsan u ma Wailad haba kren ula ai ka jingïaroh ïa ka tnat jong kane ka ophis kaba la lah ban pynlong ïa kane ka ïew pyni nam kaba long kaba donkam ïa ki nongrep ym tang ba kin pyni ïa ka jingbha ïa ki mar jong ki hynrei kin ïoh ka lad ban ïa phylliew jingmut bad ki nongtrei kane ka tnat kaba ïa dei bad ka rep ka riang.
U ma Wailad u la kyntu ïa ki nongrep ba kiba don ki khun kiba la nang la stad ruh ki dei ban ai lad ne hikai ïa ki ban nang ïa ka kam rep kam riang ne phah leit pule haka kam rep kum ba long sha kiwei pat ki jylla.
Ka kong Sohtun haba kren ha kane jingïakop pyninam ïa ki jingthung jingtep ka la ong ba don shi bun ki skim bapher bapher ne ki lad jingïarap lyngba kane ka tnat treikam jong ka sorkar kaba ïa dei bad ki nongrep, kumta ka kyntu ïa ki nongrep ba ki dei ban wan mih sha ka ophis jong kane ka tnat kaba doh ha ki District ne hapoh ki Block jong ki, da kaba ki lah ban ïa kynduh ïa ki sahep bad ki nongtrei kane ka tant na ka bynta ki jingiarap bapher bapher.
Mynta ka sngi la ïoh ruh ïa ki jingkren na u bah S.
Rani Director Horticulture Officer WJHD, bah Mutshwa Thabah Vice Chairman EARMACS, ma R.
Lamare Assistant Director Officer West Jaiñtia Hills District rynkat ka jingïadonlang kiwei de ki officer bad nongtrei kane ka tnat.
Shillong, Naiwieng, 23: Ka Khasi Department, NEHU, Shillong ka la pynlong ïa ka lympung ïamir jingtip ba shisngi ha ka 21 mynta u bnai ha Science Seminar Hall, North-Eastern University, Shillong halor ka phang “Ka Pule Bishar ïa ka Ktien, Litereshor bad ka Kolshor kat kum ki Seng nia bapher".
Ïa ka jingïalang plie la pynïaid da ka Head jong ka Department Khasi, North-Eastern Hill University, Shillong, ka Prof.
Streamlet Dkhar.
U Bah Pynïaid Sing Syiem, CEM jong ka Khasi Hills Autonomous District Council uba la don ryngkat kum u Kongsan ha kane ka lympung ïamir jingtip, u la ban jur ban pynneh pynsah ïa ki Riti bat Khyndew bat Shyiap u Khasi.
U la ong ba ka Jaitbynriew Khasi ka long kaba kyrpang shisha ba ka don ïa kine ki bri bad kita ki long kum ki Ri Raid, Ri Kur bad ki Ri Nongkynti.
Ka jingdon jong kine ki Ri ka long ban kyntiew ïa ka ïoh ka kot, ban pynbiang ïa ki jingdonkam bad ban pynneh pynsah ïa ka jinglong tynrai.
U Kongsan ha kane ka jingkren jong u, u la kynthoh shuh shuh ïa ka jinglong kyrpang jong ka jaitbynriew Khasi bad kata ka long ba u Khasi u la don lypa ïa ki Aiñ kiba la shu ïathuh pateng da ka Ktien ha shuwa ba ngin ïoh ïa ki Aiñ ha ki jingthoh.
Ka jingdon jong ki Aiñ ba la shu ïathuh da ka Ktien ka pyni ba u Khasi u batskhem ïa ka Hok ka Shikyntien.
U ong ruh ba ka jingdon jong ki Aiñ ha ki jingthoh ka ïarap shuh shuh ban pynbha ïa ka imlang sahlang.
Ha kaba ïadei bad ka Ktien, u kongsan u ong ba kum ka jaitbynriew, ngi dei ban pynneh pynsah ïa la ka Ktien ha ka jingpyndonkam jong ngi ha ka jingim ba man ka sngi.
U la ai ruh ka jingkitbok kitrwiang ïa ki Riewshemphang ki ba la ai ïa ki paper jong ki ha kane ka lympung.
U pynpaw ruh ba ka KHADC ka kloi ban ïatreilang bad ka Khasi Department, NEHU Shillong ha kaba ïadei bad ki lympung ïamir jingtip, ki jingwadbniah kiba kum kine.
Ka jingdon jong ki nongwadbniah kan ïarap ban ngam jylliew ha ki jylli bapher bapher bad ban seng ruh ïa ki nongrim kiba ïadei bad ka thaw aiñ.
U la ïathuh ba kumno ka KHADC ka la jied kumba 40 ngut ki stad wadbniah ba kin wadbniah ha ki jylli bapher bapher bad ïa kane la bei tyngka da ka KHADC.
U kyrmen ba ka Khasi Department kan ïarap lang ïa ka KHADC ban pynbha shuh shuh ïa ka ri bad ka jaitbynriew.
Ka Prof.
Antoinette Kharmalki, Department Khasi, North-Eastern Hill University, Shillong ka la ai ïa ka jingkren maitphang halor kane ka lympung ïamir jingtip bad ka la ong ba ki don shibun ki sengnia kiba lah ban pynshong nongrim haba leh ïa ka wadbniah ka la ai nuksa kum ka Postcolonial theory ha kaba ïadei bad ka Litereshor, ka Structuralism ha kaba ïadei bad ka Ktien bad ka Cultural Studies ha kaba ïadei bad ka Kolshor.
Ka khmih lynti ba na kane ka lympung ïamir jingtip ki samla pule, ki nongwadbniah bad baroh kiba la wan ban ïashim bynta kin ïoh jingmyntoi.
Ïa ka sienshong banyngkong la pynïaid da ka Dr.
Bandarilin Bairo kaba long ka nonghikai jong ka Khasi Department, NEHU, Shillong bad ki nongai paper ki long u Dr.
Thomlin Lynshing na St.
Anthony’s College, ka Balarishisha Nongkynrih na Shillong College, ka Rilin Gemma Lyngdoh na Sankardev College, u Slendar Dkhar na Jaintia Eastern College, Khliehriat.
Ha ka Sien shong kaba ar pat, la pynïaid da u Dr.
M.
M.
Khymdeit uba long u nonghikai ka Khasi Department, NEHU, Shillong bad ki nongai paper ki long u Dr.
Rollingstone Wankhar na St.
Anthony’s College Shillong, ka Roiparbha Khongkliam na Riwar College, Pynursla, ka Elizabeth Shylla na Nongtalang College, ka Frugiferous Diengdoh na St.
Anthony’s College, Shillong, ka Lasubon Nongkynrih na J.
J.
M.
Nichols Roy College, Shillong bad ka Jennifer Lyngkhoi na Balawan College, Umsning.
Ki nongïashim bynta ki long ki nonghikai na ki college bapher bapher kiba don ha nongbah Shillong, ki Research Scholar bad ki samla pule jong ka Khasi Department, NEHU, Shillong.
Nongstoiñ, Naiwieng, 23: U Superintendent of Police jong ka West Khasi Hills District, u la pyntip ba kawei ka nonghikai skul ha Songsak ka la jah rngai naduh ka 2 tarik mynta u bnai katba ka dang leit sha skul.
Kane ka nonghikai skul ka dei kaba la tip kyrteng kum ka Kong Laidina Rongrin 27 snem ka rta, ka khun jong ka Kong Lucy Rongrin, bashong basah ha ka shnong Doronggre bad kaba hikai ha ka Holy Spirit School (Songsak).
Ka Kong Laidina Rongrin ka long kaba lieh sniehdoh, ka dei na ka jaitbynriew Khasi hynrei ka sngewthuh ruh ïa ka ktien Garo bad Hindi.
Ka don ïa u shniuh uba kdor lyngkot bad tah rong ktieh bad ka ryngieng kaba jrong 5 phut.
Ka phong ïa ka sopti Salwar kaba rong stem kaba kynthup ïa ka patlun bad ka sopti poh.
U SP u la kyrpad lada don kino kino kiba ïohi ne kiba ïoh jingtip shaphang jong ka Kong Lucy Rongrin kin sngewbha ban pyntip sha ki Police Station kiba hajan eh jong ki.
Na ka liang jong u SP ka West Hills District u ladep pyntip ruh sha baroh ki Police Station jong ka Meghalaya bad ki Jylla kiba marjan halor kane ka jingjah rngai jong ka Kong Laidina Rongrin.
Shillong, Naiwieng 23 : Ka sorkar jylla ka la pynkynriah noh sha ka taïew ban wan ïa ka jingïalang kaba la thmu ban pynlong bad ka Harijan Panchayat Committee ban ïakren halor ka ishu pynkynriah noh ïa ka Sweeper’s Colony na Them Ïew Mawlong.
Ka sorkar jylla dang shen ka la pyntip ruh ïa kane sha ka Meghalaya High Court halor ka rai jong ka ban khot ïa ka HPC ban ïatai halor katei ka mat ha ka 15 ne 16tarik Naiwieng.
“Ngi la pynkhreh ban khot ïa kren bad ki ha kane ka taïew hynrei ka paw kumba katto katne ngut ki dkhot jong ka HPC kim lait.
Kumta, ngi la rai ban khot noh ha ka taïew ban wan," ong u Symbud Myntri Rangbah ka jylla, Bah Sniawbhalang Dhar.
Na ka liang jong u, u la pynpaw ruh ïa ka jingdon jingkyrmen ba ka jingïakren kan long kaba seisoh.
“Ngi la pyrshang ban poi sha katei hi ka thong.
Kumta ngi kyrmen skhem ba ka jingïalang kaban wan kan long kaba jop," u la ong.
Halor ka jingkylli, u Bah Sniawbhalang u la ong ruh ba ka HPC ka la pynpaw ba ka jingheh ki kamra ba tyrwa da ka sorkar ki long kiba rit.
“kumta, ngin sa sngap ïa ka jingkyrpad jong ki bad ngin sa shim ïa ka rai hadien kata," u la bynrap biang.
Shillong, Naiwieng, 23: Uwei u rangbah na ka shnong Mawdiengngan, Ri Bhoi district kaba hap hapoh ka Mawhati Constituency u la jah rngai na la iing naduh ka 20 tarik mynta u bnai ha ka por 3 baje noh phai sngi, da kaba shu mih kynsan na la ïing.
Ïa une u rangbah briew la tip kyrteng kum u Sagar Thakuri uba la 37 snem ka rta bad u dei uba la shong kurim bad don saw ngut ki khun.
U hynmen jong une u rangbah uba jah rngai, haba pyntip sha ki lad pathai khubor, u la ïathuh ba u para jong u, u dei uba dang shu ïoh jingpang ha ki bynta ka khlieh bad shu kren kulmar beit marwei marwei bad shu byrngem beit ïa ki briew.
Na ka liang jong ki bahaïing ki la leit ban phah duwai kaba la suba jur ba dei ba ngat lyngkhuh lane ksuid lum ksuid wah bad la ïathuh ruh ba une u rangbah u dei u bym don jingpang u dei u ba shait ba khlaiñ baroh shikatta.
Hadien ka jingjah jong u, ki bahaïing ryngkat bad ka shnong hi baroh kawei ki la pynlong ïa ka jingwad shnong tad haduh mynta bad la pyntip ruh ïa kane ka jingjah sha ki bor Pulit bad na ka liang ki bor Pulit ruh ki la pyrshang ban wad hynrei ym shym la lap dien satia ïa u.
La pyrshang ban telephone ha ka mobile phone ba u ju bat, hynrei, la ïathuh ba ka mobile phone ka jong u ka pah haduh mynta ruh hynrei ym don ba kren.
La wad jingtip lyngba ka Location Tracker ruh tangba kam shym la kdew satia ïa ka jaka ba u don.
U hynmen, u Bisnu Thakuri, u la ïathuh ba u para jong u, u Sagar Thakuri, ha ka por ba u la mih na iing u phong ïa ka jacket rong saw thoh ïong bad ka pla saw kaba u kieng ha met jong u bad ka patlun rong blue lam iong bad ka slipar jri ha ka sngi ba u jah.
Kumta kino kino kiba ïohi kin sngewbha ban pyntip sha ki baiing hasem jong u Sagar Thakuri da kaba kin telephone ha u mobile number 9366033824.
Shillong, Naiwieng, 23: U Myntri Khynnah uba peit ïa ka tnat Micro, Small and Medium Enterprises, u Bhanu Pratap Singh Verma un sa ïa shim bynta ha ka Viksit Bharat Sankalp Yatra (VBSY) ka ban long ha ka 24 tarik bad 25 tarik mynta u bnai ha kane ka jylla Meghalaya.
U Myntri un sa ïashim bynta ha ka prokram VBSY ka ban long ha ka shnong Tynring kaba hap hapoh ka East Khasi Hills District.
Ha ka sngi Saitjain, u Myntri un ïashim bynta sa ha kawei ka prokram VBSY ha shnong Laitkseh.
Ka Viksit Bharat Sankalp Yatra ka dei ka sienjam ha kylleng ka ri ban ai jingtip bad pynkupbor ïa ki briew jong ka ri shaphang ki skhim ba kongsan jong ka Sorkar bad kane ka Yatra ka dei kaba dang pyntreikam mynta ha saw tylli ki distrik ka Meghalaya ha ka bynta kaba nyngkong jong kane ka jingpyntip paidbah.
Ïa kane ka Yatra la plié paidbah da u Myntri Rangbahduh ka ri u Narendra Modi ha ka 15 tarik mynta u bnai ha Khunti, Jharkhand, ha kaba la pyllait paidbah shibun tylli ki kali na ki jaka bapher bapher ba don bun ki riewlum bad kiba la poi sha palat 1 lak ngut ki briew bad 259 tylli ki Gram Panchayat ha ka sngi kaba nyngkong.
Ka thong jong ka Yatra ka dei ban ai jingtip shaphang ki skhim ba kongsan jong ka Sorkar bad ban pynurlong ïa ka jingpyntreikam pura ïa kine ki skhim.
Kane ka sienjam ka pynshlur ïa ki briew ba kin ïashim bynta ha ka roi ka par jong ka ri.
Shillong, Naiwieng 23 : Ka Khasi Student’s Union ha ka sngi Palei ka la leit ban khang khyrdep bun ki jaka treikam kynthup naduh ki bank, ki ophis bad ki jaka pule hadien ba ka la lap ba ki treikam bad plie ha ka sngi ba ka jylla ka rakhe ïa ka Seng Kut Snem, kaba dei ka jinglehniam jong ka Jaidbynrïew Khasi kaba ju pynlong man la u snem.
Ka jingtuklar jong ka seng ka long halor ka nongrim ba kitei ki jaka treikam ki plie watla na ka liang ka sorkar ka la dep ban pynbna ïa ka kum ka sngi shuti.
Na ka liang ki nongïalam ka KSU ki la leit ruh ban khang ïa ka post office ha Mairang kaba don ha Easten West Khasi Hills namar ba ka treikam bad plie ha ka sngi ba la pynbna ba kadei ka shuti namar katei ka sngi lehniam.
Katba ka KSU Shillong Mihngi Circle pat ka la leit ban kynduh ïa ki nongpynïaid jong ka North Eastern Institute of Ayurveda and Homeopathy (NEIAH) bad National Institute of Fashion Technology (NIFT) da kaba kyntu ïa ki ba ki dei ban khang noh mardor ïa ki jaka treikam ha katei ka sngi.
Ha kajuh ka por ka seng ka la leit ruh ban phah khang ïa ki bank bad ki ophis ha Mawlai.
Ki nongïalam ka seng ki la pynpaw ba ka jingplie bad ka jingtreikam jong ki ophis bad jaka pule ha kane ka sngi ka paw ba kim burom ïa ka jaidbynrïew trai khasi trai muluk jong ka jylla.
Ki la pynrem ruh ïa kito ki ophis bad jaka pule kiba plie ha katei ka sngi khraw kaba ka jaidbynrïew baroh kawei ka kheiñ burom.
Mawlong, Naiwieng 23: Ka Balang Presbyterian Mawlong, Sohra Presbytery, ka la dap 125 snem ha ka jingïaid lynti jong ka.
Kane ka Balang kaba don ha ka Elaka Mawlong ha ka surok na Mawshamok sha Shella, ka la sdang ïa ka jingrakhe ha une u bnai baladep, ha kaba u Senior Executive Secretary ka KJP Synod Sepngi, u Rev ER Kharkrang, u la pynher ïa ka lama Quasquicentennial Jubilee bad u Moderator ka Sohra Presbytery u la pyllait ïa ki 125 tylli ki baloon kum ka dak ka jingplie ïa ka Jubilee.
Hadien ba la plie ïa ka Jubilee, ka Balang ka la pynlong ïa ki Prokram bapher bapher, kiba kynthup ia ki jingïalehkai Sports jong ki Khynnah, ki Samla, ki Longkmie, ki Rangbah bad kumjuh ruh ki Rangbah Balang bad Tymmen Basan.
Ïa ki jingïalehkai Sports Jubilee la pynkut noh mynta ka sngi ha Madan Phutbol jong ka Nongduh Sports Club ha Mawlong, ha kaba u Bah Kyrmen Shylla, Myntri ka sorkar Meghalaya u la long u Kongsan bad u Bah Balajied Synrem, MLA Shella, u la long u Symbud Kongsan.
Ha kane ka sngi ba pynkut la pynlong ïa ka jingïalehkai Phutbol jong ki Khynnah, ki Samla, ki Longkmie, bad kumjuh ruh ka jingïalehkai hapdeng ki Rangbah Balang bad ki Tymmen Basan.
Haba kren ha kane ka jingpynkut ïa ka Sports Meet jong ka Balang, u Bah Kyrmen Shylla, u la ong ba ka long kaba sngewtynnad ban ïohi ïa ka jingïatreilang ka Balang naduh ki Khynnah, ki Sama, ki Longkmie haduh ki Rangbah bad ki Nongsharai Balang.
U Bah Kyrmen u la ong ba ka jingtreikam ka Balang ha ka imlang sahlang, ka long kaba donkam haduh katta katta, namar ka Balang ka long kum ka nongtbeh jingshai ha ka pyrthei.
U Bah Balajied ha ka jingkren jong u, u la ong ba ha ka jingtreikam jong u kum u nongmihkhmat paidbah, wat lada ki don ki kyndon aiñ jong ka sorkar, hynrei na ka bynta jong u shem ba ka jinghikai jong ka Bible ka long kaba kham khraw ban ïa ki aiñ jong ka sorkar.
Ha kane ka jingïalang ba la sam ruh ïa ki buskit sha baroh ki nongjop ïa ki jingïalehkai, la ïoh jingkren ruh na u Bah Teiñwell Dkhar, MDC Shella, T.
Bn SK Laloo, uba long ruh u Sordar ka Elaka Mawlong, Bah K.
Diengdoh, Secretary ka Elaka Mawlong bad kiwei kiwei.
Ha kane ka sngi ba la pynlong ruh ïa ka Food Fest la don lang ruh u Rev.
K.
Jitem, u Rev.
BS Syiemlieh, u Rev.
K.
Nongkynrih bad kiwei kiwei.
Ïa ka jingrakhe pynkut ïa ka Jubilee yn pynlong ha ka 26 tarik mynta u bnai.
Na ka liang ka Balang ka kyrpad ïa baroh ki Khun ka Balang ban ïapoi lang sha kane ka jingrakhe pynkut ïa ka Jubilee.
Shillong, Naiwieng 23: Ka jingbym siew ka Executive Committee jong ka KHADC ïa ka bai bam tymmen jong ki MDC ka la poi hakhmat ka ïingbishar jong ka High Court of Meghalaya.
Dang ha kine ki sngi kiba ladep, u nongïasaid na ka liang ki MDC kiba la ujor sha ïingbishar u la pynpaw ka jingbitar ïa ka jingbym shimkhia ki bor ba dei siew ïa ka baibam ne ka penshon jong ki MDC bad ïa ka jingbym don kano kano ka dak ban leh ei ei halor kane ka jingsiew.
Na ka liang ki nongïaid jong ka EC ka KHADC, ki la pynpaw hakhmat ka iingbishar ba la khlieh da u HS Thangkhiew, Acting Chief Justice jong ka High Court of Meghalaya, ki la ïathuh ba ki bor synshar ka KHADC ki dang pynkhreh ban pyntreikam ne siew noh ïa kane ka bai bam tymmen bad ban mang pisa noh na ka bynta kane.
Lah ban kdew hangne ba ka EC jong ka KHADC ka la rai ban siew bai bam tymmen 5000 tyngka sha ki MDC barim jong ka Council.
Shillong, Naiwieng 23: Ka Seng Khasi Kmie, ha ka sngi Palei ka la rakhe ïa ka Seng Kut Snem kaba 124 da kaba sdang da ka jingleh niam, ka nguh na dem ha Ïing Seng kaba don ha Mawkhar ha ka por mynstep bad pynlong ïa ka jingrakhe ha madan Weiking, Jaïaw.
Ha kane ka sngi la pynlong ruh ïa ka jingïaid paidbah bad ka jingïaid pyni Riti da ki Tabut na Madan Ïewrynghep sha madan Weiking bad hangne la pynlong ïa ka jingïalang, da kaba sdang shuwa ka duwai ka phirat lyngba ka kynhun ki Tymmen ki San jong ka Seng Khasi Kmie.
La kren pdiang burom da u Rgh.
Oplysor Pyngrope uba dei u President, Seng Khasi Kmie, ka jingkren na u Rgh.
Keringland Wahlang President, Seng Khasi Lawbah, Rgh.
Chandlok Dkhar Chairman, Art and Culture Committee Seiñ Raij Jowai bad ka jingkren ai khublei na u Rgh.
Hainess Marbaniang General Secretary, Seng Khasi Kmie.
Ha kane ka sngi ki khun Khasi Khara na kylleng ka Ri Khasi bad Jaiñtia ki la ïa poi sha kane ka jingrakhe kaba 124 snem ka Seng kut Snem ban pynphuh pynphieng ïa kane ka sngi ha kaba la don ki jingshat bad ki jing rwai da ki kynhun bapher bapher na ki shnat ka Seng Khasi.
Ka Seng Khasi Kmie ha kane ka sngi ka la pynkup burom ruh ïa u samla Philip J.
Khongsngi uba shong ba sah ha Wahingdoh uba la ai sngewbha ïa ka seng Khasi da ka jaka ba 6 acre ha Mawpdang, New Shillong bad kumjuh ruh ïa ka kmie kaba la wan ban synran lang bad ïashim bynta ha kane ka jingrakhe ïa ka Seng Kut Snem.
Nalor ki Rangbah jong ka Seng Khasi, la wan ban ïashim bad sakhi lang ruh ïa ka Seng Kut Snem 2023, ba kynthup u Justice HS Thangkhiew, Judge ka Meghalaya High Court, Pa’iem Ainam Manik Syiem, Syiem ka Hima Mylliem, Pa’iem Balajied Sing Syiem, Syiem Hima Khyriem, Bah Pynïaid Sing Syiem, CEM ka KHADC, Bah Adelbert Nongrum MLA ka North Shillong, Kong Matsiewdor War Nongbri, ki nongïalam jong ki sengbhalang bad kiwei kiwei.
La pynphuh pynphieng ha kane ka sngi lyngba ki Cultural programme.
Nongstoiñ, Naiwieng 25: U R.
G.
Momin MLA ka Rambrai Jyrngam konstitwensi mynta ka sngi, u la ïoh ban pyllait paidbah biang sa ïa kawei pat ka kali kit nongpang, na ka bynta ka thaiñ Rambrai ha ka jingïalang paidbah ba la pynlong ha ïew Rambrai.
La ong ba ïa katei ka kali kit nongpang la ai da u myntri rangbah ka jylla Meghalaya u Conrad K.
Sangma lyngba ka Chief Minister’s Special Development Fund C.
M.
S.
D.
F 2023-2024.
Namar ka jingud jingnam palat ki paidbah jong ka thaiñ ka la pynlong ïa u R.
G.
Momin MLA ba un leit kyrpad ïa u myntri rangbah, ban pan Ambulance bad tang hadien shi taïew, u Conrad K.
Sangma u la ai shi syndon haduh ar tylli ki kali kit Nongpang, kynthup ïa kawei na ka bynta ka Rambrai bad kawei pat na ka bynta ka thaiñ Ri Muliang ïa kaba la ïoh ban pyllait paidbah ha ïew Langpih myn ha ka 10 tarik u Naiwieng 2023.
U MLA haba aiti ïa u shabi kali ha u bah B.
I.
Nongsiej, u la pynkhamtilang ruh bad ka 10 hajar tyngka ka song pisa kum ka bai petrol na ka bynta katei ka kali.
Ïa katei ka jingïalang ba lyngkot la pynlong ha ïew Rambrai bad la ïadonlang ruh u bah Pynshlur Nonglyngkien president ka seng Independent, bah Lurshai Kharbani secretary ka Youth Wing bad kiwei kiwei ki riew rangbah jong ka thaiñ Rambrai.
Ka jingnangjah nangjah jong ka riam tyngrai katba nangmih ki sngi ka pyni ia ka dak ba ka jaidbynriew Khasi ka la nangduk nangduk katba nangmih ki sngi.
Ka jingduk kam dei tang ha ka liang ka spah ka phew hynrei ka dei ha ka liang ka akor ka burom kaba phalang ha ka riam tynrai la jong.
Kiwei kiba nabar kim lah satia ban ithuh ia ki samla khasi namar ba la ibeit kum ki nongshong shnong jong ka asia ba shathie (south asian) ha ka riam ka beit jong ki.
Ki samla ki lah lehse ban sngew sarong bad kham sngew kyntnied ban ioh riam pyrthuh nongwei, hynrei ka dak jong ka jinglong tynrai ka la nangjah rngai katba nangmih ki sngi.
Shano kein kane kan ialam, niuma ka Globalisation ne kata ka jinglong kawei ka pyrthei ka la treikam, hynrei ka jaidbynriew ka la nangtlot bad nangduk katba nangmih ki sngi.
Lah ban ong ba mynta hi ym lah shuh ban iohi ia ka jaidbynriew hapdeng ki samla lait noh tang ki longkmie ba la kham rangbah, wat na kine ruh la bun kiba iatynneng nongwei lut.
La jia aiu ia ka akor burom kaba la iaroh eh hapoh ka ri India bad ruh hapoh ka jylla Meghalaya.
Hapdeng ki ri ka pyrthei la ithuh ia ka India kum kawei na ki ri kaba don burom kumjuh ruh ka jylla Meghalaya bad khamtam ka jaidbynriew Khasi la tip kum ka jaidbynriew tip briew tip blei.
Hynrei kane rynjain mynta pat ka dap tang da ki kam leh jubor khamtam eh ai ki kynthei, khynnah bad ruh ki longkmie kumjuh.
Ka long kaba isaitmet ban iohi ia ka jingkiew stet jong kane ka kam sniew bad kat kum ka National Crime Record Bureau (NCRB) ha India.
Kum shi bynta ban phai dien pat sha ka jingshah lehbein jong ki kynthei la iohi ba ha u snem 2008 kitei ki kam leh jubor ki la jyllei shisha haduh ba ki la pynsuhjer ia ki kynthei.
Ha ka jaidbynreiw Khasi ka jingshah lehbein jong ki kynthei ka dei hi ka jingshah lehbein jong ka jaidbynriew, namar ba ki kynthei la niew ia ki ba ki dei ka burom ka ijot jong ka jaidbynriew.
Hynrei ka long kaba sngewjli ban pyrkhat ba mar ia sdang u 2009, ha ka 1 tarik u Kylla lyngkot, kawei ka longkmie ka la shah rahbor bad shah leh beijot ha palat 5 ngut ki riew runar ha ki thain ka Mawlyndep.
Kumjuh ruh kawei ka samla pule MBA ka la shah leh beijot ha 10 ngut ki runar ha ki thain jong ka Noida ha ka 5 tarik mynta u bnai.
Ki TV channel ki niew ia kane ba ka dei kawei na ki kam ba lehrain eh ka ri India.
Ka la don ka jingiamir jingmut kaba jur bha jong ki kynthei bad wat ki riew ain hapoh ka ri halor jong kum kitei ki jingjia bad kumno ban wanrah ia ki lad ki lynti ban teh lakam ia ka.
Haba ianujor bad kiwei pat ki jingjia ha kiwei pat ki bynta jong ka ri ne ki jylla, ym lah ban len ka jylla Meghalaya kaba dang don tang shi troh ka jingbun briew ka la roi bha ha kine ki kam sniew.
Kumta ka sorkar lyngba ka tnad pulit ka donkam bah thaw shisha ia ki ain kiba kham khlain na ka bynta ban iada na ka jingshah thombor bein jong kiba lui lui.
Hynrei ha ka juh ka por ka imlang sahlang ka dei pat ban long kaba peitngor.
Ban tip khambha ia ka jingroi palat jong kane ka kam ka long kaba donkam ban iit bniah ne survey ia kiei ki daw kiba la kha roi.
Hooid ki kynthei ki sngewthuh eh ia ka jinglong ba kyrpang bad ba laidluid jong ki ha ka imlang sahlang, hynrei lada iit ia ka tynrai tharai ki shynrang kin lah ban ai ai ka jubab kaba kham paka kaei ka daw kaba la pynlong ban pynjia ia ki kam leh jubor.
Ym lah ban len hi ruh ba ka rukom im briew man briew ha kine ki sngi katba nangstad katta ka nang synjor bad ba ka akor ka burom ruh ka nanghiar.
Katba nang pyrthuh bud ia ki nongsepngi kumta ruh ki kam sniew ki nangroi kum sha ri sepngi.
Kiba bor kiba peit ia ka ain kum ki pulit kiba donhok ban tohkit halor ki jingjia kin lah ban batai khambha ia kaei ka daw kaba kito ki nongleh kam sniew ki shlur ne ki brai ban leh ia ki kam pohjait.
Hato ka dei ka riam ki kynthei kaba pynbrai, ka jingpeit phlim palat, ka jingpeit ia ki kot khlem akor, ka jingkyrni dih drok, ka jingsynjor ka jinglongshynrang, ka jinglehkput ne kiwei pat ki daw.
Iwei i longkmie ki la pynpaw ba ka riam jong ki samla kynthei ka dei kawei kaba i mutsniew (suspect) ba kadei kawei na ki jingkhang sha katei ka kam.
Kiba riew spah ki riam bad kiew beit ha ki kali la jong ban leit ban wan.
Kiba hapdeng ruh ki riam bad kiba duk eh ruh ki riam bad ki iaid laitlan kum ki paidbah hi.
Hynrei kaei kaba sngewsih ka long na kum kine ki jingmutsniew (suspect), kiba ngat pat ha ka apot ki dei kito kiba lui lui kiba ym don ki lad jingiada.
Hooid sngewtynnad ban iohi ia ka jingiamir jingmut jong kito kiba la nang la stad halor katei ka phang, hynrei ka don ruh kaba donkam ban shim lang ia ka jingai jingmut jong ki longkmie kiba ieit ia ka burom ka akor Khasi la jong.
Ha kaba kut ka riam khyllah than ym tang ba ka wanrah ia ki soh pyut, hynrei ka wanrah ruh ia ka jinglong duk jong ka jinglong tynrai ne ka Identity jong ka jaidbynriew.
Shillong, Naiwieng 25: Hynne ka Sngi Saitjaiñ la ïoh ban sdang pyntyllun shakhmat ïa ka rynsan ïakura kaba la tip da ka 7th Elite Men’s National Boxing Championship hapoh SAI Indoor Hall kaba ha NEHU.
Hynne ka sngi sdang la ïoh ban pyndep haduh 41 tylli ki jingïakhun (bout) na ki 13 tylli ki kyrdan ïalehkai.
ïa kane ka lympung kaba la sdang hynne ka 25 tarik Naiwieng ka ban kut ha ka 1 tarik u Nohprah, la pynlong da ka Meghalaya Boxing Association (MBA) bad ka BFI ha ryngkat ka jingkyrshan da ka tnat Sports and Youth Affairs, jong ka Sorkar Jylla bad la plied pyrda da u Secretary General ka Boxing Federation of India (BFI), u Hemanta Kumar Kalita kum u kongsan.
Ha kane ka sngi sdang la ïadon lang u Working President jong ka Meghalaya State Olympic Association, u Bah John F Kharshiing kum u symbud kongsan, bad ruh ka Director jong ka tnat Sports and Youth Affairs ka sorkar jylla, ka Kong Isawanda Laloo IAS, u General Secretary ka MSOA Bah Finely L Pariat, u Assistant Director ka SAI Shillong u PS Chauhan lem bad u President ka Assam Boxing Association u Kamal Goyary.
Kumba la sakhi, ka nongbah Shillong ka la ju pynlong barabor ïa kum kine ki lympung ïalehkai kiba heh ha ki snem kiba la leit kum ka North East Olympic Games 2022, National Ranking Archery Tournament 2023 bad ka Senior National Table Tennis Championship 2022.
Haba ai jingkren ha kane ka sngi, ka Kong Laloo ka la ong ba ka long ka burom ïa ka Jylla hi baroh kawei ban pynlong ïa kum kane ka lympung.
“Ngi sngwkmen eh ba ka BFI bad ka MBA kiba la ïatreilang ban pynlong ïa kane ka lympung ïalehkai.
Ha kajuh ka por ka long ka kabu ksiar na ka bynta jong ngi ym tang ban pynlong ïa kane ka lympung bad ban sakhi ruh ïa ki sap ïalehkai jong ki khlur ïakura kiba na kylleng jong ka Ri, hynrei ba ki rangiakura ka Jylla kin ïoh ban pyni ïa la ki sap ki jong ki bad ba kin nangkiew shaphrang ha ka kam ïalehkai.
"“Ki don shibun ki samla kiba donsap ïakura napoh ka Jylla bad mynta ki la nangbun lyngba ka jingtrei shitom ka MBA ha kaba ki la ïoh ban ïashim bynta ha ki zonal bad regional, “ ka la bynrap.
Ka Kong Laloo ka la ai burom sha ki coach kum u Bah Torak Kharpran bad ka Roshni Bhusal, kiba mynta ki long kum ki coach ban ai jinghikai ïa ki nongïakura jong ka ri.
Na ka liang ki bor pynïaid ki la ïoh ban pynkup burom ïa kitei arngut ha kane ka sngi plie ïa kane ka lympung.
Shuh shuh ka Director ka la pynpaw ba na ka liang ka Sorkar Jylla lem bad ka BFI ki la soi ïa ka memorandum of understanding (MoU) na ka bynta ban kyntiew ïa ka boxing ha kane ka jylla.
Ka la pynpaw ruh shaphang ka Elite Pathway Programme ïa kaba la ïatreilang bad ka MSOA na ka bynta ban ithuh ïa ki sap ïalehkai.
“Nga khmih lynti ba kane ka lympung ka long ka jingïarap ban nangsei ïa ki sap ïalehkai jong ki khynnah.
Ki samla ïalehkai jong ngi kin nangïoh mynsiem lyngba kane ka lympung ïalehkai," la ong ka Kong Laloo da kaba bynrap, “Nga khmih lynti ban ïohi ïa kiba bun ki rangiakura ba kin ïoh rung sha ka Paris Olympics ka ban long ha u snem ban wan.
"U Bah Kharshiing ha ka jingkren ka jong u, u la ong ba lyngba ka jingïoh ban pynlong ïa kum kine ka lympung ka long ka jingïarap ïa ka Jylla ba kan nanglah ban sei shuh shuh ïa ki nongïalehkai ba donsap ha rynsan ïakura ki ban paw hapoh ka ri lem bad kiwei ruh ki jait jingïalehkai.
Ha kawei pat ka liang u Kalita u la ai khublei ïa u Myntri Rangbah ka Sorkar Jylla u Conrad K Sangma lem bad ïa ka Sorkar ka jong u na ka bynta kane ka lympung.
Ha kane ka lympung ki la don haduh 398 ngut ki rangïakura na ki 37 tylli ki jylla, union territory bad kumjuh na ki sports board.
“Kane ka long ka lympung ïalehkai kaba kongsan na ka bynta jong phi.
Ki nongjop ki ban khur tang ha kane ka lympung kin ïoh rung sha ki prokram kilanmet jong ka ri bad kito ki rangïakura kiba kynsai kin ïoh ban leit sha Italy na ka bynta ka lympung ïakura knieh rung sha ka Olympic.
"Ha kane ka sngi ki rangïakura ka ri ki la ïoh ban kiew rynsan ha kane ka lympng.
U Banjop Nongkhlaw (51-54kg bantamweight) u la shah rem da ka knockout ha u Mohammed Bilal jong ka Telangana tang ha ka wat kaba nyngkomg, kumjuh u Balnas Sangma u la ïakynduh pyrshah ïa u rangiakura na Goa u Nikhil Gaonkar, ha kaba u la shah rem ha ka 67-71kg light middleweight bout.
Kawei pat ka jingïakhun ka la long hapdeng u Justerwell Jyrwa ha ka middleweight 71-75kg pyrshah ïa u Abhishek Shaw uba na Bengal.
Kane ka lympung ïalehkai kan bteng biang mynta ka sngi U Blei bad yn sdang naduh ka por 11 baje mynstep.
Nongstoiñ, Naiwieng 24: Ka Nongstoiñ Social Service Society (NSSS), kawei na ki seng trei mon sngewbha jong ka Meghalaya, ka la ïoh ïa ka Mahaveer Award ba la ai da ka Bhagwan Mahaveer Foundation, Chennai.
Ka NSSS ka la shah jied na ka thup ‘Community & Social Service’ napdeng ki spah tylli ki NGO jong ka Ri India.
Kane Award ka kynthup ïa ka 10 lak tyngka ka pisa, ka Citation (syrnod) bad ka Memento (jingsah kynmaw).
Ka NSSS ka la ïoh jingtip ïa kane ka jingïoh khusnam naduh ka 26 tarik u Nohprah 2022 bad la pyllait khubor paitbah ha ka 12 tarik u Kyllalyngkot 2023.
Hynrei ïa ka khusnam la sam ha ka 23 tarik u Naiwieng 2023 ha Chennai da u Lat ka Tamil Nadu R.
N.
Ravi Governor ha Raj Bhavan, Chennai ha ryngkat ka jingdon lang u Founder (Nongseng) bad ki Trustee jong ka Bhagwan Mahaveer Foundation.
Ïa kane ka khusnam ka NSSS la leit pdiang da u Fr.
James Anderson Syiemlieh u ba dei Director barim ka NSSS bad u President ba thymmai jong ka NSSS, ha ka jingdonlang u Fr.
Roland Lyngdoh u President barim jong ka NSSS, u Fr.
Ditendar Lyngkhoi u Director Bathymmai jong ka NSSS bad u Fr.
Seberin Lyngdoh u Treasurer jong ka NSSS.
Ha kane ka sngi la sam ruh ïa ki Award sa sha ki 3 tylli ki seng kiba kynthup ïa ka Dhyan Foundation, New Delhi (jong ka thup Non-violence & Vegetarianism), Friends of Tribals Society, West Bengal (jong ka thup Education) bad Jan Swasthya Sahyog, Chhattisgarh (jong ka thup Medicine).
Na ka liang jong ka NSSS, la ai khublei ïa baroh kito kiba la ïarap sbun ban ïoh ïa kane ka burom.
Ka kyrpad ïa ka jingkyrkhu bad jingkitbok jong baroh ba kan nang ïai lah ban bteng ban ai ka jingshakri ïa kiba bun.
Shillong, Naiwieng 25 : U Myntri Khynnah ka Tnat Micro, Small and Medium Enterprises, u Bhanu Pratap Singh Verma mynta ka sngi u la ong ba ka Sorkar ka trei da ka mynsiem jong ka jingai jingshakri.
U la ong ïa kane ha ka prokram Viksit Bharat Sankalp Yatra ba la pynlong ha ka shnong Laitkseh kaba hap hapoh ka Mawryngkneng Block jong ka East Khasi Hills District, Meghalaya.
“U Myntri Rangbah Duh ba shemphang jong ngi u niewkor bha ïa ki briew kiba shem jingeh," la ong u Myntri.
U don ka jingsngew jan ïa ki briew kiba shem jingeh namar ki jingshem ha ka jingim jong u bad u la ong ba ka Sorkar ka niewkor tam ïa ki bad ki don ki sienjam ban pynthikna ba ki ïoh ïa ki jingshakri ha ki jaka ba ki sah.
U Myntri u la ong ba kane ka thain kam pat ju ïohi ïa ka roi ka par kumba la wan ha kine ki khyndai snem ba la dep.
U la ong ba ka rukom treikam jong ka Sorkar ka la wanrah ïa kane ka jingkylla.
U Myntri u la pyntip ruh ba ka Sorkar ka don ka jing thmu ban don ka jingkhuidkaba salonsar ha baroh ki shnong.
Ha ka jingkren shaphang ki jingjop hadien u snem 2014, u Myntri u la ong ba ki connection LPG ki la kiew na ka 50-55% ki shnong sha kumba 100% mynta, baroh mynta ki ïoh ïa ki dawai tika na ka bynta ki khynnah, ka jingïoh ïa ka um kor ha iing ka la kiew bun bun shah ha kine ki khyndai snem ba la dep, u la ong.
Ha ka jingbatai shaphang ka nongrim jong ka ‘Viksit Bharat Sankalp Yatra’ u la ong ba ka hok ha ka imlang sahlang ka wan tang haba ki jingmyntoi na baroh ki skhim Sorkar ki poi sha baroh ha kajuh ka rukom.
Ha kane ka Yatra, ka Sorkar kan leit sha baroh ki shnong jong ka ri ha ka rukom treikam mission mode bad kan pynlong ba baroh kiba shem jingeh kin ïoh ïa ki jingmyntoi na ki skhim Sorkar, la ong u Myntri.
U Myntri u la ong ba u ngeit ba kan don ka jingpynpoi 100% ki skhim Sorkar bad u la ong ba u ap khmih lynti ïa ka sngi ha kaba baroh kiba duk ba suk kin don ki card ban ïoh ei ïa ki mar bam, ka gas connection na ka skhim Ujjwala, ka bording elektrik ha ki iing jong ki, ka um kor, ka Ayushman Card bad ka iing kaba bïang.
U Myntri u la kren ruh shaphang ka jingthmu jong u ba baroh ki nongrep bad ki nongbylla kin don hapoh ki skhim bai bam tymmen bad ba ki samla ki ïashim bynta ha ka Mudra Yojna ban pynurlong ïa ki jing thmu jong ki.
“Ka Viksit Bharat Sankalp Yatra ka dei ka jingpynthikna u Narendra Modi na ka bynta kiba duk ba suk, kiba shem jingeh, ki longkmie, ki samla bad ki nongrep jong ka Indïa," u labynrap.
U Verma u la kren kyrpang shaphang ka PM Vishwakarma Yojana bad u la ong ba kane ka skhim ba thymmai ka pyni ba ka Sorkar Pdeng ka ieng skhem na ka bynta ka jingplie lad ïa ki sap jong baroh ki briew ha ka jingïaid lynti sha ka Indïa kaba la kiew shaphrang.
U la ong ba kane ka skhim kan ai ki atïar jinghikai katkum ka juk mynta sha ki paralok Vishwakarma.
U Myntri u la ong ba u ngeit skhem ba ki saw tylli ki Amrit Stambh jong ka Amrit Kaal kiba long ka bor jong ki longkmie, ka bor jong ki samla, ka bor jong ki kam rep bad ka bor jong kiba duk ba suk bad kiba pdeng ka ïoh ka kot kin ïalam lynti ïa ka Indïa sha ki klïar kiba thymmai bad kin pynkylla ïa ka Indïa sha ka ri kaba la kiew shaphrang.
U Myntri ka Tnat Animal Husbandry and Veterinary jong ka Sorkar Meghalaya, u Bah Alexander Laloo Hek ha ka jingai jingkren jong u, u la ong ba ka Sorkar ka la pyntreikam ïa ka Direct Benefit Transfer (DBT) ban weng ïa ka jingmushlïa ki briew bad ban tehlakam ïa ka jingjah pisa da ka jingïarap jong ka teknoloji.
Ki jingkylla ha ka rukom synshar ba la wanrah da u Myntri Rangbah Duh, u Narendra Modi kim sahkut tang ha ki kam synshar hynrei ki wanrah ïa ki jingseisoh ha ka imlang sahlang bad ka ïoh ka kot ruh.
U Bah Hek u la ong ba ki bun bha ki skhim hapoh ka tnat Animal Husbandry and Veterinary bad ka tnat Fisheries kiba ai jingmyntoi ïa ki nongrep kum ka Aquaculture Mission, Poultry Mission and Piggery Mission.
U la ong ba ki nongrep ki lah ban shim ïa ki skhim bad ki prokram bapher bapher ha kaba ka subsidy ka long kaba heh bha.
“Ngi ieng skhem na ka bynta ka jingkyntiew ïa ka ïoh ka kot ha ki jaka nongkyndong," u la ong.
La don ruh ki prokram ‘Jan Bhagidari’ bapher bapher kum ka jingïathuh ki briew shaphang ki jingshem jong ki shaphang ki skhim Sorkar Pdeng hapoh ka Mere Kahani Meri Zubani, ka jingpyntreikam pura ïa ki skhim kum ka Ayushman Bharat, Jal Jeevan Mission, Jan Dhan Yojana, PM Kisan Samman Nidhi Yojana, ODF Plus status, ka jingpyni ïa ka jingpyndonkam ïa ki drone ha ki kam rep, ki health camp bad kiwei kiwei.
Ki nongshong shnong ki la wan shakhmat ban ai jingtip shaphang ki jingshem jong ki haba ki la shim ïa ki skhim Sorkar.
Ka Kong Baphira Nongdhar, ka nongrep na ka shnong ka la ong ba ka ju trei kum ka nonghikai ha ka skul shimet hynrei ka la ieh noh ïa kane ka kam ha u snem 2009.
Ka la phai sha ka kam rep ban kamai jakpoh.
Ka la ïoh shibun ki jingmyntoi na ka Krishi Vigyan Kendra.
Ka la ïoh ïa ka solar water pump bad ka jinghikai ha ka jingrep tit, ka kam rep ka bym pyndonkam dawai bad ki rukom tehlakam ïa ka jingpynjulor ki khnïang ïa ki mar rep.
Ka dei ka dkhot na ka shnong na ka bynta ka State Seed Production.
Ka dei ruh ka nongthung phan kaba la kyntiew kyrteng ïalade.
Mynta, ka kong Nongdhar ka pyndonkam ïa kane ka solar water pump ha ka jaka rep jong ka bad kam pyndonkam ïa kiwei kiwei ki lad pynpoi um sha ka jaka rep jong ka.
Ka Kong Markun Marboh pat ka la ong ba ka la shna ïa ka iing jong ka lyngba ka PM Awas Plus Yojana ha u snem mang tyngka 2021-22.
Ka la pyndep ïa kane ka iing hapoh 95 sngi katkum ki kyndon.
Ka la ïoh T.
1.
3 ban shna ïa kane ka iing.
Ka don ïa ka job card bad ka la ïoh palat T.
26,000 lyngba ka MGNREGA ban shna ïa kane ka iing.
Ka la ïoh ïa kane ka T.
1.
3 lak ha ki lai tylli ki bynta – T.
52,000 ha ka bynta kaba nyngkong, T.
58,500 ha ka bynta kaba ar bad T.
19,500 ha ka bynta kaba lai.
Mynta ka sngewkmen bha ba ka la lah ban shna iing ïa ka longiing jong ka bad pynbïang ïa ki jingdonkam ha kane ka iing.
Kan sa ïoh ruh ïa ka um kor lyngba ka Jal Jeewan Mission.
Ka la ïoh ruh ïa ka tyndong gas lyngba ka Pradhan Mantri Ujjwala Yojana bad shen, ka iing jong ka kan sa bïang lut ha baroh ki bynta.
La pynbïang ruh ïa ka painkhana ha kane ka iing lyngba ka Swachh Bharat Mission.
Ka Kong Mithilda Kharumuid kaba dei ka dkhot jong kawei ka Self Help Group kaba tip kum ka Mynjurlang ka la ong ba ki la ïoh jingmyntoi na ka National Rural Livelihood Mission.
Ka Mynjurlang ka dei kaba pynmih ïa u shynrai.
Man ka taiew, ki dkhot jong kane ka kynhun ki thep T 10 ha ka account jong kane ka kynhun.
Ki la thied ïa u shynrai da kane ka pisa.
Ki la ïoh ruh ïa ka grant kaba T.
15,000 na ka Block.
Kane ka SHG ka pynshlur ruh ïa kiwei kiwei ki longkmie ba kin ïasnoh kti lang bad ki khnang ba ki ruh kin ïoh ïa ki jingmyntoi kum ki jinghikai ha ki kam kiba ïadei bad ka pisa.
U Myntri u la sam ruh ïa ki certificate sha ki nongïoh jingmyntoi na ka PMAY-Gramin bad Pradhan Mantri Ujjwala Yojana.
Ka la don ruh ka drama halor ka phang Dharti Kahe Pukar Ke kaba ai jingbatai shaphang ka rukom rep tynrai, ka jingïada ïa ka marïang bad ka koit kakhïah ba la pyni da ki dkhot ka Self Help Group kaba la khring bha ïa ki nongshong shnong.
Jowai, Naiwieng 25: Ka kong Isawanda Laloo, IAS kaba dei ka Electoral Roll Observer hynnin ka sngi kala wan sha nongbah Jowai ban pynlong ïa ka jingïakynduh bad ki ophisar ka tnat Election kumjuh ruh ïa ki nongmihkhmat jong ki kynhun saiñ hima sima ha ka jingïadei bad ka jingïaid beit ïaid ryntih ka rukom pynbit pynbiang ïa ki Electoral Roll kiba ïadei naduh ka rukom pynrung kyrteng, ka jingpynbeit kyrteng ne ka jingkynriah jaka bad kiwei de hapoh ka West Jaiñtia Hills District.
Ka kong Isawada kala ïoh ban pynlong ïa ka jingïalang bad ki Electoral Registration Officer (EROs), ki Assistant Electoral Registration Officer (AEROs) jong ki san tylli ki Assembly Constituencies kiba kynthup ïaka1-Nartiang, 2-Jowai, 3- Raliang, 4-Mowkaiaw bad 7-Amlarem Assembly Constituencies hapoh ka kamra treikam jong u Deputy Commissioner, West Jaiñtia Hills District, Jowai.
shuh shuh ka kong Laloo kala pynlong sa ïa ka jingïakynduh lang bad ki nongmihkhmat jong ki Political Party bapher bapher ha kaba ki la ïoh ban ïakren ne phylliew jingmut ïaka rukom ïaid beit ïaid ryntih ka Electoral Roll hapoh ka District.
Ka la kyntu ruh ïaki nongmihkhmat jong ki Political Parties ba kin buh ne thung ïa ki Booth Level Agents, na ka bynta ban kham suk shuh shuh ka rukom trei kam hapdeng ka ophis jong ka Election bad ki Political Parties.
Ha kane ka juh ka sngi ka kong Laloo ila pynllait paidbah ruh ïa ka video lyngkot shaphang ka SVEEP (Systematic Voter’s Education and Electoral Participation) kaba ïadei bad ka Special Summary Revision (SSR) ïa kaba la pynbit pynbiang da ka kynhun “CHI IUNG".
Khliehriat naiwieng 25: Ka Meghalaya Early Childhood Development (MECD) and Rescue Mission ha ryngkat ka jingiatreilang bad ka Block Development Officer, Saipung C&RD Block ha ka sngi Thohdieng ba la lah ka la pynlong ïa ka ‘Block Level Sensitization on Early Childhood Development (ECD) Mission and Rescue Mission’ ha ka prokram ba la pynlong ha Latyrke Camp Office, Saipung C&RD Block ha kaba la wan iashim bynta lang da ka Additional Deputy Commissioner, East Jaiñtia Hills District, ka Kong J.
U Kharpuri, Block Development Officer, Saipung C&RD Block, Dr.
R Pyrtuh, District Medical &Health Officer, EJH, Dr.
D.
Shylla nalor kiwei pat ki heh sorkar, ki nongialam shnong bad ki nongshong shnong.
Haba kren ha ka prokram ka Additional DC ka EJH ka Kong J.
U Kharpuri ka la ban jur halor ka jingdonkam ban khmih bad sumar bniah na ka bynta ka jingheh jingsan jong ki khun ki kti naduh ba ki dang khunlung tad haduh ba kin da kynjoh sha ka 8 snem rta.
Ka la ban jur ruh halor ka jingdonkam ban pynlut ïa por bad ban btin ïa la ki khun ha ka lynti kaba dei katba ki nang heh nangsan.
Lyngba kane ka jingialang ka kyrmen skhem ruh ba ki nongiashim bynta kin rah ïa ka khubor halor ka jingdonkam ban shimkhia na ka bynta sumar sukher ïa la ki jong ki khun rit, kata la kalong ha ka liang ka bam ka dih bad kiwei pat ki bynta ha la ki jong ki iing ki sem bad hapoh ki shnong ki thaw.
Ha kane ka prokram ka la don ruh ka jingiashim bynta da ki heh sorkar kiba mihkhmat na ki tnat bapher bapher jong ka East Jaintia Hills, kaba kynthup na ka Tnat ka koit ka khiah, Social Welfare bad ka Tnat pule puthi nalor ki nongmihkhmat na ka Meghalaya State Rural Livelihood Society (MSRLS) bad ki heh sorkar na ka Meghalaya Early Childhood Development Mission (MECDM).
Ha kane ka prokram, ki nongai jingkren kiba la mihkhmat na ki tnat sorkar bapher bapher ki la kren halor ki mat bapher bapher kiba iadei ha ka liang ka pule puthi, POSHAN Abhiyan, Integrated Child Development Scheme (ICDS) bad kiwei kiwei.
Shillong, Naiwieng, 25: Ki shipai BSF ka Meghalaya ha ka sngi Thohdieng ki la pynpulom ïa ka jingthmu jong ki runar ban khaïi tuh ïa ka shini na u pud u sam jong ka ri India bad ïa kiwei kiwei ki mar khaïi kiba shongdor haduh 11 lak tyngka ïa kiba la thmu ban shalan sha ka ri Bangladesh.
Hadien ba la ïoh ïa ka jingtip kaba bniah na ki tnat syntiat, ki shipai BSF jong ka 200 Battalion ki la pynlong ka jingkhynra ha khapud jong ka Dambukaphal, West Garo Hills District.
Ha kane ka jingkhynra ki shipai BSF ki la ïoh kurup 5000 kilo ka shini India ba la thmu khaïi be-aiñ sha Bangladesh.
Ha kajuh ka por, ha kawei ka jingkhynra ki shipai BSF jong ka 110 Battalion Meghalaya ki la ïoh khang kdong ïa kawei ka trok Pickup ha khappud Kasinda, East Khasi Hills District, kaba kit ïa ka shini ba la thmu ban khaïi sha ka ri Bangladesh.
Ïa kine ki mar khaïi ruh la aiti noh sha ka ophis Custom ban leh ïa kaba donkam katkum ki kyndon jong ka aiñ.
Jowai, Risaw 09: Ki saw ngut kiba kiba la khlad na ka jingtwa ka khyndew kaba la jia hynnin ka sngi U Blei haka shnong Pynthorlangteiñ kaba hap hapoh ka Thadlaskeiñ Block,West Jaiñtia Hills District.
Mynta ka sngi naka liang ka Balang Presbyterian Pynthorlangteiñ haka jingpynïaid u Pastor Rev.
K.
Dkhar kila pyndep ka jingleh burom ba khadduh ïa kine kiba la khlad, da ka jingwan sngewkhia mynsiem jong kiba bun ba lang ha ryngkat ki um mat kthang na kiba haïing ha sem.
Ha kane kane ka sngi la wan synranlang naduh ki nongïalam shnong, ki nongïalam Balang, ki kur ki kha, ki marjan marpa, ki lok ki jor nalor kiwei de.
Hadien kane la leit rah ïa ka met jong ki sha u Lum jingtep ka Balang Presbyterian Pynthorlangteiñ ha kaba la pyndeh khadduh ïa ka jingleh burom da ka jingkren lyngkot, ka jingrwai bad ka jingduwai.
Kine kiba la khlad ki long u kpa jong ka ïing (L) Kpa: Biangki Phawa 29, ka kmie (L) Pynjanai Ryngkhlem 25, ar ngut ki khun u (L) Edify Ryngkhlem 5 bad ka (L) Vladaroi Ryngkhlem 3 snem ka rta bad kane ka longïing ki long tang kum ki nongtrei bylla sngi na ka kam shoh mawria.
Na ka liang u Waheh Shnong u ma Army Lipon uba dei ruh u nonghikai haka Government Skul jong ka shnong hashwa ban leit rah ïa ki mat sha u lum jingtep, ula ïathuh ba u Edify u dei u khynnah uba tip sngi bha bad uba don ka akor ka burom kaba kham pher, ula ïathuh ba marsien lait na skul u mareh sha ka jaka trei ka kmie u kpa jong u ban rah ja sngi kumjuh ban ïarap lang ïa ki ha ka kam ba ki trei.
Shuh shuh ula ïathuh ba kane ka longïing ka long kaba dang sdang ban kiew shakhmat ha kiba bun ki bynta kata naduh ki kam haka Balang bad kumjuh ha ka imlang ka sahlang bad ki long ruh ki briew kiba kloi ban ïarap lang ha kano kano ka bynta bad bunsiem ki ju pyni ïa kata ka durkhmat phuh samrkhie.
Jerusalem, Risaw 09: Napdeng ki spah ngut ki nong Israel kiba la shah rahbor ha ki lehnoh Hamas ha ka sngi Saitjaiñ ha ka por ba shah hiar thma ka Israel, uwei udei u riew tymmen uba ka Israel ka la ong ba udei uba lait im na ka jingshah leh beiñ ha ki Shipai Nazi jong u Adolf Hiltler ha ka thma bah pyrthei kaba ne kata ka Holocaust.
La ïathuh ba une u riewtymmen udei uba la shu shong ha ka wheel chair bad la suba ba ki lehnoh ki la rahbor ïa u na ïing, namar ki Hamas ym tang ba ki la siat pathar ïa ki riew paidbah ha ki surok, hynrei ki la rung ruh sha ki ïing ki sem bad siat ïap bad rahbor ïa ki briew.
