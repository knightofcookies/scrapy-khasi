Ïa kitei ki Nongïalam barim jong ka PDF bad Congress kiba dang pynïasoh thymmai, la pdiang da u MLA ka Nongstoiñ u Bah Macmillan Byrsat, u ba long ruh u President jong ka NPP Nongstoiñ Block, ha ryngkat ka jingsakhi bad ki spah ngut ki nongïalam ba shakhmat jong ka party.
Haba kren ha katei ka jingïalang, na ka liang jong u Bah Starvid Kharbani, Vice President barim jong ka Congress, u la ïathuh ba ka jingpynïasoh jong u bad ka NPP, ka dei na ka jinglah jong u Bah Macmillan ban treikam bad ban pynkylla ïa ka Nongstoiñ Constituency baroh kawei.
“Nga peit ïa u briew u ba lah ban treikam bad u ba lah ban pynkylla dur ïa ka Constituency bad nga ïohi tang ïa u ne u rangbah, u ba don shisha ka mynsiem ban trei na ka bynta ki kam pynroi ha ki liang baroh bad kumjuh ban ïalam ïa ki paitbah jong ka Nongstoiñ Constituency", ong u Bah Starvid bad bynrap ruh, “Ym don u briew u ba kyrngah ïa ka roi ka par bad satang u ba matlah u bym ïohi ïa ki kam kiba u MLA ka Nongstoiñ u leh".
U Bah J.
G.
Rynñiaw u la ong ba na ka liang jong u, u la la don lypa ka jingïap mat ïa kane ka party NPP, namar ka dei ka party kaba lah ban ïalam ïa ka jylla.
U la ong ba ki nongïalam jong kane ka party ki dei shisha ki briew kiba la ih shisha bad kiba nud ban tare ïa ki kam kiba kiwei ki sorkar kim nud ban ktah.
U la ïathuh ba tang mar ïa dep ban pynbeit ïa ki kam pud kam sam hapdeng ka Meghalaya bad Assam, u la pynpaw ba u sngewhun shisha ïa ka jingïalam jong ka NPP, khamtam kaba la jan pyndep wat ïa ka issue kharmetor kaba la neh da ki phew snem.
U Bah Macmillan Byrsat MLA ka Nongstoiñ, haba kren pdiang ïa kitei ki nongïalam jong kiwei pat ki party, u la ong ba ki paitbah jong ka Nongstoiñ ki dei kiba stad palat ban jied ïa u Nongmihkhmat, khamtam ha u snem 2018 namar ki jied ïa u briew na ka party kaba ïalam ïa ka sorkar ym ïa kiba shah ïalam ne ïa ki briew na kiwei ki party kiba don ha ka liang pyrshah.
U la ïathuh ba kiba bun ki project kiba kynthup ïa ka Nongstoiñ Urban Water Supply, kaba la sahkut namar ka jingbym don pisa ha kine ki snem ba la lah, mynta katei ka kam ka la jan dep.
Ki surok PMGSY ki la wan poi sha man la ki dong jong ka Constituency, ka surok na Nongstoiñ-Wahkaji shaduh Ranikor ka la sdang ban trei, ka surok na Nongstoiñ-Kyrshai lyngba ka Rambrai, la dep ban aiti ban sdang pyntrei noh.
Ki kam pynroi ha baroh ki liang ba kynthup ïa ka jingpyntrei ïa ki skul, ki college bad kiwei kiwei, ki jingïarap sha ki nongrep, ki lad jingïarap sha ki longïing ba duk bad sha ki shnong ki thaw bad kiwei kiwei.
U Bah Macmillan u la ong ruh ba ka jingwan rung jong ki nongïalam ba hakhmat jong ki party bapher bapher sha ka NPP, ka dei shisha ka kabu ban nang pynkhlaiñ ïa ka party khamtam ka jingwan rung jong ki briew kiba la ïaw bha ka rta bad ka jingmut jingpyrkhat kan pynkhlaiñ shibun ïa ka party ha Nongstoiñ.
U la ïa wer ïa ki ban ai ka kti kamon ka kti kadiang, ban ïatreilang bad pynsngewthuh ïa kiwei pat ki bym pat shym la rung sha katei ka party.
Nongpoh, Jymmang 02 : Ban shim ïa ka bynta na ka bynta ban pynneh pynsah ïa ka khlaw kur bad ha kajuh ak por ban ïada ïa ka mariang kaba dei na kajingpynjot pathar ha kine ki snig kiba mynta, ka Kur Khymdeit Nongtluh Mathan ha Ri Bhoi ha ka sngi saitjaiñ ka la pynlong syndon da ka jingthung dieng ha ka khlaw kur kaba don hapoh ka shnong Umkon ha Ri Bhoi District.
Ïa kane ka jingthung dieng ba la pynlong da ka Kur Khymdeit Nongtluh Mathan ha Ri Bhoi la ïalam da u Bah Donbok Khymdeit, uba dei u kñi ka Kur Khymdeit bad la don lang ruh da u nongaibuit ka kur Khymdeit, u bah Flying Khymdeit, u Bah Sterin Khymdeit kum u President ka kur, u Bah Strey Khymdeit, Secretary kur bad ryngkat kiwei kiwei ki dkhot jong ka kur Khymdeit ba hap ha ka Nongtluh Mathan ha Ri Bhoi.
Ha kane ka sngi, ka kur Khymdeit Nongtluh Mathan ka la lah ban thung ïa ki dieng ha ka khlaw kur kaba la kot sha ka 400 tynrai ki symbai dieng bad kum ka kur Khymdeit ka ai ruh ka jingkhublei kaba kyrpang ïa ka tnad Social Forestry ha Ri Bhoi kiba la kloi ban ai ïa kine ki symbai dieng b akum ka kur ka la lah ban thung kyrpang hapoh ka khlaw kyntang jong ka kur Khymdeit.
Haba kren ha kane ka sngi, u Bah Donbok Khymdeit, Kñi ka Kur Khymdeit, u la ong ba kane ka jingshim ka kur Khymdeit ha ka sienjam ban pynlong ïa ka jingthung dieng hapoh katei ka khlaw kyntang ka kur, ka dei ka jingangnud ka kur Khymdeit ban pynneh pynsah ïa ka khlaw kyntang jong ka kur kaba long ka jingmyntoi jong ki para ki pyrsa hadien habud.
U la ong ruh ba kum ka kur Khymdeit ka don ruh ka jingangnud ban pynlong ïa kane ka khlaw kum kata ka khlaw kyntang jong ka kur (Sacred Grove), ha kaba ha kine ki sngi la ñiar ban lap ba dang don ki khlaw kiba heh bad kiba rben hapoh ka jylla bad khlem pep lada ngi lah ban pynneh pynsah ïa ki dieng ki siej kiba don hapoh kane ka khlaw ngi lah ruh ban pynneh pynsah ïa ki mrad bapher bapher ha kaba ha kine ki sngi bun ki la duh jaid na ka daw ka jingpynjot pathar palat ïa ki khlaw ki btap.
Namarkata, u la bynrap ruh da kaba ong ba ka Kur Khymdeit kan dang ïai sumar sukher ïa kane ka khlaw bad kum ka Kur Khymdeit hi baroh kawei kin don lang ka jingïatrei lang na ka bynta ban pynneh pynsah ïa kane ka khlaw ba kyrpang jong ka kur, namar lada ngi lah shisha ban ïada ne pynneh pynsah ïa kane ka khlaw ka don ka jingkyrmen ïa ka kur bad khamtam ha kaba ïa dei bad ka jingpynneh pynsah ïa ki khlaw ki btap kiba long pat ka nuksa na ka bynta kiwei ba ki dei ban don ka mynsiem jong ka jingïatrei lang ban ïada ïa ka mei mariang, la bynrap u Bah Donbok Khymdeit, Kñi ka Kur Khymdeit na Nongthluh Mathan ha Ri Bhoi.
Nongstoiñ, Jymmang 2: Ka long kaba sngew tynnad ba ka Gordon Robert Hospital ka jaka sumar kaba hap ha ka jingpeit jingkhmih jong ka Khasi Jaiñtia Presbyterian Assembly, ka la lah ban pynïar shuh shuh ïa ka jingshakri ïa ki para briew ha kylleng ki jaka wat haduh ki nongkyndong ruh.
Katei ka jingshakri jong katei ka Hospital ki long da kaba pynkha sa da kiwei pat ki jaka sumar kiba la tip kum ki Rural Health Centre, kiba la tei ha ki nongkyndong na kabynta ban ai ka jingshakri na ka bynta ki paitbah kiba duk ba suk.
Haduh mynta ki la don saw tylli ki RHC kiba ka Robert Hospital ka la tei, kata ha Mawphlang, Laitmawsiang, Thangsning bad ha Myrïaw ïa kaba la plie ha ka 19 tarik u bnai Lber jong u snem ba la dep kum ka jaka trei kam ba shi por, kaba la pynlong ha ka ophis jong ka Myrïaw Presbytery kaba don hapdeng jong ka shnong Myriaw.
Dei tad haduh mynta ka sngi ka 2 tarik Jymmang 2022, ba la lah ban pynbit pynbiang ïa ki kot ki sla kiba ïadei bad ka jaka kaba la ai sngewbha da I kong Nightingale Diengdoh I ba dei I khun ksiew jong u (L) Syiem Soiñsingh Syiem u Syiem jong ka hima Myrïaw, na ka bynta ban tei ïa katei ka jaka sumar ha kaba la ïoh ban plie ruh ïa u maw nongrim da u Ma Sñiawbhalang Dhar Myntri ka tnad Urban Affairs Commerce & Industries jong ka sorkar jylla.
Ha katei ka sngi shuwa ban plie ïa katei ka centre, la pynlong ïa ka jingïalang ha madan jong ka shnong Myrïaw, ha kaba la pynïaid da u Pastor S.
S Majaw u ba dei u Chairman jong ka Robert Hospital Governing Board ha ryngkat ka jingïadon lang jong u SPastor D.
Rymbai Moderator KJP Assembly,Tymmenbasan F.
J Mairom Organising Secretary Centenary Celebration Committee Pastor S.
Dkhar Senior Administrartive secretary K.
J.
P.
Assembly, u Dr W.
R Kharlukhi M.
P.
Rajyasabha, u ba la shah khot kum u symbud kongsan , u bah A.
Nongbri Additional Deputy Commissioner Esatrern West Kasi Hills, ki Pastor jong ka Myrïaw Presbytery, ki Rangbah shnong, ki Nonghikai, ki khynnah skul bad ki paitbah nongshong shnong na katei ka thaiñ.
Ha kajuh ka por la ïoh ban pule na ka ktien jong u Blei bad duwai da u Tymmenbasan D.
K.
Kharshandi.
Ha kane ka sngi la ïoh ruh ïa ka jingkren pdiang bad ka jingpynshai lyngkot ïa ka rukom treikam jong ki RHC da u Dr R.
Nongrum Medical Supritendent H.
Gordon Robert Hospital.
Nalor kata la ïoh ïa ka jingkren na u Dr.
W.
R.
Kharlukhi ha kaba u la pynkynmaw ba ka mission ka jong u Trai Jisu haba u dang don ha ka pyrthei, ka long ban pynim bad ban pynkhiah.
Kumta ka jingshakri jong ka KJP Asdembly lyngba ka Dr H.
Gordon Robert Hospital da kaba tei ïa ki Rural Health Centre, ka dei ka lad ban shakri ïa ki para briew ym tang ha ka jingkoit jingkhiah jong ka met hynrei ban long ruh ki nongpynkoit ïa ki jingpang ba kynja mynsiem.
U Dr Kharlukhi kum u MP bad ruh u symbud kongsan, u la ong ba nalor ka laiphewphra lak tyngka kaba la dep mang na ka bynta ban tei ïa ka RHC, u la kular ban kyntiew biang sa khatsan lak tyngka bad ha u bnai Risaw ki nongpynïaid jong ka Committee ki dei ban pynbiang noh ïa baroh ki jingdonkam.
U Ma Sñiawbhalang Dhar haba kren kum u kongsan, u la ong ba un ym lah ban kular ei ei na ka bynta katei ka RHC, hynrei u la ong pat ba ïa ki jingdonkam baroh ki nongpynïaid jong ka Komiti kin sa wan mih ha ophis jong u, na ka bynta ki jingdonkam baroh na ka bynta ban pynbit pynbiang ïa katei ka RHC.
La pynphuh pynphieng bad pynsngew tynnnad da ki jingrwai jong ki khynnah skul bad ki dkhot jong ka Standing Choir Myrïaw Presbytery.
Nongpoh, Jymmang 02: Kum ka jingshim bynta lang ban rakhe ïaka Northeast Festival 2022 bala pynlong ha baroh ki jylla ka thaiñ Shatei Lam Mihngi naduh ka 28 Ïaiong haduh 4 tarik Jymmang 2022, da ka Ministry of DoNER jong ka sorkar pdeng kaba dei ruh shibynta ka jingpynkhreh ïaka jingdap 75 snem jong ka ri India, ka ophis u Deputy Com missioner ka Ri-Bhoi District kila pynkhreh ban pynlong da ka Mega Event ha Ri-Bhoi District haka 3 tarik mynta u bnai ha madan Byrnihat.
Ïa katei ka prokram yn pynlong ruh halor ka jingdap 50 snem ka jylla, ka Beti Bachao Beti Padhao bad ka Azadi ka Amrit Mahotsaw jong ka jingdap 75 snem ka ri India bad ha katei ka jingshim bynta haka jingrakhe ïaka North East Festival naka liang ka bor district ha Ri-Bhoi kila pynlong ruh ki jait prokram bapher bapher ha kane ka taiew bad ki jingïakop bapher bapher kum ka jingkyntip ktien ban sa shim bynta da ki khynnah skul naduh klas VIII haduh XII naki Block bapher bapher ka Ri-Bhoi District haka 4 tarik mynta u bnai ha District Library bad la pyntip ruh ba haka 3 tarik mynta u bnai kan sa don ruh ka SHG Mela ha Madan Byrnihat.
Kumta naka liang ka ophis u Deputy Commissioner ka Ri-Bhoi District u la khot bad wer ïaki paidbah ban wan ïashim bynta ha katei ka prokram bad khamtam ki khynnah skul ban ïashimbynta haki jingïakop khnang ba katei ka prokram kan long kaba jop.
Jowai, Jymmang 02 : Ka Balang Katholik ka la ïoh phrungkhlieh ha shnong Borghat ha ka snem 1923 bad kan dap shispah snem ha u snem 2023.
Kum ka jingpynkhreh ia kane ka jingrakhe jingdap shispah snem ka jingwan ka Balang Katholik ha shnong Borghat, Parish Ladlakadong la wan plie ïa kane ka jingpynkhreh rakhe Jubily da ka kong S.
Shylla, ka kongsan bad u ma Joinriwel Pyrtuh Ex.
MDC kum u symbud kongsan.
Ha kane ka sngi da ki spahngut ki para bangeit napoh ka Parish Ladlakadong bad na ki Parish ba marjan kum na Ladrymbai Parish, Amlarem bad Parish Khliehriat ki la ïawan ban sakhilang ïa kane ka jingplie pynkhreh jubili jong ka Balang Katholik shnong Borghat.
Ïa ka jingkñia Mass bakhuid la lamkhmat (kongsan) da u Phadar Ferdinand Dkhar uba long ruh u Diocesan Administrator ka Jowai Diocese ha ryngkat ki Lyngdohsohblei kiba wan na kiwei kiwei ki Parish ka Jowai Diocese bad na ka Diphu Diocese, Karbi-Anglong Assam.
Ha shwa ban pynlong ïa ka jingkñia Mass bakhuid la pynher ïa ka Lama pynkhreh Jubili shispah snem jong ka Balang Katholik shnong Borghat da u Phadar Ferdinand Dkhar ha ka jingïasynranlang ki Lyngdoh sohblei, ki paidriewngeit bad ki riewkhmat ka thaiñ kiba la shah khot sngewbha.
Hadien ka jingkñia Mass bakhuid, ha ka nohphai sngi, la plie ïa u Mot jingpynkhreh jubili shispah snem ka Balang shnong Borghat da ka kong S.
Shylla.
Ka kong Shylla haba kren ha kane ka sngi, ka pynpaw ka jingkmen kaba khraw ba ka la ïohlad ban ïa kmenlang bad ki Para bangeit jong ka Balang Katholik shnong Borghat ha kane ka sngi plie jong ka jingpynkhreh jingdap shispah snem ka jingwan ka Balang Katholik ha shnong Borghat bad pynthikna ba kan sawan ban ïa donlang ha ka snem 2023, ka snem ban pynkut ïa ka jingrakhe jubili shispah snem.
Ha kane ka sngi la ïoh ruh ïa ka jingkren kyntu kynpham bad ka jingïatreilang ban nang pynkhraw ïa kane ka jingrakhe shispah snem jong ka Balang Katholik shnong Borghat da u Rangbah shnong ka shnong Borkhat, da u Dolloi ka Elaka Lakadong, u Phadar Anthony Peter, u Phadar Cresence Roy Laloo (Procurator ka Jowai Diocese), Fr.
Valen Samson (Parish Priest ka Parish Ladlakadong) bad na u Symbud Kongsan ma Joinriwel Pyrtuh bad na ki riewkhmat ki kynhun Balang bapher bapher jong ka shnong Borghat.
La ïoh ruh ka jingpynbyrngi ïa ki paidbah da ki jingrwai bad ki jingshad tynrai na ki khynnah skul jong ka Borghat Cicle UP School bad na ka Seng longkmie.
Ha kane ka sngi u Symbud kongsan ma Joinriwel Pyrtuh u la pyllait paidbah ïa ka Cazett jingrwai Jubili bad ïa ki Tiket Lucky Draw bad kyntu ïa ki paidbah ban ïa thied ïa kine ki Tiket kum ka jingpynmih fund na ka bynta kane ka jingpynkhreh rakhe jubili jong ka Balang Katholik shnong Borghat ka ban pynkut ha u bnai February jong ka snem 2023.
Ïa ka jingkren pdiang burom bad pynïaid ïa ka programme da u ma D.
Lyngdoh bad ïa ka jingkren ai khublei (vote of thanks) da u Secretary Balang, ka Balang Katholik shnong Borghat.
Jowai, Jymmang 02: Katba nangmih ki sngi ki kynthei kila nangkiew ha kiba bun ki liang bad kane kala paw bha ha ka jingai jinghikai kyrpang ïa ki kynthei kiba ha ka shnong Sabahmuswang ïa kaba la pynlong da ka Society for Urban and Rural Empowerment (SURE), haka 30 tarik u Ïaïong.
Ïa kane ka jingai jinghikai la pynlong ha ka ïingskul Hynñiaw Thyndai Memorial LP School SSA, Sabahmuswang kaba don haka surok ban leit sha Nangbah.
Haka jingkren lakhmat jong u ha kane ka jingai jinghikai u Dr H.
H.
Mohrmen ula ong ba u sngewkmen ba ki kynthei jong kane ka shnong kila wan shakhmat ban shim ïa kane ka training kaba lah ban ïarap ïa ki ba kin nang ïoh jingmyntoi khambun ha ka kamai kajih jong ki.
Ula lamkhmat ruh ba kane ka training ka dei kyrpang naka bynta ban ai jinghikai ïa ki kynthei ïa kaba la bei pisa da ka Ophis jong ka District Social Welfare Officer West Jaiñtia Hills, Jowai.
Ka jinghikai kaba kongsan ha kane ka kynti ka long ha ka kam shna sboh na ki mar ki mata kiba don hapoh la ki shnong ki thaw hi.
Ha ka jingïalang plie ïa kane ka training ïa kaba la pynïaid da u Habandajop Lyngdoh u Master Trainer jong ka SURE, ka kong Hat Dkhar kaba long ka President jong ka Village Organisation haka shnong Sabahmuswang kala pynpaw ïa ka jingsngewkmen ban ïoh ïa kiba kum kine ki training.
Haka jingkren pdiang sngew bha jong ka, ka kong Hat ka kyr men ba ki para dkhot jong ki SHG kiba hap hapoh ka VO kin shim khia ïa ka jinghikai kaba kila ïoh bad kin pyndonkam hok ruh ïa ki.
Ha kane ka sngi u Hababdajop Lyngdoh ula ai jinghikai ïa ki kynthei ha kane ka shnong ha kaba ïa dei bad ka lad shna sboh wieh ïa kaba ki khot ka Vermi Composting.
Nalor kata la ai jinghikai ruh kumno ban shna sboh na ka eit sniang ne eit syiar da ka rukom kaba ki khot ka Bokashi.
Namar ha ka rukom shna sboh da ka Bokashi donkam ruh ïa ki dawai shna hi kum ka Lacto Acid Bacteria (LAB) bad u Indigenous Micro Organism (IMO), kumta la hikai ruh ïa ki nongwan shah ai jinghikai kumno ba kin nang ban shna hi ïa kine ki dawai.
Ïa kine ki dawai ki lah ban shna na ki mar ki mata kiba don hi ha ki ïng ki sem jong ki bad kiba ïoh na ka mariang.
U Dr Mohrmen ula ong ruh ba haka jingtrei kam jong ki, ki lap ba kiba bun ki nongri sniang ki ud ba ka kam ri sniang kam phuida satia (not cost effective) na ka daw ba ka rem palat ka jingbam sniang (concentrated feed).
Kane ka jia ruh namar ba kiba bun hi ki nongri sniang ki shu ri mylleñ uwei ne artylli ki sniang.
Na kane ka daw ka seng kala ai jinghikai ruh ïa ki nongrep kumno ban shna jingbam sniang da kaba pyndonkam da ka Bokashi method hi.
Kane ka rukom shna jingbam sniang ruh ka long da kaba pyndonkam da ki jingbam kiba ngim donkam shuh bad da kaba khleh lang ïa ka LAC bad u IMO.
Ua Habandajop Lyngdoh uba la dep ïa ki training kiba bun bad uba lon ruh u nongri sniang uba don ym duna ïa ki arphew tylli ki sniang ula ong ka Bokashi method ka dei kaba ngi shu pdem ïa ki jingbam ban ïoh ai bam ïa ki sniang.
Ki nongri sniang ki lah ban buh ïa kane ka jingbam bala pdem haduh hynriew bnai.
Jowai, Jymmang 02: Hadien ka jingai por ba lai sngi ban pynbiang ïa ka Network JIO ha kylleng ka Ri-Lum Jaiñtia ka Hynñiewtrep Integrated Territorial Organization (HITO) Jaiñtia Hills mynta ka sngi 2 tarik u Jymmang kala leit ban khang tala shisyndon ïaka office treikam jong ka JIO office ba don ha Jowai.
Na ka liang ka HITO kala pyntip naduh lashai ka sngi kan sa leit khang noh sa ïaki Tower ka JIO kiba don ha kylleng ka Ri-Lum Jaiñtia tad haduh ba kin da pynbiang ïa jingshakri ba biang sha ki paidbah kiba pyndonkam ïa katei ka Network.
Ha kane ka jingleitkhang la ïalam da u Lawyerson War bad u Iomiki Passah, ha ka jingkren u samla Lawyerson War ula ong ba ka seng kan leit ban khang lut kumjuh ïa baroh ki Tower wat ïa kiba dang shna thymmai kumjuh.
Da kaba u ong kan myntoi aiu ïaka tei ka office kan don lada kam lah ban pynbiang ïa network?, ula kynthoh ruh ba ïaki voucher ki pynkiew dor hynrei kim lah pat ban ai ka jingshakri ba biang ïa ki paidbah.
Nongpoh, Jymmang 02: Ka Dorbar ki Rangbah Shnong Ri-Bhoi District kala pynpaw ka jingsngewkhia halor ka jingkhang ka sorkar ïaka jingtih maw bad shyiap kaba la buh jingeh ïa kiba bun ki paidbah nongshong shnong khamtam ki nongïalam shnong ban pynïaid ïaki kam ki jam bad ki kam pynroi haki shnong ki thaw kumba ki hap ban leit kit ïaki maw bad shyiap naki jaka ba jngai.
Haba ïakren bad u nongthoh khubor u Bah BB Makdoh Chairman ka Dorbar ki Rangbah Shnong u la ong ba kum u nongïalam u dap da ka jingsngewkhia kaba jur halor ka jingud jingnam ki para Rangbah Shnong na kiba bun ki shnong naka jingeh ba ki mad naka daw ka jingbym ioh shyiap bad maw namar ka jingkhang ka sorkar ban tih maw bad shyiap kaba ki paidbah bad ki nongïalam shnong ki hap ban leit kit naki jaka kiba jngai kaba ktah ïaka jinglut jingsep ki paidbah.
U la ong ruh ba bun naki kam pynroi khamtam ka jingpyntrei ïaka skhim MNREGA ka ktah bad sahkut haki shnong ki thaw namar ka jingkhanglad ka sorkar, khamtam ki shnong kiba don sha ki thaiñ nongkyndong bad ktah ïa jinglut jingsep ki paidbah bad kane ka jingkhanglad jong ka sokar kadei ka jingeh kaba khraw ba bun naki paidbah bad ki nongïalam shnong ki mad.
Namar kata naka liang ka Dorbar kala kyrpad sha ka sorkar ba kan thaw ki lad ki lynti kumno ban ailad ïaki paidbah bad ki shnong ban kit ïaki maw bad shyiap ban pynsuk ïaki paidbah bad ki nongïalam shnong ban pyntyllun ïaki kam ki jam.
Jowai, Jymmang 01: Ka ‘Padubah Govt.
L.
P school Padu’ kawei na ki ïing skul kaba la rim bha hapoh ka thaiñ Amlarem War Jaiñtia kala shah ïehbeit shaba palat, khlem da don shuh ki bor ba halor ban peit bad ïohi ïa kane ka jingeh namar jingjot jingpra jong ka skul ha baroh ki bynta.
Kumba long mynta kane ka ïing skul kaba la buh jingeh ïa ki khynnah skul ban wan shong klas hapoh skul namar baroh ki ki tin ba tap ïa ka ïing skul kila pei lut, wat ki jingkhang, ki jaka leit bar jong ka ka skul kila jot la pra bad kane ka ïing skul kam long shu kaba biang ban pynlong skul namar ka aiom slap kala poi.
Na ka liang ka Hynñiewtrep Youth Council (HYC) War Jaiñtia Circle ka pynpaw ïa ka jingsngewsih kaba khraw eh halor kane ka jingshah ïehbeiñ jong katei kane ka ïing skul sorkar.
Ka seng kala pynrem jur ïa u MLA ka thaiñ u ma Lahkmen Rymbui uba dei ruh u myntri ka pule puthi halor ka jingbym ïohi jong u ïa kane ka jingeh ka ïing skul wat la ka don hapoh ka Constituency jong u.
Shuh shuh kaba pynlyngngoh ïa ka seng ka long ‘balei ba ka ka sorkar kala peit khmat tang sha ki School shimet, ki School Aided’ da kaba theh ïa ki lad jingïarap shibuh shibun ban shna thymmai ïa ki ïing skul, katba ïa la ki jong pat kala leh klet kumba ym ïohi shuh bad kane ka pynpaw ïa ka jingtlot jong ka sorkar, la kynthoh jur ka seng.
Halor kane na ka liang ka HYC War Jaiñtia Circle ha ryngkat bad ka HYC Padu Unit, kan sa leit ban ujor ïa kane sha ki tyndong shkor jong u myntri ka pule puthi, kumjuh sha ka DSEO (Jowai) halor ka jingsngap mynthi ka sorkar na ka por sha ka por namar ïa kane ka jingeh jong katei ka skul LP la juh ujor da ki nonghikai hynrei haduh mynta ym shem la sngap satia ïa kane ka jingeh jong skul.
Shillong, Jymmang : U Superintendent of Police ka EKHD, Shillong, da kane u pyntip ba ha ka 23.
04.
2022, ki bor pulit ki la lapdien ïa kawei ka met ïap jong u briew bym lah ban ithuh ka ba thiah lyngktar hapoh kawei ka ïing ka ba dang shna pynbha hapoh Nongrim Hill, Laitumkhrah Shillong.
Hadien ba la jurip bniah bad leh ia ka ba donkam la pynkynriah noh ïa ka shapoh Civil Hospital, Shillong na ka bynta ban pyndep ïa ka postmortem, bad hadien kane la pynkynriah pat shapoh ka jaka buh met ïap jong kane ka hospital na ka bynta ka jingpynithuh.
Une u briew bym lah ban tip kyrteng u dei u ba la don kumba 30 haduh 35 snem rta, u ba don ka ryngïeng kumba 5.
4 phut bad u ba kham dum sniehdoh.
Ha kawei pat ka jingjia ki pulit ha ka 26.
04.
2022 ki la lapdien ia kawei pat ka met ïap jong u briew bym lah ban ithuh ka ba thiah lyngktar hapoh ka parling lot NL complex, Malki Shillong, abd hadien ba la leh ïa ka ba donkam baroh la pynkit noh shapoh Civil Hospital na ka bynta ban leh ïa ka ba donkam, bad hadien la pynkynriah sha ka jaka buh met ïap.
Une u briew u dei u ba la don kumba 55-60 snem rta bad u ba kham shai sniehdoh.
Kumta la kyntu ïa ki ba haïing hasem jong kine ki briew ba la khlad noh ba kin phone sha kine ki nombor na ka bynta ka jingpynithuh bad ka jingwan shimti ïa ki metïap.
I/C Police Control Room, Shillong :0364-2222214 /2222215.
Shillong, Jymmang : Shi ka jingrakhe ïa ka “Northeast Festival 2022" ka ba dei ka bynta jong ka “Azadi ka Amrit Mahotsav", na ka liang ka ophis jong ka Deputy Commissioner, East Khasi Hills District hynne ka sngi ka la pynlong ïa ka “SHG Mela cum Financial Literacy Camp," hapoh Tirot Sing Memorial Secondary School, Mawkdok ka ba hap hapoh Khatarshnong – Laitkroh C&RD Block, East Khasi Hills, ha ka jingïadon lang u Bah Gavin M Mylliem, MLA kum u Kongsan bad I Kong I Laloo, DC East Khasi Hills kum ka Symbud Kongsan.
Ha ka jingkren plie ïa ka prokram, u Bah Gavin M Mylliem u la ong ba ka jingthmu jong kane ka prokram ka long ban plie ïa ka rynsan na ka bynta ki SHG ha ka ba kin lah ban pynpaw ïa ki kam na ki jingtrei ki jong ki bad ruh ban ïoh ïa ka lad ban ïamir jingmut lang bad ki para SHG ha ka ba ïadei bad ki rukom treikam bad ki jingnang jingtip.
Ha kajuh ka pro u la ong ruh ba Khatarshnong – Laitkroh Block ka dei ka thaiñ ka ba khring ruh ïa ki nongwan shangkai pyrthei na kylleng, bad na ka liang ki SHG ki dei ban shim ïa ka kabu halor kane ka jingwan ïuhkjat jong ki da ka ba pyndonkam ïa ki sap ki phong lyngba ki mar ki ba ki pynmih ka ban lah ban kyntiew ha ka ba ïadei bad ka ïoh ka kot bad ka roi ka par hapdeng ki nongshong shnong.
U Kongsan u la kyntu ruh ïa ki paidbah ba ki dei ban wan shakhmat bad ban pynrung kyrteng Aadhaar namar ka long ka ba myntoi na ka bynta ban ïoh ïa ki jait skhim bapher bapher na ka sorkar.
Nalor kata u la pynshai ruh ha ka jingïalang na ka bynta ban shim bynta ha ki ‘financial literacy camp,’ khnang ba kan pynlah ïa ki ba kin ïoh ïa ki jingmyntoi lyngba ki tnat aijingïarap pisa.
Shi bynta jong kane ka prokram, na ka liang u Kongsan bad ka Symbud Kongsan ki la sam ruh ïa ki cheque ki ba kot T.
10 lak sha ki 10 tylli ki Village Organisations (VOs) ki ba hap hapoh ka Vulnerability Reduction Fund bad T.
22.
5 lak sha ki 30 tylli ki SHG bad ka la don ruh ka jingpynkup burom ïa ki nongtrei Anganwadi ki ba la ïashim bynta ha ka jingïakhun pyrshah ïa ka jingpang Covid-19.
Kiwei pat ki ba la ïa don lang ha kane ka prokram ki kynthup ruh ïa u Bah D Hynniewta, Project Director DRDA, Bah L Kynjing, ADC I/c Sohra Civil Sub Division, Bah P S Tynsong, BDO Khatarshnong – Laitkroh C&RD Block, Bah R Kynta, COO, MSRLS nalor kiwei kiwei pat.
Shillong, Jymmang : U MDC ka Mawlai u Bah Teiborlang Pathaw ryngkat bad ki nong pynïaid shnong jong ka Mawlai Motsyiar ki la ïakynduh ïa u Symbud Myntri Rangbah ka jylla u Bah Prestone Tynsong na ka bynta ka surok ban pynïasoh bad ka Mawlai Umjaiur.
Katei ka jingïakynduh jong ki ka long halor ban wad lad wad lynti na bynta ka jing thrang ka shn ong Motsyiar kaba la don kumba 30 snem eiei ïa kaba ka la angnud ban ïoh ïa ka surok kaba pynïasoh bad ka Shnong Umjaiur khnang ban suk ka leit ka wan ki nongshong shnong.
Na ka liang u Rangbah shnong Mawlai Motsyiar u bah MW Nongbri u la aiti ïa ka dorkhas (Memorandum) ha u Bah Prestone Tynsong bad na ka liang u Symbud myntri khlem pynslem ula phone bad bthah ïa ki ophisar ka department ba kin leit sha jaka (site) ban bishar bniah ha kane hi ka taïew bad u Bah Teiborlang Pathaw ula kyrpad ïa u ban un ïarap khnang ïa kane ka jingangnud ka shnong.
Shuh shuh na ka liang u bah Teibor u la pynpaw ba ki kyrmen skhem ba kane ka kam kan long kaba seisoh khnang ba ki paidbah nongleit nongwan kin kham suk ha ka ba ïadei bad ka leit ka wan.
Shillong, Jymmang 02: U Myntri ka Tnad Industries ma Sniawbhalang Dhar ula pyntip ba haduh 5 tylli ki kompani shimet kila wan shakhmat ban thep ïa ka Expression of Interest (EOI) jong ka Joint Venture ban iatreilang bad ka Sorkar Jylla ha kaban pynim pat ïa ka Mawmluh Cherra Cement Limited (MCCL).
Kat kum ka jingong jong u, “Ka jingïathep ïa ka EOI kala dep kut bad ka jingbishar ïa ki kot ki sla ka dang ïaid sha khmat mynta".
U Ma Sniawbha ula ong ba ïa mynta hi ym pat lah ban tip mano napdeng kine ki kompani ki ba lah ban pyntrei ïa kane ka Joint Venture bad ka Sorkar Jylla.
Haba kylli, u Myntri u pyntip da kaba ong “Hadien ba ngi la dep jied ïa ka kompani ban shimti, ka jingïakren kan sa long halor ki kyndon ka jingshimti ban pynïaid ïa kane ka kompani pynmih dewbilat jong ka sorkar Jylla".
U Myntri u pyntip ba ki kyndon ki kynthup ïa ka jinglong trai ïa ka karkhana, ka bhah ban iasam hapdeng ka Sorkar Jylla bad ka kompani, ka jingsiew khuid ïa ka ram ka shah jong ka MCCL bad kumjuh ruh ka jingïapynbeit halor ki Nongtrei ka karkhana kiba dang don hapoh ka kam.
Ka kynhun Myntri ka Sorkar Meghalaya Democratic Alliance (MDA) kala rai ha ka 18 tarik Naitung 2021 ban pyntreikam noh da ka Joint Venture ha kaban pynim pat ïa ka MCCL, kaba la jia hadien ka jingiasyllok bad ki kynhun bapher bapher ka thaiñ Sohra kynthup ka Mawmluh Elaka bad Hima Sohra.
Namar ka jingpang swai kaba don ha MCCL ka ba la sangeh pynmih dewbilat da ki bun bun bnai, u Myntri Rangbah ka Jylla Conrad Kongkal Sangma ula pyntip ba ki don satang lai tylli ki lad kumno ban leh ïa ka MCCL kata ban bei pisa da ka Sorkar Jylla kaba long kumba T.
190 klur, ban pynïaid da ka Joint Venture lane ban khang khyrdep noh shisyndon ïa ka karkhana.
U Myntri Rangbah ka Jylla ula pyntip ba namar baka Sorkar Jylla ka don hapdeng ka jingkyrduh pisa, kam don satia ka lynti ïa ka Sorkar Jylla ban bei tyngka haduh T.
190 klur ban pynim ïa ka karkhana.
U ong ba ka lynti kaba sah hi ka dei tang ka jingkhang khyrdep bad ka jingpyntreikam ïa ka Joint Venture.
Hynrei da ka jing-iamynjur lang jong ki kynhun bapher bapher ka Mawmluh Elaka bad Hima Sohra, ka Sorkar kala shim ïa ka rai ban ïaid da ka Joint Venture.
Shillong, Jymmang 02 : Bun ngut ki heh jong ka NPP kynthup naduh u National Vice President ka party ba dei ruh u Symbud Myntri Rangbah ka jylla, Bah Prestone Tynsong ki la hiar sha Shella constituency kaba dei ka kut ba skhem jong ka UDP, ban leit ïalap elekshon na bynta ka kyrtong jong ka party, Kong Grace Kharpuri.
Ha katei ka jingïalang kaba long ha Saitsohpen, la pynskhem ruh ïa ki nongkitkam kiba wan na man ki unit jong ka constituency ha ryngkat ka jingsakhi lang da ki spah spah ngut ki nongkyrshan.
La donlang ruh ha katei ka sngi u Bah Mosjo Wanswett uba la aireng lang ha ka elekshon shiteng samoi na Shella constituency bad ka Kong Grace hadien ka jingkhlad noh u Dr.
Donkupar Roy.
Mynta utei u rangbah u la pynbna ba un kyrshan borbah noh ia ka Kong Grace khnang ban poi sha ka thong.
Na ka liang u National Vice President, Bah Prestone Tynsong, haba kren ha kane ka jingïalang, u la ong ba dang shen la don kiba phone ia u ba ka don kata ka jingpynbeit ban ïatrei lang hapdeng ka UDP bad NPP ha Shella constituency ha ka elekshon ban wan.
“Dei na kane ka daw nga ruh nga wan hi mynta ka sngi shane ban pyntikna ba kam don kum kata ka jingtreilang bad ban pynbna ruh ba i Kong Grace in dei i kyrtong jong ka party ha u 2023," ong u Bah Pretone.
Nalorkata, u kubur ba kadei ka jingshisha kumba ong i Kong Grace ba mynta sah sa tang 9 bnai na bynta ka elekshon MLA kaban long ha u 2023.
“Sa 9 bnai pura thik ha u bnai Lber, 2023 i Kong Grace in shong ha Secretariat.
Kitei ki 9 bnai ki dei ka por kaba donkam bha namar ban leh khlehbiej ym long ïoh tyllun sha riat.
Hynrei lada trei bha bad janai, tang kata la tikna lypa ban jop.
"Shuh shuh u ong ruh ba ha Meghalaya ki don bun bha ki party riewlum tangba palat na Guwahati ym don shuh ba ithuh ym kum ka NPP kaba haduh Delhi ka don ïa ka jaka treikam kaba paka ha kaba ki paid ka thaiñ shatei lam-mihngi jong ka Ri kynthup na Meghalaya ki lah ban leit mih haba ki kynduh ïa kino kino ki jingeh.
“Katkum ka rekod, naduh u 1972 ym pat don ka Longkmie ba ïoh ban mihkhmat na Shella constituency.
Kumta haba kren jingkylla donkam ban pynkylla noh ïa ki nongmihkhmat sha ka kynthei ha u 2023," la bynrap shuh shuh u Bah Prestone.
Ka Kong Grace pat da kaba kyntu ïa ki nongkitkam naman ki unit bad ki shnong ba kin trei khlem shongthait ha kine ki 9 bnai ban wan, ka la ong ba kum ki nongkyrshan kin sa sngew jahthait ynda la ïoh ïa ka result bad ba ki jop.
Da kaba pynpaw ba ki la don bun bha ki jingkynthoh ba harukom ïa ka ha kylleng ka constituency katei ka longkmie kaba dei ruh ka MDC ba la jop haduh lai sien na Nongshken ka la ong, “Tangba ïa u dieng ba mih soh bun bha ki smat ban kawang hynrei ïa u bym don ei ei kim ju peit hi ruh.
"Ka Kong Grace ka la ong ruh ba ka thong jong ka lada ka jop kum ka MLA ha u 2023, ka kwah ban wanrah ïa ka jingkylla kaba kham pher na kaei kaba ka constituency ka la mad baroh shi katta na kti ki nongmihkhmat ba la bat da ka UDP.
“Da ka jingïatrei lang bad phi, ka NPP kan sa jop na Shella bad ruh ha ka jylla baroh kawei bad kan synshar hi marwei ha u 2023 khlem da donkam shuh ïa kiwei ki party ban ïatrei lang," ka la ong.
Ha kane ka sngi la donlang ruh u MLA ka Nongstoin, Bah Macmillan Byrsat, MLA ka Mawryngkneng Bah Pynïaid Sing Syiem, MDC ka Mawphlang Bah Lamphrang Blah, MDC ka Mawsynram Bah Alvin Sawkmie, MDC ka Rambrai, Bah Bajop Pyngrope, MDC ka Mawlai, Bah Teibor Pathaw nalor kiwei ki nongïalam jong ka party bad ruh ki nongïalam ba hakhmat jong ka National People’s Youth Front.
Shillong,Jymmang 02: Ka Ïingkashari Meghalaya High Court hynne ka sngi nyngkong kala bthah ïa ka Sorkar Jylla ban pynjanai ïa ka Monitoring & Checking System (rukom tehlakam) ban pynthikna ba baroh ki kali kit mar ki dei ban bud thikna ïa ka kyndon ba pyrrkhing ïa ka jingkit khia palat ïa u pud.
Haba shong bishar ïa ka PIL bala mudui da u Tennydard M Marak ba ïadei bad ka jingkit palat pud ki trok dewiong, ka Ïingkashari bala khlieh da u Chief Justice Sanjib Banerjee kala ong “Dei ban pynjanai ïa ka Monitoring & Checking System khnang ba pynthikna ba baroh ki kali kit mar kin ym kit khia ïa ki mar palat ïa u pud bala buh, lada dei ban pynthikna ïa ka jingneh slem jong ki surok".
Ka Ïingkashari kala bthah ruh ïa ka Sorkar Jylla ban file ïa ka affidavit ba kham bniah hashuwa ka sien shong bishar biang ka ban long ha ka 20 tarik u Jymmang.
“Ka Sorkar Jylla ka dei ban ai jingtip ïa ka sienjam ba ka thmu ban peitngor ban tehlakam ïa baroh ki kali kit mar haba ïadei bad ka jingkhia jong ka mar ba ki kit" kala ong.
Ka Ïingkashari ka ong ba haba ïadei bad ki trok kiba kit ïa u dewiong bala tih da ka lynti ka aiñ ne ba be-aiñ, ka donkam ban talasi ym ban shu ailad ba kin kit palat pud.
“Ym don jingartatien ba ka Jylla kala shim ïa kine ki sienjam ban pynthikna ba u dewiong ba shu tih be-aiñ yn ym ïoh ban ïaid da kaba suk" kala bynrap.
Haba pynpaw ba bun ki surok Highway hapoh ka Jylla la ïoh ba ki kylluid ha ka por slap ban ha kiwei kiwei ki por, ka Ïingkashari ka ong, naba ïa ki mar ba pyndonkam ha kaba shna ïa ka surok khamtam ki Highway ki dei kiba lah ban shah rong ha ka um, ki trok ba kit palat pud ki pynkloi ïa ka jingrong noh ïa kine ki mar bad pynpra lut ïa u maw ba siang.
Ka Ïingkashari ka ong ba ka Sorkar Jylla ka pyntip ba ki don ki Weighbridge ha kylleng ki jaka bad ka dei ban ai ïa ka jingpynbna ba ki dei ban bud ryntih ha ka ba thew ïa ka jingkit mar ki kali ban pynthikna ba kim dei ban palat ïa u pud ba buh.
Ka Ïingkashari ba ka jingkhia jong u mar ba ka jingkhia jong ka kali ka dei ban long ha kata ka rukom ba ki surok Highway kin lah ban kyrda bad ba kin ym jot ne peitthliew khah khah lane ban jot kloi kumba long mynta.
Nalor kane, ka Ïingkashari ka ong ruh ba ym shym ka ïohi ban don ki weighbridge hapdeng ka Shillong bad Umiam lane hapdeng ka Umiam bad Khanapara, ki ban thew ïa ka jingkhia jong ki mar ba kit da ki trok bad dei ruh ban shim khia ïa ka jingshisha ba bun ki trok kiba ïaid mynta ki dei ki trok 16 shaka lane bun bad ki dei ruh kiba lah ban kit khia bha ïa ka mar palat ïa u pud bala buh da ka Sorkar Jylla.
Shillong, Jymmang 02: Ka Meghalaya Pradesh Youth Congress (MPYC) ka la ther tyngeh ïa u President ka All India Trinamool Congress (AITC) Meghalaya, u Bah Charles Pyngrope, MLA halor ka jingkynthoh jong u pyrshah ïa u President ka Meghalaya Pradesh Congress Committee (MPCC) u Bah Vincent H.
Pala.
Ha ka kyrwoh ba la phah mynta ka sngi da u President ka MPYC, u Bah Adrian L.
Chyne Mylliem, u la ong ba kumno kat ka rynïeng u Bah Charles Pyngrope uba la long ruh u Speaker barim ka jylla, um sngewthuh ïa ka kyntien shah sospon bad shah beh.
U Bah Adrian, u la ong ba wat ka Seng kmie jong jong u Bah Charles ka Trinamool Congress ha West Bengal, la bunsien ka la pdiang biang ïa ki MLA kiba la shah sospon ha ka Seng.
“Baroh kiba tip ïa ka saiñpyrthei ki sngewthuh ba ki dkhot kiba shah sospon ki lah ban wanphai biang sha ka Seng ha kano kano ka por hadien ka jingïasngewthuh jingmut", la u nongïalam ka MPYC.
U la ong ruh ba ki san ngut ki MLA ba shah sospon jong ka Congress ki lah ban wanphai biang ha kano kano ka por sha ka Congress bad yn weng noh ïa ka jingshah sospon jong ki hadien ka jingïapynbeit bad sngewthuh jingmut kumba la ju leh ha ki por ba ladep.
“U Bah Charles u la klet imat ba wat ha ka por ba u dang long Speaker ruh, u Adolf Lu Hitler, MLA ka NCP, uba la shah sospon, hynrei ïa ka suspension jong u la weng noh tang hadien katto katne por ba u wan phai biang sha ka Party", la ong ka MPYC, da kaba bynrap ruh ba imat u Bah Pyngrope u leh khnang ïa kane ban pynklumar jingmut ïa ki paidbah.
Shuh shuh ka Seng, ka ong ba ka Congress kam don eiei ban buhrieh ba borabor ka jingkhang ka plie ïa ki MLA bad ki dkhot kiba la mih noh na ka Seng, lada ki kloi ban bud bad kohnguh ïa ki jingtreikam jong ka Seng.
“ Ym dei u Bah Pala uba klumar jingmut, hynrei dei pynban u Bah Pyngrope, namar ba u President ka MPCC, u ladep kren shai ïa ka jingtreikam jong ka Congress.
Ka MPYC, ka kren shai ruh ba ki paidbah mynta ki la kwah ban phai noh sha ka Congress namar ki la ngiah ïa ka jingtreikam kane ka sorkar ba mynta bad ruh kim kwah ruh ïa ki Seng kum ka AITC, kaba dei ka Party kaba im bad jop elekshon da ka lynti jong ka jingpynklumar ka lynti jong ka jingïaumsnam.
Ka Seng ka ong ruh ba u President ka MPCC, u ngeit ba ki MLA kiba ïaid ha ka lynti kaba dei bad kaba khuid kin wan phai biang sha ka Congress.
Shillong, Jymmang 02 : Ka Khasi Jaintia Christian Leaders Forum (KJCLF) ha ka jingïalang kaba dang shu lah shen ka la pynpaw ka jingpyrshah halor ka rai jong ka sorkar ban ithuh noh ïa ka kam khalai ha ka jylla.
Katkum ka kyrwoh ba la phah da u Rev EH Kharkongor ba dei uSecretary ka KJCLF la ong ba tang namar ka kam khalai ki kharoi bun jingmlien bad ki jingim ba sniew jon gki paidbah la ka long ha ka thok ka shukor, ka leh tuh, ka pynïap briew ruh tang ban ïoh pynhun ïa ka jingbrai khalai.
Nalorkata la ong ruh ba ka kam khalai ka ktah wat ïa ki ïing ki sem bad wat haduh u pud ka jingïashong khlad ne pyllait san shyieng ruh nalor ka jingthombor ïa ki heprit bad ka jingktah kti ïa ki nongtrei ïing briew.
Halor kane ka bynta, ka KJCLF ka kyntu jur ïa ka sorkar jylla ba kan peit bniah ïa katei ka bynta bad ruh ban weng noh ïa ka Meghalaya Regulation of Gaming Act 2021.
Shillong, Jymmang 2 : Ka Ministry of Railways jongka sorkar pdeng ka la mynjur ban pyntreikam ïa ka projek lynti Rel kaba 120 Km naduh Balurghat lyngba ka Hili Bangladesh sha Mahendraganj bad Tura.
U Myntri Rangbah duh ka ri u Narendra Modi u la ïoh ban ïakren bad ïa phylliew jingmut bniah bha halor kane ka projek bad u Myntri Rangbah ka jylla u Conrad K Sangma bad u la pynpaw ba na ka liang ka sorkar pdeng kan ai jingïarap nadong shadong ïa kane ka projek.
Na ka liang ka Railway Board ka la pynsted bha ka jingtreikam khnang ban ïoh sdang noh shen ïa kane ka projek bad khamtam eh ban peit ba kam dei ban duna pisa wei ba la sdang ïa ka projek.
Kane ka lynti rel kaba na Tura shaduh Hili kan ïaid lyngba ka Ganbandha Palashbari bad Ghora Ghat sha Hili Bangladesh.
Kane ka lynti rel kan ïaid ruh lyngba ka Silchar, Badarpur ha Assam.
Ka jingjngai na Gaibandha sha Mahendraganj ka long tang 20 Km bad donkam ruh ban shna sa tang 10 Km ka lynti rel.
Nalor kane la ïathuh ba donkam ruhban shna ïa ka jingkieng nalor ka wah Brahmaputra bad ka wah Jamuna ha Bengal.
Ka jingjngai na Tura haduh Mahendraganj pat ka long tang 50 Km bad ka sorkar ka la mynjur ban bei pisa nadong shadong ban tei ïa kane ka projek.
Na ka liang u Chairman jongka Raiway Board u la pynthikna ba kan ym don kano kano ka jingduna pisa ha kaba ïadei bad ka jingtei ïa kane ka projek kaba heh jongka tnad Railway.
Shillong, Jymmang 02 : U EM ba dei peit ïa ka Elaka ha KHADC, u Bah Jambor War, u la ong ba um ïahap satia ba aild ïa ki kynthei ba kin long ki nongïalam ha ki kam shnong kam thaw ne ki kam hima, namar ka long pyrshah ïa ka riti ka dustur jong u Khasi naduh hyndai hynthai.
Haba kren kum u Kongsan ha ka jingïalang ban pyllait ïa kot shaphang ka Phan Nonglait ba la ai kyrteng, “Ka Phan Nonglait, A Lady Freedom Fighter of India" dang shen, u Bah Jambor u la ong ba ki kynthei ki la ïoh la ka jong ka bhah ban long kum ki nongïalam ne kum ki nongmihkhmat ha ki kam saiñpyrthei bad ha kiwei kiwei de ki bynta.
Hynrei u Khasi naduh hyndai u la pyrkhat sani bha ba ïa ka kam synshar shnong synshar thaw bad synshar it synshar Hima la buh bynta kyrpang tang ïa u shynrang.
“Te nga kyntu ïa ki kynthei ba ki burom bad ailad ïa ki shynrang ba kin ïoh ïa kane ka bynta kaba la buh kyrpang", u la ong.
U la pynpaw ïa kane da kaba ong ba ki don ki kynthei kiba la pynpaw ba ka por ka la dei ba ki kynthei ruh ki la lah ban long ki nongïalam ha ki kam shnong kam thaw katkum ka jingïaid jong ka por.
Ha shuwa jong kane, i Prof.
Badaplin War jong ka NEHU, da kaba ring nuksa na ki kam shlur ka Phan Nonglait, i la ong ba ka por ka la ih ba ki kynthei ruh ki la lah ban long ki nongïalam ha ki kam shnong.
“Kum ka jaidbynriew, ngi la pynmih ïa ki Kynthei kui i Kong Idashisha Nongrang, Addl.
DGP ka jylla, Kong Rebecca Suchiang, Chief Secretary ka jylla bad kam don jingeh ba ki kynthei ki lah ban long ki nongïalam ha ki shnong ki thaw ruh", i la ong.
Lah ban kdew hangne ba ha kine ki bnai kiba ladep, ki la don ki kynthei kiba la leit ai jingthoh sha ka KHADC ban pynpaw ïa ka jingangnud ba ki kynthei ruh kin long ki nongïalam ha ki kam shnong kam thaw.
Shillong, Jymmang 02: Ka Sorkar Pdeng hynne ka sngi kala mynjur ban pyllait noh ïa ki College ka Jylla Meghalaya kiba pynïaid da ki riewshimet ne kiba bei bad iarap pisa da ka Sorkar na ka Common University Entrance Test (CUET).
Ïa kane la pyntip da u Myntri Rangbah ka Jylla Conrad Kongkal Sangma hadien ka jingïalang bad u Myntri ka Tnad Pule Puthi ka Ri u Dharmendra Pradhan ha New Delhi.
“Nga la ïakren halor ka CUET kaba long ka jingeh ïa kiba bun ki College jong ngi kiba iasoi bad ka North Eastern Hill Univeristy (NEHU)" ula ong.
U Conrad ula ong ba u Myntri ka Tnad Pule Puthi ula sngap ïa ki jingeh jong ki College bad ki samla pule ka Jylla bad kular ban pyllait noh ïa ka CUET na ka bynta ki College ba pynïaid da ki riew shimet ne ba bei bad iarap pisa da ka Sorkar Jylla.
“Ka Sorkar Pdeng kala mynjur ba kin don katto katne ki bynta kiba kan pyrshang ban pyllait ïa ki katto katne ki College jong ngi ki bym dei satia kiba bei pisa da ka Sorkar Pdeng hynrei kiba bei bad iarap pisa da ka Sorkar Jylla.
Kine ki College kin ym donkam shuh ban ialeh ïa ka eksam" ula pyntip.
Haba pyntip ba ka Sorkar Pdeng kan sa phah da ka jingthoh halor kane ka kam ha kine ki shisngi arsngi ban wan, u Myntri Rangbah ka Jylla ula ong “Ngi kyrmen skhem ba bun na ki samla pule jong ngi kiba dang pule lane don jing thmu ban pule ha ki College ba pynïaid da ki riew shimet lane ba iasoh bad iarap pisa da ka Sorkar Jylla kin nym don kam shuh ban ialeh ïa kane ka eksam (CUET)".
“Nga ai khublei ïa u Myntri uba la sngap ïa ki jingeh jong ngi bad ngin ap mynta ïa ka jingthoh ka ban wan na ki (Sorkar Pdeng) ban sa ïoh pyntip sha baroh" ula bynrap.
Shillong, Jymmang 2 : U Myntri ka tnad kam ïalehkai Sport u bah Banteidor Lyngdoh mynta ka Lah Sngi U Blei, ula kiew jingbitar lep hadien ba ula ïoh jingtip ba la pynsah ïa ki nongïalehkai Meghalaya Games ha ki jaka bym biang bad kiba khlem pynkhuid satia bad mar mar u la hukum ïa ki nongïalam ka Meghalaya State Olympic Association (MSOA) ba ki dei ban pynkynriah mardor ïa ki nongïalehkai na ka jaka ba la pynsah ïa ki bad pynsah ïa ki sha ki jaka ba khuid ba suba kiba biang ki jaka sum jaka sait bad kumjuh ruh ba dei ban ai ka bam ka dih kaba biang kaba paka ïa baroh ki nongialehkai.
“ Ngi na ka liang ka tnad Sport ngi la dep aiti ha ka MSOA ban pynïaid ïa kane ka Meghalaya Games, ngi la mang 2.
20 klur tyngka na ka bynta kane ka jingïalehkai bad na katei la dep pyllait ruh 1.
20 klur tyngka sha ka MSOA ba kan peit ba ka jingpynkhreh pynkhrum kan long kaba bit ba biang bad ïaid beit ïaid ryntih, kumta nga sngewsih bad sngewbitar haba nga la ïoh jingtip ba ki jaka sah bad jaka sum kim biang ki jaka leit bar ruh kiba jakhlia bad ka bam ka dih ruh kam biang.
Na kata ka daw nga la hukum ba ki dei ban pynbiang mardor lym kumta ka tnad sport kan hap ban leh ei ei" ong u bah Banteidor.
Shuh shuh u la ong “ Nga la ïoh pdiang ki jingujor kiba thikna ba ki jaka sah, ki painkhana, ki jaka sum bad wat ka bam ruh kim biang satia na ka bynta ki nongïalehkai Meghalaya Games.
Kumba la dep aiti kane ka Meghalaya Games ha ka MSOA ban leh ïa kaba donkam nadong shadong bad ka tnad sport ka khlem tuklar shuh, kumta nga la hukum ba ki dei ban shim khia ïa kane ka kam mardor namar ym dei ban shu pynsah mata madei ïa ki nongïalehkai sport" ong biang u Myntri ka tnad Sport.
La ïoh jingtip hadien kane ka jingkiew bitar bad hukum jong u Myntri ki dkhot ka MSOA ki la wan ïa mareh sha ki jaka sah ki nongïaleh bad ki la kular ban ai noh da ki jaka sah, ki jaka sum, ki painkhana ba khuid bad ka bam kaba biang ïa ki.
Hadien ba ki nongïalehkai ki la ïohi ïa ka jingbym biang ka jaka sah, jaka sum, ki painkhana bad wat ka bam, ki la ujor bad ki la don ruh kiba shondur bad pynsaphriang ha ki social media ïa ki jaka ba la pynsah ïa ki namar la shu pynsah la kum ki mrad shisha.
Shillong, Jymmang 02 : U Symbud Myntri Rangbah ka jylla, Bah Prestone Tynsong ha ka sngi Nyngkong u la ong ba ka sorkar kan ym rai khlehbiej satïa haba ïadei bad ka ishu Them-metor (Iew Themmawlong) kaba la ïaid shaid shaid mynta.
“Nga ïohi ba ki mih ki jingbyrngem ba ym sngewthuh sngewthaw shuh ba lada u Prestone, u Conrad u ai jaka ïa ki te ngin sa peitkai.
Hynrei uei uta u ban shu ai khlehbiej ïa ka jaka.
Ïa kane ruh ngan ïathuh lypa ba ngin leh ïa kaba dei," u la ong haba kren ha ka jingïalang jong ka NPP kaba long ha Saitsohpen.
Katkum ka jingong jong u, kiban myntoi na katei ka rai jong ka sorkar kin dei ki khun samla nangne shakhmat bad ïa ki paidbah ka jylla hi baroh kawei.
Lah ban kdew hangne ba katei ka jingkynthoh kaba mih na kiba bun balang kadei hadien ba ka Harijan Panchayat Committee ha ka jingïalang ba la khot da ka sorkar jylla ki la pynpaw ba ki long kiba kloi ban kynriah noh na Them-metor lada ka sorkar ka ai da ka jaka kaba mar 200 square meter na bynta ki 342 tylli ki longiing nalor ka bai shna ïing.
Shillong, Jymmang 2 : U Myntri ba dei ban peit ia ka tnad kam pohïing jong ka sorkar jylla u ma Lahkmen Rymbui u la kyntu ïa ki khun samla ha ka jylla ba kim dei ban pynïasoh ne rung sha ka tnad pulit tang namar ba ki donkam ïa ka kam hynrei ki dei ban pynïasoh ne rung na ka bynta ba kin ai ka jingshakri sha ka jylla.
ïa kine ki kyntien u la kren mynta ka sngi ha ka jingrakhe ïa ka Jubili Ksiar (Golden jubilee) jong ka 1st Battalion Meghalaya Police naduh ba la pynkylla na ka 7th Assam Police Battalion ha u snem 1972 ha ka shnong Mawiong.
Haba ai ka jingkren ha kane ka sngi na ka liang u Myntri ka tnad u la ong ba “Ka tnad pulit ka dei na ka bynta ka imlang sahlang bad kumjuh ka imlang sahlang ka donkam ïa ki tnad pulit kumta dei ban pynneh ïa ka jingshaniah mar kylliang".
U bah Lahkmen u la ai ka jingïaroh ïa ki pulit ha ka jylla namar ka dei lyngba ka jinglen lade jong ki pulit ba ka ri bad ka jylla ka don ha ka shong suk shong saiñ.
U la pynpaw ïa ka jingkmen halor ka jingkylla ka jingpyntrei kam ha ka tnad pulit haba ïa nujor bad ka rukom trei ki pulit ha ki por ba la dep.
U la ong ruh ba “Ha kine ki khyndiat snem hi ki kam sniew ki la duna bha ha ka jylla, ha ka ba bun na ki kam sniew wat la ka jia ha kano kano ka kyndong jong ka jylla ruh na ka liang ka tnad pulit ka trei shitom ban khanglad ïa kine ki kam sniew".
U ma Rymbui u la ai ka jingïaroh ruh ïa ka seng kaikhlaw Hynniewtrep National Liberation Council (HNLC) ba ka la kohnguh ban don ka jingïakren iasuk khlem da buh kyndon, bad kane ka paw ba ki ruh ki kwah ban don ka shong suk shnong shngaiñ ha ka jylla.
U la ong shuh shuh “Ban trei ha ka tnad pulit kam dei ka ba suk namar ba bun ki jingkynthoh hynrei na ka liang ki pulit ha ka jylla ki pyndep thop ïa la ka kamram ka ba la bynshet ha ki".
U ma Rymbui u la kular ruh ba na ka liang ka sorkar kan ïaleh ban kyrshan ïa ka tnad pulit ha baroh ki liang da ka ba ong “Haba ka tnad pulit ka khlaiñ ka imlang sahlang ruh ka long ka ba skhem bad shngaiñ".
Ha kane ka sngi u ma Lahkmen Rymbui u la pynlait ruh ïa ka kot jong ka 1st Battalion Meghalaya Police ka ba ïathuh halor ka jingseng ïa kane ka ktem pulit ha kane ka jaka bad kumjuh ki jingai jinghikai bad ka jingshakri ka ba ka 1st battalion ka la ai sha ka jylla.
La ïadon ryngkat lang ha kane ka jingrakhe da ka Special DGP kong I.
Nongrang, ka Commandant jong ka 1st Battalion kong Claudia Lyngwa bad kiwei kiwei ki ophisar.
Shillong, Jymmang 03: U MLA ka Mawlai Konstitwensi u Bah Process T Sawkmie ha ka sngi Hatmajai u la dawa ba ki dkhot Meghalaya State Olympics Association kiba pynïaid ïa ka Meghalaya Games 2022, ki dei ban iehnoh ïa ki kam ba ki bat haba ïadei bad ka jingthurmur jong ki haba pynïaid ïa ka lympung ïalehkai kaba heh hapoh ka nongbah.
U Bah PT Sawkmie u la pynpaw ïa ka jingsngewsih kthang hadien ba ïohi ïa ki jingmih khubor bad jingsaphriang ha ki social media ïa ka jingthurmur ka rukom pynïaid ka MSOA na ka bynta ban pynbiang jaka sah ïa ki nongshim bynta na ki 12 tylli ki distrik ha ka Meghalaya Games 2022 ha madan Polo.
Halor ki paikhana ba i saitmet, ka jaka thiah, ki jaka sum kibym biang, bad bun kiwei ki kynrum kynram ba ki nongpynïaid kim shym la lah ban pynbiang u Bah PT Sawkmie u la ong ba ka MSOA ka la pynlehraiñ jur ïa ka Meghalaya bad u la pynrem haba ïadei bad kane.
U Bah Sawkmie u la pynpaw ba ka MSOA ki dei ban shim ïa ka jingbahkhlieh bad halor kane ka nongrim ki dei ban hiar na ka kam ba ki bat.
U ong ruh, “Baroh shi katta la pynpaw ba kin pynlong ïa ka National Games, tang ïa ka Meghalaya Games ruh kim lah ban pynïaid hok, kumno yn lah ban shanñiah ban pynïaid ïa ka National Games.
Ka sorkar kam dei shuh ban dang ithuh ïa ki dkhot ka MSOA.
"U la ong ba na ka liang jong u um lah ban shu sngap jar haba ïadei bad kane ka jingjia, namar la ïohi kumba ka long, kim kheiñ briew shuh ïa nongïalehkai sports, hynrei la ñiew ïa ki kum ki mrad.
Haba khmih ïa ka jingpynkhreh haba peit namar la ïohi kum ka Taj Mahal ba la shna ha Polo, namar la iphuh bha, hynrei shapoh pat la ïohi ba kim shym la shimkhia, kaban pynduh mynsiem bha ïa ki nongïalehkai Sports haba ïa dei bad kane.
U la ïaroh ruh ïa u myntri rangbah ka jylla u Conrad Sangma, hadien ba u la ïohi ïa ki jingsaphriang ki dur jong ka jingbym biang dalade hi u leit sha madan ban khmih bad lap ïa ka jingshisha.
U la kyntu ïa ka sorkar, ai kane kan long ka jingsneng bad hadien habud ka sorkar ka donkam ban shimkhia bad pynlong ruh ïa ka jingjurip ba kyndit shuwa ban pynlong ïa ki Lympung kiba heh hapoh ka jylla.
Halor u myntri ki kam sport, Bah Banteidor Lyngdoh, u la ong ba hadien ba la ïohi ïa kane ka jingjia, mar mar u la dei ban leit sha jaka ban khmih da la ki jong ki khmat, hynrei na ka liang u Bah Banteidor la ïohi ba u la shanñiah tylli ha ka MSOA bad um poi pyrkhat ba kane ka association kan long kumne, ba kan ym don ïa ka jingbahkhlieh, u kyrmen ba u myntri ki kam sport un shimkhia ba kum kine kin ym jia shuh hadien habud.
Shillong, Jymmang 02 : U Symbud Myntri Rangbah ka Jylla, Bah Prestone Tynsong u la ong ba kito kiba byrngem ban leit sha Iing Bishar ban pyrshah halor ka jingpynbeit pud jong ka sorkar Meghalaya bad Assam ha ka kylla kaba nyngkong, ki lah ban leit ban ïoh ïa ka jingbishar.
“Ïa kaei kaba ngi la dep ban soi soskular mangi ki ong ban ïa leit sha Iing Bishar.
Nga ruh nga mynjur ïa kata ba ieh kan rai ka Iing Bishar namar shwa ban ïa soi ïa ka soskular (MoU) ngim dei ki khlehbiej hynrei ngi la pule lain pa laiñ ym dei tang ki laiñ hynrei ki colon, ki semicolon, ki coma haduh fullstop ïa ki memorandum, ki kot ki sla namar naduh u snem 1972 ka jingeh ka la sdang," u la ong haba kren ha ka jingïalang paidbah jong ka NPP kaba long ha kane ka sngi Nyngkong ha Saitsohpen, Shella constituency.
U ong ruh ba ka NPP ka ieng ha ka nongrim, kata ban leh ïa kaba dei.
Kumban shu kdew hangne, hadien ka jingbyrngem jong ka Boundary Committee jong ka KHADC ban leit ujor sha Iing Bishar ban pyrshah ïa ka jingpynbeit pud jong ka sorkar Jylla bad ka sorkar Assam ha ka kylla kaba nyngkong mynta la mih pat sa kawei ka kynhun jong ki seng kaba la byrngem lang ban leit sha Iing Bishar halor katei kajuh hi ka phang.
Katei ka jingbyrngem jong kitei ki seng ba kynthup naduh ki trai jaka, ki Hima ki shnong bad ki sengbhalang hapoh ka lama jong ka Joint Action Committee Border of Meghalaya ka dei hadien ba ka sorkar jylla ka la rai ban ym kyrtiang dien shuh ïa kaei kaba la dep ban pynbeit.
Lah ban kdew hangne, ba ka jingpynbeit pud ha ka kylla ba nyngkong kadei shwa tang ha ki 6 tylli ki jaka ba kajia na ki 12 tylli kiba don baroh.
Shillong, Jymmang 03: Ka jingïalehkai Basketball ha ka lympung Meghalaya Games 2022 kala jam sha ka semi-final bad ka jingïakhun kan long lashai ka sngi Balang (04-05-2022) ha Indoor Stadium ha NEIGRIHMS.
Katba kiwei pat ki jait jingïalehkai kiba la sdang ha ka sngi Ba-ar ki kynthup ïa ka football, boxing, taekwondo, weightlifting, badminton, tennis, shooting bad ka archery.
Ka West Khasi Hills, kaba dei ka lahduh ha baroh ar ki kyrdan ïakhun (shynrang bad kynthei), kila rung sha ka semi-final.
Ka kynhu ïalehkai jong ki kynthei kan ïakhun pyrshah ïa ka Ri-Bhoi ha ka por 12:15 nohphai sngi bad ka kynhun jong ki shynrang kin ïakhun pyrshah ïa kajuh ka kynhun na Ri-Bhoi ha ka por 2:45 baje janmiet.
Ka West Jaintia Hills bad ka East Khasi Hills kin ïakhun pyrshah ha ka semi-final na baroh ar kynhun (shynrang bad kynthei) ha kaba ka kynhun jong ki kynthei kin ïakhun ha ka por 1:30 baje janmiet katba ki shynrang ha ka por 4 baje janmiet.
Ha ka football, kaba la pynlong ïa ka jingïalehkai ha ka Madan Heh, Mawlai bad ha SAI Centre, ka West Khasi Hills kala pynliem ïa ka South West Khasi Hills bad ka Eastern West Khasi Hills kala pynliem ïa ka West Jaintia Hills ha ki jingïakhun pre-quarterfinals jong ki kynthei.
Baroh ar tylli ki jingïalehkai kila kut da kaba thep 2-0.
Ha Madan Hen kaba dei ka quarter-final kaba nyngkong, ka East jaiñtia Hills kala pynliem da 7-0 pyrshah ïa ka North Garo Hills, ha kaba ka Rushia Dkhar kala thep hat-tirck (33min, 50 bad 58min).
Ha ka liang ki shynrang ka East Khasi Hills kala pynliem da 13-1 kol pyrshah ïa ka South Garo Hills ha ka kyrdan ïalehkai U-21.
Ha Madanrting, ha ka jingïalehkai wushu, u Dorian Dean Nongrum u la khur ïa ka takma Ksiar ha ka kyrdan sub-junior boys kiba hapoh 42kg, ha kaba u Femi Rymbai u wan ba nyngkong napdeng ki nongïalehkai ha ka sub-junior kiba hapoh 36kg bad ka Marvisha Sohklet ha ka kyrdan sub-junior kiba hapoh 42kg.
Ha kane ka jingïalehkai u Bah Pynïaid Sing Syiem u la long kum u Kongsan.
Ha kane ka sngi la sam ruh ïa ki khusnam na bynta ki nongïalehkai gymnastics ïa kaba la pynlong ha Indoor Training Hall, SAI, ïa kaba la sam da u Working President ka Meghalaya State Olympic Association u Bah John F Kharshiing, ha ka jingdon-lang ka Kong Matsiewdor War Nongbir Vice-President nalor kiwei kiwei.
Ha ka sngi Balang yn sa sdang da kiwei pat ki jingïalehkai ba kynthup ïa ka athletics, cycling, karate, swimming bad ka table tennis.
Mawkyrwat, Jymmang 03: Ka United Hotspring Umjaraiñ Sports Club (UHSUSC) mynta ka kynti ka khot sngewbha ïa ki kynhun ïalehkai kynjatbol ba kin wan ïashimbynta biang sa shisien ha ka 4th Invitation Football Tournament 2022 ka ban sa long ha madan Ja-jiar, Umjaraiñ, South West Khasi Hills District.
Na ka liang ki nongpynïaid ki la bthah ba ha kane ka lympung, ki nongïalehkai kin long tang 9 ngut bad ka bai rung kan long T.
2200/- shi kynhun.
Yn pdiang tang 32 tylli ki kynhun.
Kino kino kiba kwah ban wan ïa shimbynta kin ai jingtip shwa ka 10 tarik u Jymmang, 2022.
Mawkyrwat, Jymmang 03: Ka Selajong Football Team mynta ka sngi ka la ïoh rung sha ka phainal hadien ba ka la lah ban pynliem noh pyrshah ïa ka Lamare Football Club da 3 – 2 kol ha ka lympung ïalehkai ba la tip kum ka 1st Sngap Singh Syiem Football Tournament (SSSFT) 2022 ba la pynïaid da ka HYC Mawkyrwat Circle hapoh madan Artificial Turf (MDSA), South West Khasi Hills District, Mawkyrwat.
Haba phai ha ka jingïalehkai kaba dei ka semi final ba nyngkong mynta ka sngi hapdeng ka Lamare SC pyrshah ïa ka Selajong FT ba wat hapdeng u slap ruh ka long shisha ka jingïalehkai kaba pynshongshit ïa ki paidbah ba wan ban peitkai ha kaba baroh ar tylli ki kynhun ki la ïalehkai bha bad lyngba da ki jingtbit bad pyni shisha ïa ka sap kum ki nongïalehkai ka la pynhun ïa ki khmat jong ki nongpeitkai kiba dei ki ‘riew ieid ban peit peit ïa ka lympung kynjatbol.
Ha ka jingïalehkai jong ka kyllastep, baroh ar kynhun ki la ïalehkai bha bad ki la ïa pyrshang ruh ban ïa knieh ïa ka bol ban ïoh ban thep hapoh ka kol hynrei da ka jingtbit ki nangap kol kim lah ban pynurlong satai.
Hynrei katba ki minit ki la nangïaid ki nongïalehkai jong ka Selajong FT ki ïoh nyngkong eh ïa ka kabu ban thep kol kata ha ka minit kaba 20 lyngba u Reson Malngiang bad kumjuh ruh ha ka minit kaba 34 lyngba u Sheen Sohktung.
Lyngba kine ki ar tylli ki kol na ka liang ka Lamare SC ruh kam shym la kynran dien noh hynrei ka dang ïa khun hi kat la hi bor bad dei ha ka minit kaba 39 ka la ïoh ban pynphai ïa ka shi kol lyngba u Nelson Rymbai nangta shuh shuh ka Selajong FT ka la ïoh biang sa kawei pat ka kol lyngba u Chestar Lyngdoh ha ka minit kaba 44.
Kumta ha ka jingïalehkai jong ka kyllastep ka Selajong FT ka la tam noh da 3 – 1 kol pyrshah ïa ka Lamare SC.
Ha ka jingïalehkai jong ka kyllamiet pat ka jingïalehkai ka la nang shongshit shuh shuh ha kaba ka Lamare FC ka la pyrshang ban ñion tyngeh pyrshah ïa ka Selajong FT ban ïoh pynphai ïa ki kol hynrei da ka jinglah jong ki ‘rangïalehkai jong ka Selajong FT kim shym la lah ban pynurlong, hynrei watla kata ruh ki la ïakhun khlem shongthait bad dei ha ka minit kaba 52 ki la ïoh biang sa ka kol kaba ar lyngba u Brolington Warlarpih.
Namarkata, ka jingïalehkai hapdeng kitei ki ar tylli ki kynhun ka la kut noh da kaba ka Selajong Football Team ka la rung sha ka phainal lyngba ka jingjop noh da 3 – 2 kol pyrshah ïa ka Lamare Football Club.
Shillong, Jymmang 03: U Myntri Rangbah ka jylla u Conrad K Sangma ha ka sngi Ba-ar ula plie paidbah ïa ka lympung ïalehkai Meghalaya Games 2022 ha madan First Ground jong ka SSA, Polo, Shillong, ha ka jingïadonlang u Myntri ki kam ïalehkai u Bah Banteidor Lyngdoh uba long kum u symbud kongsan.
Haba ai jingkren ha kane ka sngi, watla hapdeng ka jingbym biang bad ka jingdkhoh ha kaban pynbit pynbiang na ka bynta ka jingdonkam jong ki nongïalehkai u Myntri Rangbah u la ai ka jingïaroh ïa ka MSOA kaba la trei shitom ban pynlong ïa kane ka lympung.
“Ki don shibun ki jingeh bad kam dei tang na ka jingbym lah ban pynbiang hynrei ngi dei ban ïaroh ïa ka MSOA kaba la trei shitom ha ryngkat ka tnad sport," la ong u Myntri Rangbah.
Haba kyntu ïa ki nongïalehkai ba kin long kiba ryntih, u Myntri Rangbah u la ong, “Kane ka khyllipmat ka hikai na bynta jong phi kiba kumno phin kylla long bad ban pynjanai ïa ka jinglong kaba don hapoh jong phi.
To ïalehkmen, kane ka long ka jinghikai na bynta jong phi bad barobor pyndonkam ïa ka jinglong ryntih.
"U Mynti Rangbah u la pynbna ruh ha kane ka sngi ba ïa ka Meghalaya Games yn pynlong beit manla u snem bad ïathuh ba ha u 2023 yn pynlong ha Tura, ha u 2024 ha Jowai.
“Ïa ka Meghalaya Games yn pynlong beit manla u snem bad ngi la ïapyrkhat ban pynlong ha Tura, ha Jowai bad da kane kan ïarap ban kyntiew ïa ki nongïalehkai ka jylla bad ruh ban nang pynïar ïa ka jingdon ki jaka ïalehkai.
"Shwa kane na ka liang u Bah Banteidor Lyngdoh haba kren kum u symbud kongsan u la pynpaw ka jingsngewdiaw halor ka jingbym lah jong ka MSOA ban pynbiang ïa ki jingdonkam na ka bynta ki nongïalehkai kiba la kynduh jingeh shwa ban sdang ka jingïalehkai la ka long ha ka bam ka dih, ki jaka sah bad kiwei kiwei.
U la kyntu ruh ïa ka MSOA ba kadei ban pynbeit ïa kaei kaba la jia khnang ba kum kine kin ym wan jia shuh.
U la pynpaw ruh ka jingsngewkmen ba hadien ar snem la lah biang ban pynlong ïa kane ka lympung bad kyrmen skhem ba lyngba kane ka lympung kin mih shibun ki nongïalehkai kiban mihkhmat ïa ka jylla ha ki jingïalehkai national bad wat haduh ki lympung international.
“Ngi la ïamir jingmut bad u Myntri Rangbah ban pynkhie im biang ïa ka Meghalaya Games ha u snem 2020 namar ngi da thrang ban kyntiew ïa ki jingïalehkai bad kumjuh ruh ïa ki nongïalehkai," ong u Bah Banteidor Lyngdoh.
"“Ngi donkam ban ai kaba bha tam na bynta jong ki nongïalehkai khnang ba kin poi sha ki kyrdan ba kham shalor.
Ka jingdon jong ka Meghalaya Games ka ai lad na bynta ki nongïalehkai ba kin pynpaw ïa ki sap ïalehkai bad khamtam ban don ka mynsiem ïalehkai ha ryngkat ka jingïatreilang jong ki state associaiton.
"Na ka liang u Bah John F Kharshiing Working President ka MSOA u la ai khublei ïa ka sorkar MDA kaba la kyrshan borbah ban pynlong ïa kane ka lympung.
“Watla bun ki jingeh hynrei ngi ïoh ruh ki jinghikai.
Kiba bun ki nongïalehkai ki dap da ka jingsngewkmen ban wan ban ïashim bynta ha kane ka lympung.
"U la ai khublei ruh ïa ki nongïalehkai kiba la ïatreilang watla hapdeng ka jingbym biang hynrei u la kular ban nang pynjanai shuh shuh nangne shakhmat.
“Nga dap da ka jingsngewkmen ba phi la ïoh ban ïashim bynta ha kane ka jingïalehkai bad nga shanñiah haphi ba phin ïalehkai naduh ka mynsiem.
Ka jingsdang jong phi na iba rit kan ïalam ïaphi sha ka kyrdan ba hakhlieh ha ka lawei ïalehkai jong phi," ong u Working President ka MSOA.
Ha kane ka sngi la ïadonlang ruh u Bah Eugeneson Lyngdoh MLA ka Mawphlang uba dei ruh u President jong ka SSA, Bah Finely Pariat General secretary ka MSOA, ki ophisar ka tnad Sports and Youth Affairs, ki nongkitkam jong ki state association, ki kmie ki kpa jong ki nongïalehkai nalor kiwei kiwei.
La pynkut ïa kane ka sngi plie pyrda da kaba shim smai bala ïalam da ka samla Wandahunshisha Mawblei kaba dei ka thei ïalehkai Karateka kynsai jong ka MKA.
Ha kane ka sngi la pynshongshit ruh da ki jingrwai bad ki jingshad tynrai.
Ka jingim ha kine ki sngi ba jur ka jingbeh por, ka jingbeh sha ka kam, ka jingbanbor ha ak liang ka ïoh ka kot napdeng kiwei de ka pynjur ka jingbanbor ha kiba bun ki briew.
Ka jingjur ka jingbanbor ka dei kaba lah ban ktah halor ka bor sngew bad ka bor pyrkhat pyrdaiñ kum ka jingba ym lah ban pynleit jingmut bha, ka jingba ym biang halor ka jingtylliat jingbam, ka jingkhih khuslai, ka jingkiew ka BP bad ki jingshah ktah ha ka liang ka koit ka khiah jong u klongsnam.
Ki don bun ki briew kiba kiar na ka jingshah banbor ka jingmut jingpyrkhat ha kaba sdang ne kiba shu jied ban dih da ki dawai ha ka jaka ban sumar hi dalade.
Hynrei ki don kiba dem klet ba ka jabieng ka dei ka bynta jong ka dkhot kaba jur ka jinglong thaiñ kaba treikam lyngba ki nutrient bad ki micronutrient kiba ngi lah ban ïoh lyngba ki jingbam ba ngi bam.
Bad ki don ki jingbam kiba lah ban pynduna ka jinglong artatien bad ka jingkhuslai ne ka jingbanbor ka jingmut jingpyrkhat.
Ki jingbam kiba lah ban pynduna ka jingkhuslai bad ka jinglong artatien :Ka pylleng : Ka pylleng ka dei kaba dap da ka jingdon ki vitamin, mineral, antioxidant bad ka riewspah ha ka jingdon ka choline kaba paw ba ka long kaba kongsan halor ka koit ka khiah ka bor jabieng bad lah ban ïada na ka jinglong artatien bad khuslai.
Ka sha jyrngam ne ka green tea : Ka sha jyrngam ka don tang khyndiat ka caffeine bad don ruh ka amino acid kaba kongsan ba la tip kum ka theanine bad kane ym tang ba ka lah ban ai jingïada na ka bampong hynrei ka kyntiew ruh ka koit ka khiah jong ka jabieng.
Ka jingdih ar pela kane ka sha manla ka sngi ka lah ban pynduna ka jingbanbor ka jingmut jingpyrkhat bad ka jinglong artatien.
Ki jait jingbam symbai : Ka carb kaba jwat kaba don ha ki jingbam symbai ka kynthup ka jingdon ki vitamin, mineral bad ka fibre kien ki lah ban pynkiew shipor ka serotonin, ka hormone kaba lah ban pynbha ka jinglong bad pynduna ka jingkhuslai bad ka jingbanbor ka jingmut jingpyrkhat.
Lada jur ban don ka serotonin, kito kiba don hapdeng ka jingshah banbor ha ka jingmut jingpyrkhat ki kham lah bor ban pynleit jingmut bad duna ka jingbanbor ka jingmut jingpyrkhat.
Ki soh ehsnep : Ki soh ehsnep kum ki cashew, soh khyllam, u pistachio bad walnut ki dap da ka jingdon ki nutrient bad vitamin kum ka Vitamin D bad magnesium – kine baroh ar ki paw ba don jingïadei bad ka koit ka khiah jong ka jabieng bad pynduna halor ka jinglong artatien, ka jingbanbor ka jingmut jingpyrkhat bad ka jingkhuslai.
Ki soh Citrus : Ki soh citrus kum u soh ñianmtra, sohjew, soh mylleng, soh priam ki riewspah ban don ka vitamin c, kaba paw ba ka lah ban kyntiew ha ka liang ka koit ka khiah ka jabieng bad pynduna ka jingbanbor ka jingmut jingpyrkhat.
U Shynrai : Une u long uwei napdeng ki jait jingshoh ba kiba bun ki ju pyndonkam u don ka curcumin, bal ah ban pynduna ka jinglong artatien bad ka jingbanbor ka jingmut jingpyrkhat da kaba pynduna ka jingkiew ka jingtyrha bad ka oxidative stress kaba ju jia hapdeng ba ki briew ki mad ka jingbanbor ka jingmut jingpyrkhat, ka jinglong artatien bad ka jingkhih khuslai.
Ka doi : Ka doi ka don ki bacteria kiba tei lane ki probiotics kiba ïarap na ka bynta ka jingtylliat jingbam.
Kane ka jingbam ka dei kaba lah ruh ban pynduna ka jingbanbor ka jingmut jingpyrkhat ka jinglong artatien.
Ki shoklet kiba ihrong : Kine ki shoklet ki riewspah ban don ka polyphenol, khamtam ka flavonoid kaba ïarap ban pynduna ka neuroinflammation bad ka jingïap jong ki cell ha ka jabieng – kaba lah ban kyrshan halor ka koit ka khiah jong ka jabieng, ka pynduna ka jingkhih khuslai bad ka jinglong artatien.
Nongstoiñ, Lber 28: Na ka bynta ban pynkhlaiñ ïa ka party hashuwa ka election ha u snem ban wan, ka Hill State People Democratic Party Ri Muliang Zone, kan pynlong ïa ka jingïalang ha ka shnong Tynghor.
Ha u kyrwoh ba la pyllait da u bah Pningstar Wanñiang, la ong ba katei ka jingïalang yn ïa tai sani kumno ban pynkhlaiñ ïa ka party bad ban lum biang ïa ki nongkyrshan kiba la saphret ha kine ki snem ba la dep.
Utei u nongïalam ka party u la ong ruh ba ha katei ka sngi ka party ka khot sngewbha ïa barh ki nongkyrshan ba kin ïa poi ha katei ka jingïalang.
Mawkyrwat, Lber 28: Ban kyntiew ïa ka jingtip halor ka jingñiewkor ïa ka um, kumno ban tyngkai bad sumar ïa ka, ka University of Science & Technology Meghalaya (US&TM) da ka jingkyrshan ka jong ka Ministry of Jal Shakti, jong ka Sorkar India ha ryngkat lang ka Sorkar Jylla, ka la pynlong ïa 4-Days Residential Training Under JJM kaba la pynlong hapoh Public Health Engineering (PHE) Hall, South West Khasi Hills District, Mawkyrwat.
La plie pyrda ïa katei ka jingai jinghikai ha ka 26 tarik u Lber, 2022 da u bah Renikton Lyngdoh Tongkhar, Myntri ka tnad umbam umdih jong ka Jylla Meghalaya bad MLA ka Mawkyrwat Constituency ha ka jingïadonlang ka kong Caramai Kharkongor, IAS, Deputy Commissioner, South West Khasi Hills District, Mawkyrwat, u I/c EE, PHE, Mawkyrwat bah R.
Nongdhar, SDO Mawkyrwat Sub Division, ki Nongai jinghikai (master trainer) ba kynthup ïa ka Dr.
Nibedita Paul, PD, KRC, Jal Jeevan Mission, u Er.
P.
P.
Sharma, Technical Expert, JJM, Rituparna Borkataki, MIS Expert, JJM bad u bah Onessimos Shangdiar, Training Co-ordinator.
U bah Renikton Lyngdoh Tongkhar, Myntri ka tnad umbam umdih jong ka Jylla Meghalaya, ha ka jingkren jong u ha ka sngi plie ïa ka jingai jinghikai ba 4 sngi lynter ba la pynlong hapoh ka hall jong ka PHE Mawkyrwat Division da ka University of Science & Technology Meghalaya (US&TM) bad kaba la bei tyngka da ka Ministry of Jal Shakti ka Sorkar India u la ong ba wat hapdeng ki jingbunkam hynrei u la pyllait ka por ba kyrpang ban ïa don bynta lang ha kane ka sngi khnang ba kan long ka jingmyntoi na ka bynta ki paidbah kiba wan ha kane ka sngi ban ïoh shibun ki lad jinghikai halor ka jingdonkam jong ka um.
U la ong ba ai ba kane ka jingpynsngewthuh halor ka jingdonkam jong ka umbam umdih kan da rung bad kan da long doh long snam ha ka jingmut jingpyrkhat jong iwei pa iwei na ki nongshong shnong jong ka jylla bad jong ka ri hi baroh kawei.
Namar kumba kane ka long, ka jingangnud bad ka jingphohsniew jong u Myntri Rangbah duh jong ka Ri India ha ryngkat ka jingïatreilang jong ka sorkar Meghalaya ki thmu ban pynurlong ban pynpoi um ha baroh ki thliew ïing.
U kwah ruh ban ong, ba lada kane ka jingthmu jong ka sorkar kam rung ha ka jingmut jingpyrkhat jong ki paidbah kan long kaba eh ïa ka sorkar ban pynïaid shaphrang ïa ki kam bad kumjuh ruh lada ki nongïalam shnong ki wanrah ïa shubun ki jingeh kan long ruh kaba eh na ka bynta ka sorkar jylla ne ka sorkar India ban leh ei ei ïa kiba kum kita ki jingeh, namar shwa ban pynïaid shaphrang ïa ki kam kum ki shnong ki thaw ki dei ban don lypa ka jingïathir jingmut kumno ban leh ne ban pynlong kam.
Namarkata, ban weng ïa kita ki jingeh u la kyntu na ka bynta ki paidbah nongshong shnong ba kin don ka jingïatreilang bad ka sorkar ha baroh ki liang bad lyngba kane ka program ai jinghikai ha kaba kumno kin tip ïa ka role ne ki rukom pynïaid kam la jong, jong uwei pa uwei ba kin lah ban ai ei ei ne contribute ban long ka lynti ne ka tynrai jong ka jingkyrkhu ha kaba kin lah ban long ma ki ki nongpynïoh um ha ki shnong ki thaw.
Ha kajuh ka por u la buh ruh ka jingkyrpad na ka bynta ki paidbah ba ki dei ban don ka jingjynsur mynsiem ha kaba ïa dei bad ki jaka ba don pahuh ka um, khnang ba kan long ka jingkyrkhu na ka bynta ki paidbah nongshong shnong.
Ka Dr.
Nibedita Paul, PD, KRC, Jal Jeevan Mission ka la ïathuh ba ka Ministry of Jal Shakti, Govt.
of India bad ka Sorkar Meghalaya ki la jied ïa ka USTM ban ai pynlong bad ai jinghikai ha kaba ïa dei bad ka skhim Jal Jeevan Mission.
Ka bynrap ba katei ka jingai jinghikai ba saw sngi ka dei ka sien kaba nyngkong eh ban ai jinghikai ha South West Khasi Hills District, Mawkyrwat.
Ka la ong ruh ba ki nongïashimbynta ha katei ka prokram ai jinghikai ki long ki briew na ki Village Water and Sanitation Committees (VWSCs) jong ki shnong bapher bapher napoh ka distrik.
Ka ban ruh ba lyngba katei ka jinghikai ki briew jong ki VWSCs kin lah ban peit ïa ka umbam umdih, ban maramot lada don ka jingduh ha ki pipe um, ban ïitkhmih la ka um ka long kaba khuid ne ka ba bit ba biang ban bam ban dih, bad ban peit ïa ka jinglehkhuid ha ki shnong ki thaw.
Ha kajuh ka por, ka la batai ruh ba haba ki VWSCs ki la ïoh ïa ki jinghikai ba biang ka sorkar kan sa phah pisa beit beit ne direct sha ki VWSCs ban peit ïa ki kam ha kaba ïa dei bad ka um naduh ba supply haduh ban da poi ha ki ïing ki sem.
Da ki phew lak ngut ki kmie ki kpa ha baroh shityllup ka pyrthei ki ju pynthikna ba ki khun jongki kin koit kin khlaiñ bad lait ruh na shibun ki jingpang da ka ba leit ai dawai tika ïa ki.
Ha ba phi ïoh ïa kano kano ka jingpang ïabit, ki khñiang jingpang ki barit bad bymlah ban ïohi da ki khmat ki lah rung ha ka met jongphi.
Kine ki khñiang jingpang ki kha roi ha ka met jongphi bad ki pyntroin ia ka met jongphi.
Ka met ka don ïa ki nongïada ban ïada ïa ka met jongphi na ki jingpang ba ki khot “ki antibodies".
Bad haba kine ki antibodies ki la pyniap noh ïa ki khñiang jingpang kiba la rung ha ka met jongphi, ki shong sah ha ka met jongphi ban ïakhun biang ïa ki khñiang jingpang ki ba lah ban wan rung biang hadien habud.
Lyngba ki dawai tika la bsut/ïohrung hapoh ka met jongphi ïa kita kiba ki khot “Ki antigen" (da kaba injek da u thyrnia ne da ka ba shu pyndih).
Kine ki antigen ki pynlong ïa ka met jongphi ban shna ïa ki antibodies ki ban ïakhun ïa ki khñiang jingpang lada ki wan thombor ïa ka met hadien habud.
Don katto katne ki jait dawai tika kiba hap ban ai bunsien khnang ban iarap ïa ka met jongphi ban shna kham bun ki antibodies kat ban biang ban ïakhun ïa kata ka jait jingpang.
Ki bun ki jait jingpang kiba shyrkhei kiba lah ban pynshitom, bad wanrah wat ïa ka jingïap ruh, kum u niangpyrsit, ka jingpang TB, ka Diptheria, ka jyrhoh ksew, jingpang Polio, Tetanus bad kiwei de, lah ban ïada da ka jingai dawai tika.
Ban ïada ïa ka met jongphi na ki jingpang kiba lah ban ïada, donkam ban ai dawai tika shuwa ba ka jingpang kan wan ha ka met.
Ban ïada ïa ki khynnah na ki jingpang, la ju ai dawai tika ïa ki naduh ba ki dang khyllung.
Lada i khyllung i khlem iohlad ban ioh dawai tika, lah ruh ban leit phah ai dawai tika hadien.
Ka por ban ai dawai tika nakabynta ki khynnah ka lah ban ïapher na ka bynta kawei ka jingpang sha kawei pat.
Wad jingtip lano bad hangno phi lah ban leit ai dawai tika ïa ki khun jongphi ha ka dong kaba phi sah.
Phi lah ban ai dawai tika ïa i khunlung jongphi wat lada i leh pang malu mala ha kata ka sngi.
Nongstoiñ, Lber 28: Ka Federation of Khasi Jaiñtia and Garo People Mawliehbah Area ka la mana tyngeh ïa ki riew shim kabu ban pynïap dusmon ïa ki dohum dohwah kaba hap hapoh ka Area Mawliehbah baroh kawei, khamtam eh ïa ki ar tylli ki wah kata ka wah Riwiang bad ka Wah Malen bad kiwei kiwei ki wah rit kiba hap hapoh ka don ka thaiñ hi baroh kawei.
Ka Seng ka la mana tyngeh ban kem doh pathar da kaba siat bom, ai bih tutia, kharew, shun, jaiur, khang jar bad kiwei de ki jait bih, khamtam lei ha kane ka por ba ka ki doh ki sdang kha pylleng bad ka um ruh ka dang rit bha.
Lada lap ïa kum kine ki riew shim kabu ka seng kan sa leh da kaba tyngeh.
Ka seng ka ïa wer ruh ïa ki paid nongshnong jong ka don ka thaiñ kiar na ki jingthang kulmar ïa ki lum bad khlaw ki btap khnang ban wan rah biang sa shisien ïa ka jing itynnad ka mariang ha ki lum ki wah.
Ha kajuh ka por ngi da adong tyngeh ïa ki briew ba pynïap dusmon ïa ki mrad khlaw kiba shong ba sah ha ka dong ka thaiñ.
Kyntang ïawai ka seng ka ïa wer ki Synjuk VDP, ki Sordar bad Secretary Shnong, Seng Samla Shnong bad kiwei kiwei ki seng trei mon sngewbha, ban ai ka kti ka mon kti ka diang, khnang ba ngin lah ban rat diengkhong ïa kine ki kam ki ban pynduh jait ïa ki dohum dohwah hapoh ka dong ka thaiñ.
Katba nang ïaid ki sngi la ïohi ba ka National People’s Party ka la nang ïoh ban nang khring kham bun shuh shuh ki MDC na kiwei ki party kynthup naduh ka party UDP, Congress, PDF bad kiwei kiwei kum ka jingpynkhreh na ka bynta ka elekhson MLA kaban long ha u 2023.
Dang ha kine ki khyndiat sngi la ïohi ba ka NPP kaba ïalam mynta ïa ka bor synshar ka la ïoh ban khring haduh arngut ki MDC na KHADC, kata kynthup ïa u MDC ka UDP na Mawlai Bah Teibor Pathaw bad ha kine ki khyndiat sngi pat kan pdiang sngewbha sa ïa u MDC ka Congress na Rambrai, Bah Bajop Pyngrope uba la resaiñ noh na ka party ha kane ka sngi Nyngkong.
Kumba long mynta hi, watla ka NPP ka la tam bun ngut ha ka jingbun paid ban ïa ka UDP kaba ïalam ïa ka Executive Committee hynrei ki nongïalam ka party pat ki kam beit ba da lei lei ka NPP kan ym pynkheiñ satïa ïa ka kular ban knieh noh ïa ka bor synshar na kti ka UDP.
Lada baroh ki jingkren jong ki nongïalam ka NPP ba kin burom ïa ka soskular ban ai lad beit ïa ka UDP ban ïalam ïa ka bor synshar ha KHADC ka thew ba ïa ka Executive Committee hi yn ïalam beit da katei ka party riewlum tad haduh ban da kut ka samoi treikam kata haduh u 2024.
Tangba, ym lah pat ban tip kaei kaban jia hadien ka elekshon MLA kaban long ha u 2023 bad kiei ki jingkylla kiban mih hangtei.
La kumno kumno palat mar shiteng na ki MDC kiba don mynta ha KHADC ki lah ban ïakhun ïa ka elekshon MLA ha u 2023 bad ha katei ka por ym lah ruh ban tip katno ngut na ki kiban ïakhun na ki party ba ki don mynta lane ki lah ban leit ïakhun na kiwei pat ki party.
Hangne ruh ka dang don bun kiei kiei kiba lah ban pynthut wat ïa ka EC khyndiat bnai shwa ka elekshon MLA.
Kaban ktah eh ïa ka EC ha KHADC kan dei hadien ba la dep niew vote, khlem artatien ki MDC kiba jop ha ka elekshon MLA kin ïakhun pat ban ïoh ïa ka shuki Myntri ha ka sorkar jylla.
Kaba kham pynsohkyrdot ka long ba lada jia kumno re kumno ka sorkar kaba thymmai kam dei shuh ka sorkar NPP-UDP hangta ruh la ktah biang ïa ka bor synshar hangtei.
Ym lah ruh ban tip ba lada jia ba ka NPP ka ïoh ban synshar marwei hangta ruh ka EC ha KHADC kan ktah lang namar lada long kumno kumno ruh ka hap ban pyrkhat ïa ki MDC la jong kiba jop ban ai shuki CEM, Chairman lada kam lah ban ai shuki Myntri ha ka sorkar jylla.
Ki jingkylla ki dang bun bad nangne hi shakhmat ka jingïakhun kan shongshit namar ka la dei artad ka por ka ïa ba ki nongmihkhmat la ka long naduh ki MLA haduh ki MDC kin leit ban pynshai pynsngewthuh ïa ki paidbah ïa ka jingïakhun jong ki na ka bynta u paidbah ha ki saw ne san snem ba ki don ha ka bor.
Ym lah ruh ban len ba ka jingïakhun ha kane ka kynti kaba mynta kan dei peit hapdeng ka NPP-AITC-UDP-Congress nalor kiwei kiwei.
Ha rilum Garo ki party kiban ïakhun hakhmat eh kin dei beit hapdeng ka NPP-AITC-UDP katba ha rilum Khasi ka jingïakhun ka kham bun namar hangne ki don ruh kiwei ki party riewlum kum ka PDF, HSPDP, KHNAM, VPP nalor ka BJP.
Ka lyer elekshon mynta ka la beh stet bha bad ha kine ki khyndiat bnai ban wan lei lei kan shongshit bha ha kaba ki kyrtong ba bun kin sa wan ban hiar sha ki shnong ki thaw ban pynshai ne khroh biang ïa ki paidbah ba kin kyrshan ïa ki sa shisien pat ha ka elekshon ban wan.
Katba ki kyrtong kiba thymmai pat kin sa wan ban pan jingkyrshan ryngkat ki jingkular ba kin shakri kham bha ïa ki nongmihkhmat ba ha shwa.
Kane ruh kadei ka por ba bun ki kynhun kin sa mih ban wad jingtip lyngba ka RTI ïa ka rukom treikam jong u ne ka MLA ha ki snem ba la dep bad lada ka jubab kaba ki ïoh ka pynhun lehse kan ïarap ïa uto hi u MLA hynrei lada jia ba kam long kato hi kan long ka ishu ban buh jingkylli bad ban ïoh pan jingshai kylla.
Lah ruh ban ong ba kine ki dei ki khyndiat bnai ba u paidbah u lah ban buh jingkylli ïa ki kyrtong khamtam ïa ki MLA ba kaei kaba ki la leh na ka bynta ka constituency ha ki saw snem tam ba ki long nongmihkhmat bad balei ba ki khlem lah ban pyndep ïa ka jingkular kaba ki la kular ha ki paidbah ha shwa ka elekshon.
Mawkyrwat, Lber 28: Ka Mawlangwir Sports Club (MSC) mynta ka kynti kan sa ïoh ban sdang ïa ka lympung ïalehkai kynjatbol ba la tip kum ka ‘Spring Festival Football Tournament 2022’ hapoh madan Saitsnad, Mawlangwir, South West Khasi Hills District.
Ha ka kyrwoh khubor ba la phah da u Secretary Tournament Committee, bah Helpiswell Lyngdoh la ong ba kane ka lympung kan sa sdang ha ka 16 tarik u Ïaïong, 2022.
Ha kane ka lympung na ka liang ka sports club ka la pynbeit ruh ba kan don ka khusnam sha ka kynhun kaba jop bad kumjuh ruh kaba wan ba ar ha ka phainal bad ka bai rung na ka bynta ki kynhun ki ban sa ïashimbynta kan long T.
3000/- bad ka tarik ba khadduh kan long ha ka 2 tarik u Ïaïong, 2022.
La bthah ruh ba kino kino ki kynhun (teams/clubs) kiba kwah ban ïa shimbynta kin pyntip ha 7005126682/9485185617/7005491795.
Nongstoiñ, Lber 28: Ha ka sngi saitjaiñ jong ka taiew ba la dep ka kynhun jong ki briew sorkar na Assam kiba la kam ba ki dei na ka Survey Department, ki la leit ban sieh ïa ki mawpud ha ki katto katne ki jaka kiba hap ha ka Langpih Sector da kaba sdang na Kampahduli, Nongmawleiñ, Umbyrsit bad kiwei kiwei ki jaka ha ki thaiñ Mawdiangsnam haduh Kyrshai.
Katei ka jingwan sieh mawpud jong kitei ki briew ka sorkar Assam ka lah ban wanrah ïa ka jingklumar bad pynthut ruh wat ïa ka shong suk shong saiñ jong ki paitbah nongshong shnong, ong u bah K.
P Pangñiang MLA barim ka Rambrai Jyrngam u ba long ruh u dkhot jong ka Regional Committee on Border Dispute ba la thung da ka sorkar jylla.
U bah Pangñiang haba ïakren bad ki nongthoh khubor ha Langpih, u la ong ba ki Regional Committee jong ka Meghalaya bad Assam kim pat sdang satia ban jurip ïa ka Langpih sector, namar ka jingjurip ïa katei ka sector ka hap ha ka wat kaba ar.
Ka jingwan sieh mawpud jong ki briew ka sorkar Assam ka dei ka bym lah ban pdiang.
Namar naduh u bnai Naiwieng jong u snem ba la dep na ka liang jong u bad ki paitbah ki la dep phah da ka jingthoh sha ka sorkar ba katba ym pat lah ban pynbeit, kam dei ban don kano kano ka jingthew jaka ne sieh maw pud la ka dei na ka liang ka Assam ne na ka liang ka Meghalaya.
Lyngba katei ka jingthoh la kyntu ruh ïa ka sorkar Meghalaya ba ka dei ban pynssgew sha ka sorkar Assam, ba kam dei ban shah ïa ki briew jong ka ba kin wan thew wan woh ïa ki jaka kiba hap ha katei ka sector, katba ki Regional Committee on Border Dispute kim pat dep ïa ka jing jurip bad kim pat phah ïa ki kaiphod sha ki sorkar jylla.
U bah Pangñiang u la ong ruh ba naduh ka por ba u (L) bah Hopingstone Lyndoh u dang long u CEM bad MLA, ka Langpih ka dei ka madan jong ka jingsdang jong ka jingïakhih ban pynbeit ïa u pud u sam bad da ki spah tylli ki Memorandum la submit sha ki sorkar bapher bapher, hynrei haduh mynta ka jingpynbeit ïa u pud u sam kam pat urlong.
Nalor kata u la ong ruh ba ka jingwan tuklar jong ki briew ka sorkar Assam kam long kaba dei bad ka pynartatien bad pyntharai sniew shibun ïa ki paitbah nongshong shnong bad ka lah ban wan rah ruh ïa ka jingeh.
U la kyntu ïa ki nongsynshar shnong bad ki paitbah ba lada ki don ki briew jong ka sorkar Assam, kiba wan rung jubor ha ki shnong ki thaw ban sieh mawpud khlem ka jingiadon lang jong ki heh sorkar na Meghalaya bad Assam, kim dei ban ailad hynrei ki dei ban beh krad ïa ki.
Lada ki lap ïa kino kino ki maw pud kiba I suba ba ki dei ki ba la wan sieh jubor da ki briew ka Asssam ki dei ban jynrat naphang.
Nongstoiñ, Lber 28: Ka seng Hynñiewtrep Youths Council Ri-Muliang Circle ryngkat ka seng Federation of Khasi Jaiñtia and Garo People Langpih Area, hadien ba ki la ïoh jingtip ba ka Assam ka wan ban thung mawpud (pillar) hapoh ka shnong Kamphaduli ka ba hap ha Langpih Sector, na ka liang ki ar seng ki la hiar ha katei ka shnong bad phud syndon ïa u te u mawpud (pillar) ba la wan thung da ka sorkar Assam.
Ki nongïalam jong ki ar seng ki la ong ba ka Assam ka khlem burom ïa ka rai ba la dep ban ïakren ha ka 16 Naiwieng 2021, ha ka por ba la wan shim bynta da baroh ar ngut ki CM ka jong ka Meghalaya bad Assam.
Kumta ki lai seng ki pynpaw ka jingbitar kaba khraw ïa ka jingkheiñ dew thala jong ka Assam ïa ki paidbah nongshong shnong jong ka jylla.
“Ngin ym shong kli kti lada ka Assam ka dang bteng ba leh ha ane ka rukom pynkut", ong ki nongïalam jong ki ar seng.
Nongstoiñ, Lber 28: Ka jingmang pisa jong ka sorkar na ka bynta ban pynbha biang ïa ka surok na Nongstoiñ sha Sohpian, kaba jngai kumba hynñiew kilomitar tam ka la pynkmen ïa ki paidbah.
Hynrei haba la pyntrei pat ka la pynlyngngoh pynban, namar katkum ka jingpynbna jong ka sorkar ba ka la ka mang pisa kumba phra klur tyngka tam na ka bynta katei ka surok, hynrei ka rukom trei pat kam iahap bad ka mang tyngka.
Ki sordar jong ki hynñew tylli ki shnong ba kynthup ïa ka Pyndenglawar, Nongritong, Mawrokporsohsat, Syllei ïawkheiñ, Porsohsat, Nongsohpian bad Domkohsam, hynne ka sngi ki la hiar ban thew ïa katei ka surok bad la lap ba na ka jaka ba sdang ka jingheh ka surok ka don 1.
40 mitar.
Hynrei katba nang jrong ka nang rit bad doh ki jaka ba ka don tang 1.
30 mitar bad don ki jaka kiba kham rit shuh shuh, ha kaba lada ïakynduh ar tylli ki kali rit ruh ym ngiam satia.
Hadien ba kitei ki sordar ki la dep thew ïa katei ka surok bad haba ïakren bad ki nongthoh khubor, ki la ong ba ïa katei ka jingmang pisa jong ka sorkar, u MLA ka Nongstoiñ Constituency dalade u la pynbna sha ki paitbah nongshong shnong ïa katei ka juh ka mang pisa, da kaba pynshai ruh ba ka jingshna ïa katei ka surok kan long da ka Intermediate Lane hynrei mynta pat ka long da khongpong.
Kitei ki rangbah shnong ki la ong ruh ba na ka liang jong ki bad ki paidbah kim hun satia ban shu sngap, kumta ki la dawa na ka sorkar bad u MLA ba ki dei ban pynshai halor katei ka surok balei ba na sdang ka heh, hynrei katba nang jngai ka nang rit pynban.
Nalor kata ki la ong ruh ba kaba kham pynlyngngoh ka long ba ka jingsiang rong ïa katei ka surok ka long thik kumba thied sopti thymmai.
Ynda poi ha ïing sa phong da kaba rim hapoh bad phong da kaba thymmai ha jrong, namar ba ïa ka rong kaba la dep siang mynshuwa u kontraktor um shym la khlong satia hynrei u siang na jrong.
Katei ka rukom siang jong kam long kaba pynhun ïa ki paidbah.
Khatduh eh kitei ki sordar shnong ki la ong ba ka sorkar bad u MLA ki dei ban pynshai hapoh saw sngi bad lada kim lah ban leh ïa kata kim banse ban ïaid da kawei pat ka lynti.
Halor kane, na ka liang ka WKSU pyllun ka ai jingkyrshan ha kaba ïa dei bad ki 7 shnong kiba lah mih madan ha kaba ïadei bad ka surok Nongstoiñ-Sohpian, na ka daw ka jingbym hun ha kaba iadei bad ka jinglong jingman ka surok ba la khot ban pyntrei da ka National Highway Authority of India (NHAI).
Ka seng ka la ïakynduh ruh bad kitei ki nongialam shnong ban ia mir jingmut ïa ka rukom trei ïa katei ka surok, namar ka ïa pher katkum ki tyllong khubor ba la mih ka long ban pyntrei Intermediate ba la sanction 8 klur.
Hynrei kumba ka long mynta ka la pynshaiong ngaiñ ïa ki nongialam shnong ki nongñiah kali kamai bad ki paidbah.
Na ka liang ka seng ka la leit buh da ka RTI ha ka 01/03/2022 ban tip kham bniah ïa ka tynrai jong katei ka surok bad na ka liang ka seng kan ïai buddien ruh ïa ka jinglong jingman jong kane ka surok.
Ka seng ka ai khublei ruh ïa ki rangbah shnong ba ki la kloi ban mih madan ïa ka jingbha ka jingmiat jong ka dong ka thaiñ jong ki 7 shnong.
Lah jan phra snem mynta ba u Myntri Rangbah Duh, u Narendra Modi u la plie ia ka Swachh Bharat Mission na ka Red Fort, da ka jingthmu ban pynlong ia ka ri India kaba lait na ka jingleit shabar pathar.
Ia kane la khein kum ka jingai burom ia u Mahatma Gandhi ha ka lyngkhuh sngi kha kaba 150 jong u.
Hapoh ka jingialam jong u Modi, ka ri baroh kawei ka la iatrei lang bad ka la pynurlong ia kane ka thong ha ka 2 tarik u Risaw 2019, 11 snem shuwa ka thong SDG-6 kaba la buh da ka United Nations.
Hynrei, kane kam la dei ka jingkut jong kane ka mission kaba la buh nongrim ban shim sa ia kawei pat ka kam kaba long ka jingpynthikna ban don ka jingkhuid ha ki shnong jong ka ri bad ban weng noh ia ka jingleit shabar pathar ia kaba ki khot ka ODF Plus.
La sdang ia ka bynta kaba ar jong ka SBM – Grameen ha u Rymphang 2020 da ka jingthmu ba baroh ki shnong ha ka ri ki lah ban ong ba ki long ODF Plus hashuwa u Nohprah 2024.
Kumta, kane ka dei ka sngi kaba kyrpang na ka bynta kane ka mission namar ka ri ka la poi sha u mawmer jong ka jingdon 50,000 tylli ki shnong ODF Plus.
Ka shnong ODF plus ka dei kaba lah ban kyrshan ia ka jinglait na ka jingleit shabar pathar, kaba lah ban pynbeit ia ki rukom pynkhuid ia ki jaboh bad kiba ikhuid iphieng.
Kane ka kynthup ruh ia ka jingpynthikna ba baroh ki iing ha ka shnong, ha ryngkat ka skul, ka iing panchayat bad ka anganwadi centre ki don la ki painkhana bad kumno kumno 80% ki iing ha ka shnong ki lah ban pynbeit ia ka rukom pynkhuid ia ki jaboh jabain bad ki pynduna bha ia ka jingbret niut pathar bad ka jinglang ka um ha ki jaka bapher bapher.
Ki jylla kiba la lah ban pyntreikam bha ia kane ki long : Telangana kaba don 13,960 tylli ki shnong ODF Plus; Tamil Nadu kaba don 11,477; Madhya Pradesh kaba don 3,849; Odisha kaba don 2,991; Uttar Pradesh kaba don 2,605; Uttarakhand kaba don 2,603; Himachal Pradesh kaba don 2,573; Karnataka kaba don 2,021 bad Chhattisgarh kaba don 1,936.
Ki kam kiba iadei bad ka ODF Plus: Ka mission na ka bynta ka jinglong ODF Plus ka don ki bynta bapher bapher: Ka jingpynkhuid ia ki niut ha ka rukom biodegradable kaba kynthup ia ka skhim GOBARdhan, ka um jaboh kaba mih na ki iing shet ja bad ka jingsait ia ki jain bad kiwei kiwei, ka jingpynkhuid ia ki niut plastic, ka jingpynkhuid ia ka jaboh kaba mih na ki painkhana.
Shuh shuh, ia ki shnong ODF Plus la phiah ha ki lai bynta kiba long, Aspiring, Rising bad Model, kum ka dak jong ka jingiaid shakhmat kane ka kam.
Ki shnong Aspiring ki dei kito kiba la pynbiang ia ki kam ban pynkhuid ia ki jaboh jabain kiba tylli lane kiba long um, ki shnong Rising ki dei kito kiba la pynkhreh ban pynkhuid ia baroh ar jait ki jaboh bad ki shnong Model ki dei kito kiba la lah ban pynkhuid ia ki jaboh jabain bad kiba iphuh iphieng.
Kane ka la wanrah ia ka jingialeh hapdeng ki shnong kaba la wanrah ia ka jingiashim bynta ki briew na ka bynta ka jingpynstet ia ka jingpyntreikam ia ki kam na ka bynta ka jingiaineh ka “sampoorn swachhata".
Ka IEC bad ka jingkyntiew ia ki kam: Ha ki snem ba nyngkong, ka tnat Drinking Water & Sanitation ka la sngewthuh ia ka jingdonkam ban pynkhlain ia ki sap jong ki briew ha ki shnong bad ruh ia kito kiba don ha ki kyrdan distrik bad jylla ha kaba iadei bad ki bynta bapher bapher jong ka jingkyrshan ia ka jinglait na ka jingleit shabar pathar bad ka SLWM; ban iarap ia ki Gram Panchayat (GP) ba kin pynurlong ia ka jinglong ODF.
Na ka bynta kane, ki la don ki jingpynkhreh ia ki sienjam bapher bapher ha ki kyrdan bapher bapher kiba kynthup ia ki jingai jinghikai bad ka jingai ia ki mar ba donkam, ka jingai jinghikai ia ki nonghikai, ki jingiamir jingmut, bad ka jingialam lynti ban ai jingkyrshan ia ki jylla bad ki distrik.
Kane ka la iarap ia ki nongialam shnong ba kin pyndonkam ia ka IEC ban khring ia ka shnong ba kin trei na ka bynta ki thong ODF Plus bad pynurlong ia kane.
Ki campaign ba kyrpang : Ka Sorkar India ka la bteng ban pyndonkam ia ka jingshitrhem jong ki briew ha kaba la sdang sa ar tylli ki prokram ban pyntyllun ia kine ki kam.
Kum shi bynta ka Azadi Ka Amrit Mahotsav, palat 1 klur ngut ki briew na 22,000 tylli ki Gram Panchayat ki la iashim bynta ha ki kam pynkhuid bapher bapher.
Palat 76,000 tylli ki Gram Panchayat ki la kut jingmut ban sangeh ia ka jingpyndonkam ia ki plastic.
La bud ia kane da ka prokram kaba ar kaba long ka Dus Ka Dum Swachhata Har Dum, kaba don shiphew tylli ki kam ban pynthikna ba baroh ki don ka jingbahkhlieh na ka bynta ka jingkhuid bad ba yn ym don ka jingphai biang sha ki rukom leh mynshuwa.
Ka jingai jingiarap pisa : Katba ka kam jong ki briew na ka bynta ka jingkhuid ka dang iaid shakhmat, ka la don ka jingpynskhem jingmut shuh shuh da ka Sorkar India na ka bynta ka jingkhuid ha ki jaka nongkyndong.
Ka dak kaba paw bha jong kane ka jingkut jingmut ka dei ka jingkyntiew ia ka jingmang tyngka.
Ka jingmang tyngka na ka bynta kane ka mission ka dei T.
1,40,881 klur bad la kyrshan shuh shuh lyngba ki tied grant jong ka 15th Finance Commission, bad 60 % jong kane ka dei kaba la buh kyrpang na ka bynta ka um bad ka jingkhuid ha ki shnong kaba kot sha ka T 1.
42 lak klur.
Kane ka la kiew bha haba ianujor bad ka bynta kaba nyngkong, kaba pyni ba ka sorkar ka la shim ia ka bynta kaba ar jong ka jingkhuid ha ka rukom kaba la pyrkhat jngai.
Ka jingmang tyngka ka peit bniah ia ka jingpynbiang ia ki jingdon jingem, ha kaba ki distrik ki lah ban ioh haduh T 16 lak ban sdang ia ki jaka pynkhuid plastic, T.
230 per capita ban shna ia ki jaka pynkhuid ia ki jaboh ba mih na ki painkhana, bad T.
50 lak ban shna ia ki jaka GOBAR-Dhan.
Shuh shuh, ki Gram Panchayat (GP) ki la ioh ia ka jingiarap pisa, ha kaba ki shnong kiba duna 5,000 ngut ki nongshong shnong ki ioh T.
60 per capita na ka bynta ka jingpynkhuid ia ki niut kiba tylli bad T.
280 per capita na ka bynta ka jingpynkhuid ia ki jaboh kiba long um.
Na ka bynta ki Gram Panchayat kiba don palat 5000 ngut ki nongshong shnong, ki shnong ki lah ban ioh T.
45 per capita bad T.
660 na ka bynta kine kijuh ki kam.
Kane ka jingkyntiew ia ka jingmang tyngka ka la wanrah ia ka jingpynbiang ia ki jingdon jingem ka ban pynstet ia ka “sampoorn swachchta" ha ki jaka nongkyndong jong ka India.
Ka jinglut jingsep na ka bynta ka jingpyniaid ia ki kam ka lah ban wan na ka pisa hapoh ka 15th Finance Commission.
Palat 1,70,000 tylli ki community compost pits, 4,000 tylli ki community biogas plant, 60,000 tylli ki jaka lum niut, 2,80,000 tylli ki community soak pit, 2,99,000 tylli ki nala bad 20,000 tylli ki lad pynkhuid um jaboh ki dei kiba la shna haduh mynta bad kine kin dang kiew katba dang iaid ka por.
Shuh shuh, ki don katto katne ki FSTP kiban dang wan ha ki jaka nongkyndong ki ban pynbeit ia ki kam pynkhuid ia ki jaboh kiba mih na ki painkhana.
Ka jingriewspah na ki niut : Ka bynta kaba ar jong ka Swachh Bharat Mission ka thmu ban phiah shuh shuh ia ki kam pynkhuid ia ki niut bad ban shim kabu ia ka jingshitrhem ki briew na ka bynta ka jingkhuid.
Kumta, ka jingpynkhuid ia ki niut mynta ka dei kaba pynmih pisa.
Ki jingwad bniah ki la pyni ba ki kam plastic bad ki kam pynthymmai ia ki tiar ki plie shibun ki lad ki lynti na ka bynta ka ioh ka kot bad ba ka ri ka la sdang ban buh nongrim ban iashim bynta ha kane.
Shuh shuh, kane ka pyni ia ka jingtur ka ri sha ka jingiada ia ka mariang, da ka jingngeit ba kan don ka jingiohnong na ka jingpynkhuid ia ki jaboh jabain.
Ki longkmie ki ialam lynti ha kane ka kam da kaba seng ia ki kam bapher bapher kiba mih mynta na ka bynta kaba ar jong ka Swaach Bharat Mission-GKatba ka bynta kaba ar ka dang tyllun shakhmat bad ngi dang ialeh ban ioh ia ka jingkhuid kaba pura, ka jingiashim bynta jong ki briew ka long kaba kongsan.
Man ka bynta jong ka SBM Phase II ka sdang na ki iing bad katba ka ri ka dang shem ia ki lad ki lynti ba thymmai na ka bynta ka jingkhuid, katba ki dang mih ki lad ioh jingkamai na kane ka kam, ka long kaba donkam ban kynmaw ba ngi lah ban pynurlong lada baroh ki don la ka jong ka jingbahkhlieh halor ka jingkhuid.
Jowai, Lber 28: U Dolloi ka Elaka Jowai ma Puramon Kynjing ha kane ka sngi saitjaiñ 26 tarik u Lber, ula pynskhem ïa kawei ka shnong thymmai ïa kaba seng ha ka kyrteng ka ‘Myntdu’ bad kaba dang hap hapoh u pud u sam jong ka Elaka Jowai.
Kane ka shnong ka don ha Jingkieng Myntdu surok ba leit na Jowai sha Shillong, haduh mynta ka don 35 tylli ki longïing bad ïa u pud sawdong ka long na mihsngi– Dorbar Shnong Caroline, Sepngi– Wah Mynkrem, Shatei– Liar Kam Kam bad Shathie– Dorbar Shnong Iawmusiang.
Kitei ki nongshong shnong naduh ki longkmie, ki longkpa, ki khun samla jong ka bad kumjuh kiba don jaka hapoh katei ka shnong thymmai kila shim ïa ka jingmynjur lang ha kane ka sngi ban pdiang da kawei ka jingmut ïa kane ka shnong ha ka kyrteng ka Myntdu ha kane ka jingïalang paidbah ba la khot da u Dolloi ka Elaka Jowai ha ïing ka kong Simple June Pakynteiñ.
Uwei u Rangbah ba don jaka hapoh u pud u ang jong katei ka shnong thymmai ula ong katkum ki kyndon jong ka JHADC la batai shai, ban seng shnong kam dei ban duna ïa ka 20 tylli ki longïing bad 50 ngut kiba la heh ka rta kata 18 snem shaneng.
Kumta ka donkam ban mih ki shnong khnang ban wanrah ïa ka roi ka par bad kyrmen ba kane ka shnong thymmai ka long ka nuska ïa kiwei.
Hadien ka jingïamonjur lang u Dolloi ka Elaka Jowai ma Puramon Kynjing ula shim ïa ka rai ba la pdiang ïa kane ka Shnong Myntdu katkum ki riti pynïaid kam jong ka JHADC ula pyntip ïa ki kam kiba ïadei bad kane ka shnong yn phah noh sha ka District Council ban leh ïa kaba donkam.
U Dolloi u kyrmen lyngba ka jingdon jong kane ka shnong kan wanrah ïa ka bha ka miat bad ka roi ka par, ula kyntu ha ka jingshynshar shnong kam dei ban don kano kano ka jingleh shilliang khnang ba ka shnong kan dang kiew shaphrang ha baroh ki liang.
Jowai, Lber 28: Ka Myntdu Pynthorneiñ Far mers Welfare & Producer Organization (MPFPO), kaba dei ka seng jong ki nongrep kba, rep jhur bad ki trai lyngkha ha Myntdu Pynthorneiñ ha ka 26 tarik une u bnai kala sam biang ïa u symbai Kba uba kyrteng u CAU R-1 uba la nang pynroi shuh shuh na ki nongrep kiba la rep ïa u naduh mynshem snem 2021.
Une u symbai kba CAU R-1 u dei uba ki nongrep kila ïoh na u Prof NB Singh ka College P.
G & A.
S, Umïam Ri Bhoi District, ka Central Agriculture University, Imphal Manipur bad ïa uba la rep ha Myntdu Pynthorneiñ bad ha Mukhla naduh mynshem snem 2020 bad u dei u kba uba seisoh bha wat hapdeng ka jinghiar palat u slap bad jingsyllad ka lyer kumba jia ha ki snem ba mynshwa.
Hashwa ban sam ïa une u symbai kba CAU R-1, la ïoh ïa ka jingkren na u Ma KL Pariat u nongaibuit aibor bad nongprat lynti jong ka seng, uba la pynpaw ïa ka jingsngewnguh ïa ki nongrep kba nongrep jhur, kiba dei ki nongpynim ïa ka Mei ramew bad khamtam kiba pynneh pynkhlaiñ ïa ka wah Myntdu bad ka Tyrchi ba tuid na shnong khliehtyrchi sha wah Myntdu.
Watla hapdeng ka jingeh jingshah lehbeiñ ki nongrep ki trai lyngkha na ka jingbtet pathar ki briew ïa ki plastic nuit bad sa ka jingbym ïoh ïarap na ki bor ka sorkar myn ha kane ka jinglynshop ka bor mariang ïa ki lyngkha bad ki nur um.
Ha kajuh ka por u la kyntu ïa baroh ki nongrep ba kin long kiba ïa ryntih lang khnang ban dang lah ban pynkhlaiñ ïa ka kam rep Kba rep Jhur, kumjuh la kyrpad ba kin ïarap ban ym pyndonkam shuh ïa ki Pla Plastic haba leit siew sha ïew, khnang ba ngin lah ban imlang ryngkat bad ka meirymaw ha tawiar ka wah Myntdu.
Da kaba ong ‘lada ym don shuh ki nongrep kba ha Myntdu Pynthorneiñ bad Myntdu Pynthorwah’, ka jingim ha tawiar ka wah Myntdu kan sa mad ïa ka jingjynjar.
Ia kyrpad ïa baroh ki briew ba sngewbha ïarap ïa ki nongrep da kaba bret ïa ki ñuit ba pyut ba kin kylla khyndew sboh bad wat ym bnret da ki Plastic ñuit, ki klong bilor sha ki sharing kiba tuid sha ki Pynthor Kba.
Namar ka jingpang jingmynsaw kan ym wan tang ïa ki nongrep hynrei ïa baroh ki nongshong shnong tawiar ka wah Myntdu.
Ïa kane ka jingïalang sam Kba symbai la pynïaid da u ma Pynchngaiñ Rymbai President bad la sam ïa u kba symbai CAU R1 da u ma Pyntngenlang Kyndait General Secretary ka seng.
Ka MP&FPO kala sam ha kane ka sngi haduh 70 Kgs u symbai kba sha ki arphew ngut ki nongrep ha katei ka pynthor.
Khliehriat Lber 28: Ki dkhot jong ka Dorbar Shnong Thangskai hapoh ka jingialam u Waheh Shnong u ma Phaibiang Syrti mynta ka sngi ki la leit ban iakynduh ïa ki heh jong ka karkhana dewbilat Dalmia Kaba don ha Thangskai bad ki la leit hiar ruh sha ki jaka bret ñiut jong ka company ban dawa bad maham tyngeh ba dei ban pynsangeh noh ïa ka jingwanrah ñiut kaba shu lum thup kaba pyn jakhlia haduh katta katta ïaka shnong ka thaw.
Kane ka jingleit hiar ki dkhot shnong ka dei namar ka jingbym suidñiew ka company ïa ka jing dawa ka shnong kaba la dawa mynta la bun bnai.
Katkum ka jingiathuh u Waheh Shnong la ong ba ka Dorbar Shnong ka la dep phah shithih sha ka company Dalmia naduh u bnai nohprah 2021 bad bthah ïa ka company ba ym dei shuh ban wanrah ïa ki ñiut ha company kaba don hapoh shnong namar kane ka pynmih ïaka jingsma iewtung bad kumjuh ruh ki ñiut ki ju saphriang kylleng kylleng haba beh ka lyer bad ong ba ïa kine ki ñiut la wanrah na Silchar, na Guahati, na Mizoram, Agartala bad na kiwei kiwei ki jaka.
Halor kane ka jingleh ka company ka shnong kala ujor ruh sha u Deputy Commissioner ka East Jaiñtia Hills District myn ha u bnai rymphang 2022, hynrei na ka liang ka ophis u DC ruh kam shym la shim khia eiei halor kane, kumta na ka liang ka shnong kam banse ban hiar sha katei ka company ban maham ïa ka company ban sangeh noh shi syndon ïa kane ka jingwanrah ñiut ha ka jaka bret ñiut jong ka company.
Ka Dorbar Shnong ka la maham tyngeh ïa ka company Dalmia bad kumhuh ruh ïa ki transporter kumjuh ruh ïa ki nong ñiah kali kiba kit ïa kine ki ñiut ba kim dei shuh ban dang wanrah bad pynpoi ïa ki ñiut hapoh Dalmia ha Thangskai, la maham ba lada ka shnong ka dang lap ïa ki kali kit ñiut kiba dang wanrah ñiut hapoh Dalmia ka shnong kan leh da kaba tyngeh.
Nongpoh, Lber 28: Ka long ka jingkyrkhu kaba khraw ïaki khun samla kiba don ka jingangnud ban dang kiew shaphrang haka kam ïalehkai sports hadien ba ka sorkar jylla haka sien ba nyngkong eh lyngba ka tnad ïalehkai kala pynbna bad pynkhreh ban tei da ka stadium kaba heh tam ha Ri-Bhoi District ban kyntiew ïaka kam ïalehkai sports.
Ïa katei ka stadium yn tei ha madan ïalehkai jong ka shnong Lumnongrim ha Byrnihat hadien ba u Myntri ka tnad ïalehkai sports ka jylla u Bah Banteidor Lyngdoh mynta ka sngi u la leit ban plie ïa u mawnongrim ban tei ïa katei ka stadium kaba paka kaba biang nadong shadong naduh ki jaka shong ki paidbah, ki jingker kynroh bad kumjuh ruh ka jingpynbha ïaka madan ïalehkai bala mang haduh 5.
7 klur.
Ha katei ka sngi la sakhi ruh da ka jingdonlang u Bah Sosthenes Sohtun MLA ka Jirang, Bah Victor Ranee MDC, Bah Bibatdor M Syiem Chief Engineer State Sports Council of Meghalaya, Wanphrang Syiem Sirdar ka Elaka Nongpoh, ki ophisar naka tnad ïalehkai ka jylla, ki Rangbah Shnong bad kiwei kiwei ki riew rangbah.
Haba kren ha katei ka sngi kum u kongsan u Bah Banteidor Lyngdoh u la ong ba ka thaiñ Byrnihat kadei kaba la donbok tam ba kala ioh ïa katei ka skhim ban pynbiang ïaka madan bad khamtam ban kyntiew ïaka kam ïalehkai sports haka district kaba long ka jingmyntoi kaba khraw ïaki khun samla ka thaiñ lyngba ka jingtrei shitom jong u MLA ban pynioh ïa katei ka skhim.
U la ong ruh ba kane ka dei ka sien kaba nyngkong eh ha Ri-Bhoi ban ioh ïa katei ka skhim naaka bynta ban pynbha bad kyntiew ïaka kam ïalehkai sports haka district, kumba ki paidbah kila angnud ban ioh ïaka madan ïalehkai kaba paka naka bynta ka jingmyntoi ki khun samla bad khmih lynti ba ka jingpyntrei ïa katei ka project kan sa sdang noh shen ha katei ka jaka.
Naka liang u Bah Sosthenes Sohtun MLA ka Jirang u la pynpaw ka jingsngewkmen kaba khraw bad ai khublei ïa u myntri ka tnad ïalehkai khamtam u Myntri Rangbah ka jylla u Conrad Sangma halor katei ka jingwanrah ïa katei ka skhim ha Byrnihat kaba dei ka jingkyrkhu bad ka jingmyntoi kaba khraw ïaki khun samla ka thaiñ ban dang kyntiew ïaka kam ïalehkai sports.
Khliehriat Lber 28: Ka Hynñiewtrep Youths’ Council (HYC), Wapung Unit ka pynpaw ka jingpyrshah jur ïa ka jingwan theh ñiut ka Jowai Municipal Board sha shnong Wapung Shnong, East Jaiñtia Hills District kaba khlem da ioh jingbit na ki bor pyniaid Shnong.
Na ka liang ka seng ka kyntu ruh ïa ki bor pyniaid district jong ka East Jaiñtia Hills District ba kin tukkar lem halor kane ban leh eiei halor kane k jingwan theh ñiut pathar ka Jowai mMunicipal Board, namar lada ailad kumne khlem pep kan sa ktah ïa ka koit ka khiah jong ki pidbah, kan ktah ïa ki um bam um dih bad kumjuh ruh ïa ki sawdong sawkun jong ka mariang kiba don hajan ka jaka ba theh ñiut, khamtam ha ka por lyiur ba slap ki ñiut kin tuid pathar bad pynjakhkia.
Ka seng ka kyntu jur ïa ka Jowai Municipal Board ba kan wan kit noh mardor ïa ki ñiut ba la theh ha katei ka jaka ha Wapung Shnong, East Jaiñtia Hills District.
Ha kajuh ka por ka seng ka pynrem jur ïa u Myntri ba dei peit ïa ka tnat Municipal kaba paw shai ïaka jingtlot treikam ka bym lah ban pynioh ïa ka jaka kaba paka ban theh ne bret ïa ki ñiut.
Ka Seng ka maham ruh ba lada jia ba Ka Jowai Municipal Board kam shim Khia ïa kane ka jing kyrpad bad jingkyntu, Ka Seng kan shong pyrkhat bad kan sa leh ïa kaba donkam.
Shillong, Lber : Ka Union Christian College, Ri Bhoi District, ka la ïoh pdiang ïa ka ‘District Green Champion Award’ na ka Mahatma Gandhi National Council of Rural Education (MGNCRE) ïa ka ba la aiti da u Arpit Upadhyay DC Ri-Bhoi District, ha u Dr.
R.
M.
Manih Principal ka UCC hynne ka sngi.
Ka Mahatma Gandhi National Council of Rural Education kaba hap hapoh ka Department of Higher Education ha ka Ministry jong ka Education Government of India ka long ka nodal agency jong ka sorkar kaba la pynkyntiew ïa ka Swachhta mission.
Ka jingthew lyngba ka Sustainability Index activities, kaba kynthup ïa ka rukom pynlang um, ka rukom bret ñiut bad ki jaboh, ka ba thung ïa ki dieng, ka ba pynjyrngam ïa ka jaka pule ka ba kynthup naduh ka rukom pyntuid ïa ki nala um bad ruh ka jingpytreikam ïa ka bording lyngba ka sngi bad ka ba pyrshang ban kyntiew ïa ki shnong ki ba marjan bad kane ka jaka pule.
The Sorkar ka la ai ïa kane ka Green Champion award sha ka UCC kaba long kawei na ki shlem ai jinghikai ka ba hap kum kawei na ki Higher education institutions ha Ri-Bhoi district na ka bynta ka jingtrei ban sumar bad ban kyntiew ïa ka jing pyneh ïa ka mei mariang ha ka District.
Shillong, Lber : Ka lyer ka ba jur ka ba la wan kynsan kynsan ka la syllad tyngeh ïa ki bynta jong ka dong Nongkya hapoh Mawsiatkhnam bad ka ba la pynjulor ruh ïa kawei ka ïing ka ba don ha kane ka dong.
Kane ka longïing ka ba la mad ïa kane ka jingiia ba sngewsih ka dei jong ka Kong Mary Josephine Kharumnuid kaba shong basah ha dong Nongkya, Mawsiatkhnam.
Ha ba kren sha u nongthoh khubor ka Kong Mary ka ïathuh ba ka lyer ka ba jur bha ka la wan syllad kynsan kynsan ha kane ka sngi Saitjaiñ ba la lah ha ka por mynsngi ha ka ba ka la lied ruh ïa ka tnum ïing jong ka, bad ki don ruh ki bynta ba ki dieng kanshi ki la lait bad la orpait.
Nalor kata ka iathuh ba ha kane ka jingjia iwei i khun ba ar snem jong ka ruh i la mynsaw malu mala na ka jinghap u maw na tyrpeng ba la mih na ka jingpra u dieng kanshi.
Kumta ha ka ba ïa dei bad kane ka jingjia hadien ka jingud jingnam jong kane ka longïing ryngkat bad u rangbah dong ka Nongkya bah K.
Marbaniang, hynne ka sngi na ka liang u MLA ka Mawlai u Bah PT Sawkmie u la ai jingïarap da ka song pisa sha kane ka longkmie na ka bynta ki jingdonkam kyrkieh jong ka ka ba u la ai ha ophis treikam jong u ha Nongpdeng.
Shillong, Lber 29 : Mynta ka sngi ka Meghalaya Pradesh Congress Committee (MPCC) ka la pynthikna hi ba u bah Process T Sawkmie um dei shuh u kyrtong jongka ha ka Election MLA 2023 namar ki la pdiang burom ïa u bah Marbud Dkhar bad ki nongbud jongu ban sha ka Congress mynta ka sngi bad la sngewthuh ruh ba un dei ma u u kyrtong ka Congress ha ka Mawlai Constituency.
Ha ka jingshisha u bah Process T Sawkmie kat haduh mynta ka sngi u dang dei u MLA jongka Congress hi wat la u la shah sospon ruh namar ka MPCC ka dang ap beit ka jubab na u bad ki saw ngut kiwei ki MLA kiba la leit ban kyrshan ïa ka sorkar MDA da kaba kynnoh ba ki ïatrei lang bad ka sorkar kaba don ka BJP.
Hooid kine ki san ngut haduh mynta ki khlem jubab ïa ka jingpan jingpynshai jongka MPCC bad mynta lei lei la ïathuh ba kin ym jubab shuh hi ruh namar ki nongïalam ka MPCC ki la nang ïaid shakhmat ban pynthymmai ïa ki Block Congress Committee kumba ki la leh mynta ka sngi ha Mawlai.
Tangba ka tyllong khubor kaba la ïoh ka ïathuh bad pynthikna ba wat la u bah Process u dang don bad ka Congress haduh mynta hynrei ka shu long tang ka nam katba ka kam pat ka la nang ïaid shakhmat namar ha u 2023 un ïa aireng noh na ka UDP ha Mawlai Constituency.
Shillong, Lber 28: Ka Jylla Meghalaya kala nang hiar nang hiar mynta ha ka jingdon jong ki briew kiba don ïa ka jing pang Covid-19 ne ki active case da ka jingnang bun kiba koit na ka sngi sha ka sngi.
Ki active case kiba don mynta ki sah tang 38 ngut bad ki District ba dang don bun eh ka dei ka East Khasi Hills kaba don 8 ngut.
Kat kum ka jingpyntip ka Tnad ka Koit ka Khiah, ki briew ba dang ïabit thymmai ïa ka jingpang kila don satang iwei mynta ka sngi katba 7 ngut ki nongpang kila ïoh pat ïa ka jingkoit.
Ka jingdon jong kiba ïap ka long 1593 ngut baroh lang.
Haduh 937598 ngut ki briew kila ïabit ïa kane ka jingpang ha kine ki laisnem tam mynta hynrei haduh 92128 kila ïoh pat ïa ka jingkoit.
Shillong, Lber 28: Ka Ïingkashari POCSO hynne ka sngi nyngkong, kala hukum ban set along shirta jongim ïa u Pulit Sub Inspctor bala shah beh kam, halor ka jingdonkam ban leh beijot ïa ki arngut ki shipara hapoh thanad.
Une u Sub Inspector ba kyrteng u Nurul Islam ula leh beijot ïa kine ki shipara hapoh Ampati Police Station ha u snem 2013.
Kka Kashari POCSO kala pynngat kam bymman ïa une u Heh Pulit ha ka taiew bala lah, bad pynbna ïa ka jingpynsajia hynne ka sngi.
Ka Ïingkashari kala hukum ban set along ïa u Nurul Islam ha ryngkat bad ka kuna ba T.
8 lak ka ba dei ban siew sha ki lanot.
La pynshisha ïa ka jingleh bymman une u Heh Pulit kat kum ki kyndon bad jingpynsajia hapoh ka POCSO Act, 2012 bad ruh ka IPC Act, ong ka Ïingkashari POCSO ha ka hukum ba pynmih ha ka sngi palei bala lah.
U Nurul Islam ula leh beijot ïa iwei i Khynnah 14 snem ha Ampati Police Station myn ha ka 13 tarik Lber bad 14 tarik Lber 2013.
Ha ka 31 tarik Lber pat, ula leh beijot sa ïa ka hynmen ba 17 snem ka rta da kaba pynap pistol, kaba pynlong ïa u Kpa jong kine ki Khynnah ban ujor da ka ejahar pyrshah ïa une u Heh Pulit.
U Kpa ha kane ka ejahar, ula kynnoh ba u Nurul Islam ula byrngem ban pynïap ïa kine baroh arngut ki shipara bad ruh ban pynngat ïa ki ha ki kam bymman lada ki pyntip briew ïa ka kam ba ula leh.
U Nurul Islam u dei u Sub Inspector uba la shah weng na ka kam ha u snem 2013 hadien kane ka jingjia bad u dei ruh u Heh Pulit uba ar na kiba shah wengkam halor ka jingdonkti ha ki kam leh beijot.
U Pulit ba nyngkong ban shah wengkam udei u Sub Inspector S.
N Roy uba donkti ha kaba leh beijot ïa ka khyn nah skul ba 13 snem ha kawei ka hotel hangne ha Nongbah Shillong, kaba la jia ha ka 17 tarik Lber 2011.
Shillong, Lber 28: I Heprit Lasara Banbet Pathaw I la ïoh rah ïa ka Khusnam BEST ACTOR FEMALE NORTH EAST ha ka Film “ KI UMMAT" ba la direct da I Bah S Kharsyntiew.
ïa kane ka jingai khusnam la pynlong da ka PRAG CINE AWARD 2022,kaba dei ka Rynsan kaba ju bishar bniah bad ai Khusnam ïa ki film baroh jong ka North East.
ïa kane ka programme la pynlong ha Silchar DSA stadium myn ha ka 26 tarik u Lber 2022.
Kane ka Film kala shah Nominate ruh kum ka (1) Best Film jong North East (2) Best Director jong North East bad (3) Best Actor Male jong North EastI Lasara Banbet Pathaw i dei i khun jong i Kong Onita Pathaw bad i Bah Suresh Marwein bad i dang pule class 7 ha Laban Presbyterian Secondary School.
Kum ban shu pynkynmaw ba kane ka film" KI UMMAT “ kadei ka film kaba nyngkong eh kaba ine I Heprit i shim bynta bad kumjuh ruh ka dei ka Film kaba nyngkong eh ia I Bah S Kharsyntiew ban Direct.
ïa ka ne ka film ladep pyllait paidbah teng mynshym snem ha ki tarik 19-25 Naiwieng 2021 ha Bijou Cinema Hall hynrei namar ka jingdon jong ka Khlam Covid- 19 bun ki briew ki dang salia ban leit peit.
Ka KHARSYNTIEW FILM PRODUCTION, ka ong ba lada ki paidbah ki dang kwah ban peit biang ïa kane ka Film, ka Production kan sa pyni biang ha Cinema Hall.
Jowai, Lber 28: Hadien ka jingpynskhem ïa kawei na ki shnong Myntdu kaba hap hapoh ka Elaka Jowai da u Dolloi ma Puramon Kynjing ha kane ka sngi saitjaiñ, na ka liang ka Hynñiewtrep Integrated Territorial Organization-Khliehtyrshi Area (HITO-KA) mynta ka sngi kala leit phah da ka jingthoh sha CEM ka Jaiñtia Hills Autonomous District Council ban dawa pyndam (Cancel) noh ïa katei ka jingthaw shnong thymmai kaba la tip kum ka ‘Myntdu’.
Katkum katei ka shithi ba la phah la ong ba ka seng kam lah ban pdiang ïa katei ka jingleh namar wat na ka liang ka shnong Khliehtyrshi ruh kam tip shatia ïa katei ka jingthmu ban thaw shnong thymmai.
La pynsngew ba ka shnong Khliehtyrshi ka dang hap hapoh u pud jong ka Elaka Jowai kaba don tang uwei u Waheh Shnong, kumta lada don ka jingthmu ban seng shnong dei ban wanrah da ka jingpynsngew paidbah bad da ka jingmynjur lang jong ka Dorbar Shnong baroh kawei.
Halor kane ka HITO-KA ka dawa na ka JHADC lyngba ka sngi ban pyndam noh shi syndon ïa katei ka jingseng shnong thymmai, pynkut ka kyrwoh na u President ma Samely Shylla bad na u Secretary ma Lakhon Dkhar.
Shillong, Lber 28: U Lat jong ka jylla u Satya Pal Malik ha ka Sngi U Blei u la leit ban ïa shim bynta sha ka jingïalang bala pynlong da ka Lyngpung Seng Khihlang ha shnong Swer.
Ha ka jingkren u la ong ba ka long kaba ïoh mynsiem bad sngewkmen ban ïohi ba ka Seng Khasi ka ïaleh ban pynneh pynsah ïa la ka jong ka Riti ka Dustur bad u la ai ka jingkitbok halor kane.
Ka Seng Khasi ka juh pynlong ïa kane ka jingïakynduh lang ba shisien shisnem jong ka seng Khihlang bad kane ka long kum ka jingïakyduh jong ki seng samla ka seng khasi, ha kum kane ka sngi da ki hajar ki khun samla kila ïa poi sha kane ka jingïalang.
Ha kane ka sngi la pyninam ruh ïa ki riam tynrai bad ki rukom shad tynrai na ki shnong bapher bapher jong ka Ri Khasi Jaintia.
Ki la don bun tylli ki shad tynrai bad ki riam tynrai kat kum ki riti dustur u khun khasi khara na ka Bri u Hynniewtrep.
Ki riew rangbah ki long san jong ka Seng Khasi ki la ïa don lang ban sakhi ïa kane ka sngi bad ha kane ka sngi ki nongkren ki la la sneng la kraw kumno ban pynneh pynsah ïa la ka ka jong ka Riti Dustur kaba la ïoh pateng naduh kulong kumah bad ban pynneh pynsah pateng la pateng.
La synran ïa u Lat ha katei ka lympung da u MLA jong ka Sohra u bah Gavin Miguel Mylliem, Bah Samlin Malngniang MLA Sohiong, Bah Wailad Shylla MLA Jowai.
Kane ka jingïalang ba ar sngi kala sdang ha ka 26 tarik Sngi Saitjaiñ bad la pynkut ha ka Sngi U Blei.
Shillong, Lber 28: Ka National Investigation Agency (NIA) kala shimti mynta ban tohkit sa ïa ka jingbthei bomb Improvised Explosive Device (IED) ha Khyndailad kaba jia ha ka 31 tarik Kyllalyngkot 2022.
“Ka NIA kala shimti ïa ka case halor ka jingpynbthei bomb ha Khyndailad na ka Tnad Pulit.
Ka NIA kala register ïa kane ka case ha ka 4 tarik Lber" ong ka tyllong khubor ba ïoh hynne ka sngi nyngkong.
Ka kynhun kiengatiar Hynñiewtrep National Liberation Council (HNLC) kala shim ïa ka jingkitkhlieh halor ka jingpynbthei ïa une u bomb ha Khyndailad.
Ka Tnad Pulit kala ïoh kem ïa uwei u Khynnah uba kam ïalade kum u Area Commander ka HNLC ba khmih ïa ka Shillong Region lem bad phra ngut kiwei pat, kaba jia tang da ki kynta hadien ka jingpynbthei bomb.
Lah ban kdew hangne ba ka NIA kala shimti ruh ban tohkit ïa ka jingpynbthei bomb kaba jia ha ki jaka sah jong ki Nongtrei ka kompani Star Cement, Lumshnong kaba jia ha u snem 2020.
Haduh 7 tylli ki jingjia pynbthei bomb IED kila jia ha Jylla ha kine ki san snem bala leit noh bad kine ki kjynthup ïa artylli ha East Khasi Hills kawei ka Iew Laitumkhrah ba jia ha ka 10 tarik Nailar 2021 bad kawei ka Khyndailad, lai tylli ha East Jaintia Hills ba kynthup ha Krishna Colony Lane ba jia ha ka 12 tarik Nohprah 2020, Iew Soo Kilo ba jia ha ka 26 tarik Naiwieng 2020 bad ha Police Reserve Khliehriat ba jia ha ka 14 tarik Naitung 2021, kawei ka Dawki ba jia ha ka 1 tarik Rymphang 2018 bad ka Sawilgre, East Garo Hils ba jia ha ka 18 tarik Rymphang 2018.
Shillong, Lber 28: U MDC ka Congress na Rambrai-Jyrngam uba la iehnohkam na ka Congress, Bah Bajop Pyngrope ula ong ba ka Congress Party mynta kala pyrshang ban wad da ki MLA barim ne Nongïalam barim ban pynïakhun ïa ka elekshon MLA-2023 ha Jylla.
“Nga ïohi mynta ba ka Congress Party kan pyrshang ban wad da ki MLA barim bad Nongïalam barim ba kin ïakhun ïa ka elekshon na ka ticket jong ka" ong une u MDC uba la leit aiti ïa ka shithi iehnohkam hynne ka janmiet ha ryngkat ki Nongïalam ka Block Congress Comittee ka Rambrai-Jyrngam.
Kat kum ka jingong jong u, ka ticket jong ka Congress ka dei kaba jur ka jingïaknieh ha ki por bala leit noh hyn rei ha kine ki sngi, ka party ka hap ban wad ïa ki kyrtong.
“Kane ka dei ka jinglong jingman jong ka Congress ha kine ki sngi ba mynta" ula ong.
Une u MDC uba la don hapoh ka Congress haduh phra snem, ula ong ba kane ka jinglong jingman ba mynta jong ka Congress ka dei tang namar ka jingïapher jingmut bad jingiashrut hapdeng ki nongïalam.
“Ngi lah ban ïohi ba kam dei ka daw ka jongngi hynrei ka jingiashrut kaba don hapdeng ki Nongïalam ym tang hangne ha Jylla hynrei ha ka National Level ruh" ong une u MDC uba la pynpaw ïa ka jingpang mynsiem ban hap ieh noh na ka Congress.
“Baroh ki Nongïalam (incharge) jong ki Jylla baroh, nga lah ban ong ba ki dei kiba kyrsum ha ka jyrsieh bad kane ka dei ka daw ka jinghiar jong ka Congress namar ba kim sngap shuh ïa ki paidbah, ki briew ba don ha ka party, ki nong trei ka party hynrei kila shu shim rai tang marwei-Kane ka dei ka daw ba nga ieh noh na ka Congress" ula bynrap.
Haba kren halor ka kynrum kynram kaba mih hapoh ka Meghalaya Pradesh Congress Committee (MPCC), u Bah Bajop ula ong “Baroh ki MLA bad ki MDC kila shim rai ban jied ïa u Bah Charles Pyngropew kum u President ka MPCC bad kila phah ruh da ka jingthoh hynrei ngam tip ka jia aiu hapoh ka AICC, kala pynkylla bad thung pynban ïa u MP ka Lok Sabha kum u President".
Une u MDC u ong “Hooid ngi la pyrshang ban ïai neh beit bad ka party bad hooid, ha katei ka por, wat ki 12 ngut ki MLA ruh kim shym la ieh ïa ka party hynrei ngi da ka jingiashrut hapdeng u Nongïalam ka CLP bad u President ka MPCC la pynlong ïa kine ki MLA ban mih noh na ka party bad pynsah satang 5 ngut ki MLA".
Hynrei ula ong ba hadien ba kine ki 5 ngut ki MLA kila leit ban kyrshan ïa ka Sorkar, ka rai ban shim ïa ka sien jam ba tyngeh ha kaban sospon ïa kine ki MLA, kala lam sha ka jinghap syndon jrain raiñ raiñ jong ka Congress Party.
“Kat haduh mynta ngam pat ïohi satia ïa kata ka hukum sospon ïa ki MLA ka ban wan na ka AICC.
Shaei kata ka hukum ne ka dei tang ka hukum na ka MPCC.
Ki Nongïalam ka MPCC kila shu tei pop ba ka dei ka rai jong ka AICC.
Phi dei ban kylli ïa kane na ka Ophis ka MPCC" ula ong haba bynrap “Ka dei ka hok jong ki (MLA) ba kin leit kyrshan ïa ka Sorkar hynrei ka jingsospon ka dei ka kam kaba bakla palat.
Shillong, Lber 28 : U Myntri ka tnad C&RD, Bah Hamletson Dohling ba dei ruh u MLA ka Mylliem ha ka sngi Nyngkong u la pyllait paidbah haduh 28.
25 lak tyngka sha ki 41 tylli ki kynhun jong ki nongrep lane ki Producers Group kaba wan lyngba ka prokram jong ka FOCUSS.
Haba kren ha katei ka jingïalang, u Myntri u la ong ba katei ka dei shi bynta ba kum ka sorkar bad kum u nongmihkhmat ki ïakhun ban plie lad ïa ki nongrep ba kin lah ban pynkhlaiñ ïa ka rep ka riang khnang ba ka jingmyntoi kan dei na bynta jong ki hi.
Ha kane ka prokram ba la pynlong da ka ophis jong u BDO Mylliem ryngkat ka Enterprise Facilitation Centre (MBDA) Mylliem Block ha Conference Hall jong ka MAMETI, Upper Shillong la donlang ruh u BDO ka Mylliem Bah PT Passah, Dr.
S Nongdhar, VDO Veterinary Department, Bah Stephan Lyngdoh Chairman BDMC Mylliem lem bad ki Rangbah Shnong bapher bapher kynthup ia ki dkhot jong ki 41 tylli ki producers group kiba dei na ka Mylliem Block.
Na ka liang u Myntri hadien kane u la plie pyrda ruh ïa ka projek Lemongrass jong ka Mawklot Farmer Producer Company Limited.
Lyngba katei ka projek, ki nongrep ki lah ban pynïaid iew ïa kitei ki kynja phlang kiba kham pher bad lah dor bha.
Shillong, Lber 28 : Ka Meghalaya Pradesh Congress Committee (MPCC) ka la aiti ha ka Meghalaya Block Congress Committee (MBCC) na ka bynta ban tyrwa ne jied ïa u kyrtong ban aireng na ka party ha ka elekshon MLA kaban long ha u 2023.
Haba pyntikna ïa kane hadien ka jingpdiang burom biang ïa u Bah Marbud Dkhar sha ka party, u Working President ka MPCC, Bah PN Syiem u la ong, “Ngi la aiti beit ha ka Mawlai Block Congress ban jied ïa u kyrtong na ka bynta ka elekshon 2023.
"Jan baroh ki nongïalam jong ka Congress kynthup naduh u President Bah Vincent H Pala ki la hiar sha Mawlai hynne ka sngi ban pdiang burom biang sa shisien pat ïa u Bah Marbud Dkhar ryngkat ki nongbud sha ka party.
Haba kren ha ki lad pathai khubor, wat na ka liang u Bah Marbud ruh u ong ba na ka liang ka Mawlai Congress kin sa phah da ka kyrteng jong u kum u kyrtong ha ka elekshon ban wan namarba ki la artatien ba u MLA jong ka party Bah PT Sawkmie un ïakhun biang na ka Congress.
U Bah Marbud udei u u kyrtong jong ka Seng Congress ha ka elekshon MDC ha u 20129, hynrei u la shah rem ha u Bah Teibor Pathaw.
Kumban shu kdew hangne, u MLA ka Mawlai, Bah PT Sawkmie u la dei uwei na ki san ngut ki MLA jong ka Congress kiba ngat ha ka jingshah sospon ha ka MPCC na ka daw ba ki leit ban kyrshan ïa ka sorkar MDA ba ïalam da ka NPP.
Shillong, Lber 28 : Ka Congress ha ka sngi Nyngkong ka la duh sa uwei pat u MDC na KHADC, Bah Bajop Pyngrope uba la resaiñ noh da ka jingthmu ban leit ïasoh sha ka National People’s Party ha ka 31tarik mynta u bnai.
Utei u MDC ryngkat ki nongkitkam jong ka Rambrai Block Congress Committee dalade hi ki la leit sha Congress Bhavan ban aiti ïa ka shithi resaiñ ha ki nongïalam jong ka party.
Ha kane ka sngi, shwa ba un aiti ïa ka shithi resaiñ na ka party, u Bah Bajop u la kynduh khuk bad u President jong ka Meghalaya Pradesh Congress Committee, Bah Vincent H Pala bad kren ruh katto katne.
Haba kren bad ki lad pathai khubor hadien ba la dep aiti ïa ka shithi resaiñ, u Bah Bajop u la ïathuh ba ka dawbah kaba pynlong ïa u ban mih na ka Congress ban leit sha ka NPP kadei namar u ïapbiej palat ïa ka jinglah jong kane ka sorkar ba mynta hapoh ka jingïalam jong u Conrad Sangma ban pynbeit ïa u pud u sam.
“Kumba 98 persen ki jaka khappud bad ka Assam kiba hap ha constituency jongnga ki hap lut sha Meghalaya," ula ong da kaba ïaroh ruh ba dei tang kane ka sorkar ba mynta kaba la nud ban pynbeit ïa u pud u sam bad ka Assam uba la shu sahteng kumto la palat 50 snem.
Nalorkata, u ïathuh ruh ba kum u nongïalam jong ka Congress ha kine ki phra snem u la ïohi lut ïa ka thma pohïing bad ka rukom treikam ka bym itynnad satia ha ka sem Congress.
Katkum ka jingong jong u, ka ishu jied President MPCC kadei ka dawbah kaba la ktah haduh katta katta ïa ka party ha Meghalaya.
U la ong ruh ba dang nyngkong jan baroh ki mon ïa u Bah Charles Pyngrope ban shimti kum u President hynrei ka long pynban mar khongpong.
Shuh shuh u la ong ruh ba ka party ka la bakla haduh katta katta ban sospon ïa ki san ngut ki MLA tang na ka daw ba ki leit kyrshan ïa ka sorkar MDA.
Shillong, Lber 28: Ki paid Khasi Jaiñtia kiba shong ba sah ha Barak Valley jong ka Assam hapoh ka Barak Valley Khasi Jaiñtia People Welfare Organisation (BVKJPWO) ban pynrung noh ïa ka jinghikai ha ka ktien Khasi ha ki skul kiba don ha Barak Valley, khnang ba kan nym wanrah jingeh ïa ki paid Khasi kiba shong ba sah ha ki bynta jong ka jylla Assam.
Ïa kane ka jingdawa la pynsngew, namar ba ka Education Policy jong ka snem 2020, ka ong ba baroh ki skul naduh Class A haduh Class V kin hap ban pule da ka ktien trai jong ka jylla ne ka mother tongue.
Kane ka Seng kaba kup lut ïa baroh ki paid Khasi Jaiñtia ha ki them jong ka Barak ha Assam, ha ka jingthoh ba la soi da u Bah Charles Rymbai, President bad u Bah Wanbor Pdang, Secretary, la ong ba ka kiba bun ki skul kiba don ha ki shnong Khasi kim shym la hikai satia ïa ka ktien Khasi ha ki skul, hynrei la hikai da kiwei pat ki jait ktien.
Kane ka la pynlong ïa kiba bun ki khynnah ba kin pep skul noh bad ka la wanrah ka jingduna khynnah ha kiba bun tylli ki skul.
Ka Seng ka ong ba lada hikai da ka ktien Khasi kine ki skul kin dap bad kin bun ki khynnah skul.
Kawei pat ka jingdawa jong ki paid Khasi ha katei ka District, ka long ban pynïoh jaka ha nongbah Silchar na ka bynta ban shna Hostel ïa ki samla pule kiba leit pule ha kane ka nongbah.
Nangta kane ka jaka kan long ruh kum ka Guest House bad Cultural Centre na ka bynta ki paid Khasi kiba ju poi sha kane ka nongbah, ym tang na ka bynta ka jingpule, hynrei ban leit wad jingsumar haba pang ba shitom ruh.
Ka Seng ka ong ka jingbym don ka Hostel, ka buh jingeh ïa ki samla pule, khamtam ki samla kynthei, ha kaba ki ïakynduh bun ki jingeh haba ki sah ha ki ïing ba shu wai.
“Tang ba ka daw ba kim ïoh ka jaka sah kaba biang, kiba bun ki samla pule kynthei ki la hap ban pep noh shiteng por ïa ka jingpule jong ki", la ong ka BVKJPWO.
Sa kawei pat ka jingdawa ka long ban pynïoh skim um lyngba ka JJM sha ki 12 tylli ki shnong Khasi kiba don sha ki jaka ba kyndong bha jong ka Cachar District, namar ba ki nongshongshnong nangne ki hap ban leit tong um sha ki jaka ba jngai bad hap ban ïaid da kjat bun bun kynta.
Ha kajuh ka por, ka BVKJPWO, ka la pynlong ïa ka Annual Convention kaba 32 ne ka jingïakynduh lang kaba shisien shisnem jong ki paid Khasi Jaiñtia kiba shong ba sah ha Barak Valley.
Ïa kane ka jingïakynduh la pynlong ha Nagaghat, Cachar Hills, ha kaba palat shiphew hajar ngut ki paid Khasi Pnar ki la poi sha kane ka jingïakynduh lang da kaba pynlong ïa ki prokram bapher bapher.
Ha kane ka jingïalang la don lang ki nongïalam jong ka Seng, kynthup ruh ïa u Dr.
Moses Kharbithai, uba long u Chief Adviser jong ka Seng.
Shillong, Lber 29 : U Myntri Rangbah ka jylla u Conrad K Sangma u la ïalam ïa ka Kynhun Myntri mynta ka sngi ban ïakynduh bad u Myntri Kam Pohïing ka ri u Amit Shah lashai ka 29 tarik ha nongbah Delhi ban ïakren pynbeit pud hapdeng ka Meghalaya bad Assam.
Namar na ka liang jong u Shah u la khot ïa baroh ar ki Myntri Rangbah kata ïa u Conrad bad u Himanta Biswa Sarma lashai ka sngi sha nongbah Delhi ban ïakren khatduh bad ki shwa ban pynskhem ia ka jingïapynbeit pud ki ar jylla.
Namar kine ki arngut ki myntri rangbah ki la dep ïa kynduh ïa u Amit Shah naduh u Kyllalyngkot mynta u snem bad ai ïa ka kaiphod sha u halor kane ka kam ïa pynbeit pud bad dei hadien ba ula ïoh ban pule bniah ïa ka kaiphod ba u sa khot biang ïa ki sha nongbah Delhi.
Ki Myntri kiba leit synran ïa u Myntri Rangbah ki kynthup naduh u Symbud Myntri Rangbah bah Prestone Tynsong, Myntri kam pohïing ma Lahkmen Rymbui, Myntri ka tnad Industries bad Urban Affairs u ma Sniawbhalang Dhar, u Myntri ka tnad kam khlaw bad I & PR u James P.
K Sangma, Myntri ka tnad Sport bad Agriculture bah Banteidor Lyngdoh bad kiwei kiwei.
Na ka liang u Myntri Rangbah ka Assam u Himanta Biswa Sarma ruh la ioh jingtip ba un ïalam hi ïa ki katto katne ngut ki Myntri jongu namar lashai ka sngi ka dei ka sngi kaba kin ïasoi ïa ka soskular jingïasngewthuh jingmut lang bad ka sorkar pdeng halor kane ka jingpynbeit ïa u pud u sam hapdeng ki ar jylla.
Kane ka kam pynbeit pud ka dei kaba la sahteng la san phew snem mynta bad dei tang ha kine ki ar tylli ki sorkar kiba la poi sha ka jingiasngewthuh jingmut ban pynbeit pud shwa ha ki hynriew tylli ki jaka napdeng ki 12 tylli kiba don hapdeng ka jingïakajia.
Kine ki hynriew tylli ki jaka ki kynthup ïa ka Taradubi, Gizang, Hakim, Boklapara, Khanapara-Pilingkata bad Ratacherra.
Ka jingheh jongka jaka baroh ka long 36.
79 Sq Km bad na katei ka Assam ka la mynjur ban pynneh 18.
28 sq km bad ka Meghalaya bad 18.
51 bad ka Assam.
Lah ban pynkynmaw ba u Symbud Myntri Rangbah ka jylla u bah Prestone Tynsong u la ong dang ha kine ki khyndiat sngi ba ha ka jingïapynbeit ïa u pud u sam donkam ban don ka jingsngewthuh jingmut bad jingïapynbeit lang ban ïa hun baroh arliang mamla.
Kumta khlem pep kin don ki jaka ban leit sha ka Assam bad kin don pat ki ban wan ruh sha ka Meghalaya.
U la ong ruh “ Nga sheptieng ba ki don ki kynhun jongki briew kiba ym kwah ba kane ka kam ïa pynbeit pud kan poi sha ka thong ne kan long kaba seisoh" ong u bah Prestone haba ïakren bad ki nongthoh khubor khamtam halor ka Memorandum of Understanding (MoU) ba la ïasoi ka Meghalaya bad Assam ban pynbeit shwa ïa u pud ha ki 6 tylli ki jaka ne ki 12 tylli kiba don hapdeng ka jingïakajia pud.
“ Ka jingshisha ka long haba ïa pynbeit ka dei ban don ka lynti hapdeng la ka long kaba ïoh jingmyntoi ne kaba duh jingmyntoi ruh namar ïa kane ka jingshisha ym lah ban lait don ki jaka ban duh don ki jaka ban ïoh kan ym lah long ba kan duh lut beit ka Assam ne ha kajuh ka por kan duh lut ka Meghalaya.
Don ki ban wan sha ka jylla don ki ban leit sha ka Assam ruh kata ka dei ka jingshisha hap ban ïa pynbeit lang da kaba ïasngewthuh jingmut" ong u bah Tynsong.
“ Ngi ïeng skhem halor kane ka nongrim namar lada ym lah ban pynbeit mynta ka bha ban ym ïa pynbeit shuh hi ruh bad ka jingtim kan long ïa ngi ki nongïalam ba mynta ha ki lawei ne pateng ban wan.
Lada ym lah ban pynbeit mynta khlem pep kan bteng biang sa 50 snem ka jingïa kajia.
Kumta khnang ban ïaid beit hap ban pdiang ïaki jingshisha.
Lah biang te lah biang, to ngin ïeng tylli lang bad ïapynbeit lang ïa kane ka kam ba sahteng khnang ba ki pateng ban wan 50 snem ne 100 snem kin ïoh ban ïashong suk shongsaiñ bad lait na kino kino ki jingkulmar" ong biang u Symbud Myntri Rangbah.
Shillong, Lber 29: Ka Meghalaya kala khyllem lut baroh ki wicket bad kamai 132 ron ha ka inning kaba nyngkong ha ka lympung ïalehkai Col CK Nayudu Trophy na ka plate group ha ka jingïakhun pyrshah ïa ka Nagaland ha ka sngi Ba-ar.
Haba beh ïa ka ron, ka Nagaland ka kamai 127 ron duh 2 wicket ha ka sngi sdang bad ka dang shah lamkhmat ha ka Meghalaya tang da san ron.
U Swastic Chettri u kamai bun ron da 39 ron, katba u Aman Kumar u kamai 30 bad u Bipin Kumar Ray 22 ron.
U Abhishek Kumar u khur wkt ha ka over kaba nyngkong eh na bynta ka Meghalaya bad khlem da ïoh khur wkt shuh ha ka sngi sdang bad ai kamai 26 ron, katba u Sudhir Sahani u ïoh 1 wkt ai kamai 30 ron.
Nongpoh, Lber 28: Da ka jingthmu ban pynbiang ïa ka bording lane ban dang pynmih shuh shuh ïa ka bording ban pyndap katkum ka jingdonkam ki paidbah ha ki jylla ba hap ha ka thain Shatei Lam Mihngi ka ri India, ki heh sorkar bad ki ophisar bapher bapher na ki jylla ka thain Shatei Lam Mihngi mynta ka sngi ki la pynlong ïa ka jingïakynduh lang lyngba ka North East Regional Power Committee ha Vivanta Hotal, Guwahati ban ïa tai ne ïa thir halor ki lad ban kyntiew ïa ka kam ban dang pynmih bun shuh shuh ka bording Ilektrik ha kine ki jylla ka thaiñ Shatei Lam Mihngi ka ri India.
Kane ka jingïakynhuh lang la tip ruh kum ka ‘22nd North East Regional Power Committee’ lane ka Forum ha kaba lyngba ka Ministry of Power bad ryngkat ka jingbei tyngka ka North Eastern Electric Power Corporation (NEEPCO) la pynlong ïa kane ka jingïakynduh lang ki heh sorkar ne ki Myntri ba dei peit ïa ka tnad bording na ki jylla ka thaiñ Shatei Lam Mihngi ban ïa tai sani ïa ki lad ban dang pynkhlaiñ ïa ka kam ban pynmih bording.
Ïa kane ka jingïakynduh lang la wan shim bynta ruh da u Myntri rangbah ka jylal Nagaland bad uba dei ruh u Chairman ka North East Regional Power Committee, u Sh.
Neiphiu Rio , u Symbut Myntri ka sorkar Meghalaya bad uba dei ruh u myntri ba peit ïa ka tnad bording, u Bah Prestone Tynsong bad kiwei kiwei ki myntri ka tnad bording na I jylla ka thaiñ Shatei Lam Mihngi ka ri.
Ha kane ka kynti kane ka jingïakynduh lang ka dei ruh ha ka jinglong Chairman u Sh.
Neiphiu Rio, uba dei u Myntri rangbah ka jylla Nagaland, uba la pynpaw ba lyngba kane ka Committee kin ïa kren sha ka Ministry ka tnad power ka sorkar India ba kan pynbiang ïa ki jingdonkam ban kyntiew na ka bynta ban dang lah ban pynmih shibun ka bording ban pynbiang katkum ka jingdonkam ki paidbah hapoh ka jylla ka thaiñ Shatei Lam Mihngi.
Haba kren ruh ha kane ka sngi, u la ong ba ka forum lyngba ka NERPC ka dei kaba biang tam ban ïa trei ryngkat lane ban shim ïa ka rai ban ïa kren halor shibun ki phang kiba dei ka jingeh ki paidbah na ka daw ka jingdonkam ban dang pynmih bording ha ki jylla bapher baher ba hap ha ka jylla shatei Lam Mihngi ka ri India.
Kumba la ïa kren bad ïa tai ruh ha kane ka sngi ka phang kaba ki la kham ban khia ka long pynbit pynbiang ïa ka bording ha kine ki jylla ka thain shatei Lam Mihngi ka ri India lyngba akta ka North East Region Power System Improvement Project (NERPSIP) kaba dei lyngba ka sorkar India, ban dang pynheh ne pynkhlain shuh shuh ïa kita ki transmission networks, ban dang pynheh ne pynkhlaiñ ïa ka jingïadei halor ki kam pynmih bording ilektrik (expansion of reliable communication) ban dang pynbun kita ki jaka pynmih bording ba la tip kum ka (Hydro plants) bad kiwei kiwei ki jingeh ba ki jylla ki ïa kynduh halor ka jingduna ka bording ilektrik.
Na ka liang u Myntri Rangbah ka Nagaland bad uba dei ruh u Chairman ka NERPC u la kyntu ïa ki sorkar jylla ka thaiñ Shatei Lam Mihngi ka ri India ban pyndonkam hok ïa ki skhim sorkar na ka bynta ban pynkhlaiñ ïa ka jingpynmih bording ba la tip kum ka ta ka Revamped Distribution Sector Scheme (RDSS) na ka sorkar kmie lyngba ka Ministry of Power bad kumjuh ruh ban dang pynkhlain ïa ka jingsam bording sha ki paidbah ba la tip kum kata ka (Distribution network and capacity building jong ka DISCOMS & ka tnad ba pynmih ïa ki bording ilektrik.
Haba kren ruh ha kane ka sngi u Bah Sh.
B.
Lyngkhoi, u Convener bad u Member secretary ka NERPC u la ong ba ki jylla ka thaiñ Shatei Lam Mihngi ka ri India ka long ka thaiñ kaba ioh ïa ka jingkyrkhu namar ki dei ki jylla ba lah ban pynmih shibun ki bording bad u la kyrpad ruh lyngba kane ka Committee ban dang pynkhlain shuh shuh ïa kita ki Transmission Network bad ruh ban pynmih shibun ki jaka ba lah ban dang pynmih ïa ki bording lyngba kata ka Hydro Power.
Ha kane ka sngi ba la don lang ruh u symbut myntri ka sorkar jylla, u Bah Prestone Tynsong bad uba dei ruh u myntri ba peit ïa ka tnad bording ha Meghalaya, haba kren ha kane ka sngi u la pynpaw ka jingkmen halor ka jingdon kane ka North East Regional Power committee ban ïa kren halor ka jingeh ki jylla kiba ktah na ka jingduna ki bording ilektrik bad u khmih lynti ruh ba lyngba akne ka Committee kin dang lah ban dan ïa kren halor shibun ki bynta kiba ngi lah ban pynkhlain ïa ka jingpynmih bording ban pyndap katkum ka jingdonkam ki paidbah ha kine ki jylla ba hap ha ka thaiñ Shatei Lam Mihngi ka Ri India.
Shillong, Lber 29: Ka Nongthymmai kala khur pura ïa ki lai point ha ka lympung ïalehkai First Division bala pynïaid da ka Shillong Sports Association (SSA).
Kane kala wan hadien ba kala pynliem noh tang da 1 kol pyrshah ïa ka Smit SC ha ka jingïakhun ha ka sngi Ba-ar ha madan MFA, Polo, Shillong.
Ïa katei ka shi kol la thep da u Mohan Gurung ha ka jingïalehkai jong ka kylla miet (69min), katba ka Smit watla kala ïakhun tyngeh hynrei haduh kaba kut ka khlem lah ban pynphai kylla bad mad noh ïa ka nam rem.
Ka jingïalehkai mynta ka Balang kan long hapdeng ka Nongrim Hills SC pyrshah ïa ka Imson SC ha ka por 3:30 baje janmiet.
Shillong, Lber 29: Ka Umiam Eagles kala khur jingjop da kaba pynliem da hynriew wicket pyrshah ïa ka Simsang Sharks ha ka jingïalehkai bala ïaid arsngi jong ka lympung ïalehkai Semior Men Challengers Cup ba pynïaid da ka Meghalaya Cricket Association ha ka sngi Ba-ar.
Hadien ka jingshah pynthut ha u slap ha ka sngi Nyngkong, ha ka sngi Ba-ar pat ka jingïalehkai kala ïaid beit bad tang khyndiat la hap ban pynduna ïa ki over ïalehkai da mar hynñiew over kawei ka liang.
Ka Umiam Eagles kala ailad tied nyngkong ïa ka Simsang kaba la kamai tang 133 ron hap noh baroh ki wicket ha ki 40.
1 over, katba ka Eagles kala lah ban poi sha ka thong bad jop tang ha ki 24.
1 over.
Ka madan ïalehkai ka kham thud khyndiat na ka daw ka jinghap slap ha ka sngi Nyngkong, hynrei watla katta ruh ki rangtied ka Sharks kila lah ban tied bha ha kaba hynriew ngut ki rangtied kila kamai 20 ron tam hynrei ym don uwei ruh u ban kamai tam ïa ka 28 ron kumba la kamai da u Amiangshu Sen, bad ka jingkamai ron lang kaba bun eh kadei da 45 ron kata lyngba u Sen bad u Wallambok Nongkhlaw (21).
U Biswa u ïoh khur 3 wicket ai kamai 27 ron, u Elchiang Ch Momin 2/8 bad u Aditya Singhania 2/13.
U Aditya Singhania u la lah ban kawang bol bha ha kaba khlem ai kamai ron ha ki saw over napdeng ki khyndai over.
Haba beh ïa katei ka thong, ka Umïam Eagles ka la lah ban tied bha ha kaba u Biswa bad u Bamanbha Shangpliang, kila la kamai ron lang da 87 ron.
U kapten jong ka kynhun u khyrwit lai tylli ki six bad saw tylli ki four ha ka jingïoh kamai ba 49 ron na ki 40 bol, katba u Shangpliang u kamai 49 ron na ki 69 bol bad neh haduh kaba kut ka jingïalehkai kaba kynthup ïa hynriew tylli ki fourU Shaisngi Lyngdoh u ïoh 2 wicket ai kamai 25 ron, hynrei ka Eagles ka khlem duh mynsiem ha kaba u Shangpliang u la lah ban kamai ron bad ïarap ïa ka kynhun ban khur jingjop.
Ka Simsang Sharks kan ïakhun pyrshah pat ïa ka Myntdu Lions ha ka 30 Lber ha ka por 9 baje mynstep.
Shillong, Lber 29: Ka Jaylynn Marak ka la lah ban ïalehkai bha da kaba khyrwit haduh 96 ron marwei shwa ba kan khur hynriew wicket na bynta ka South Garo Hills kaba la pynliem ïa ka Tura District Cricket Association ha ka Zone 2 jong ka lympung ïalehkai U-23 Women’s Inter District Cricket Tournament kaba long ha Nongalbibra, South Garo Hills, ha ka sngi Ba-ar.
Hadien ba kala jop ïa ka jingkynting pisa, ka SGH ka kam trai ban tied nyngkong bad kamai da 177 duh noh 5 wicket ha ki 35 over, ha kaba ka Jaylynn ka khyrwit 16 tylli ki four ha ka inning kaba kamai 96 ron na ki 107 bol.
Ka Tura kala ailad haduh phra ngut ki thei kawang bol hynrei dei tang ka Preangchi kaba ïoh kham bun da 2 wicket ai kamai 27 ron.
Haba wan beh ïa katei ka thong, ka Tura ka kamai tang 86 ron bad shah pynkhyllem lut baroh ki wicket ha ki 21 over bad ka SGH kala jop da 91 ron.
Ka Kamchira ka kamai bun ron na bynta ka Tura da 21 ron, katba ka Jaylynn ka la ïoh ban khur hynriew wicket ai kamai 16 ron bad ka Kim D Shira ka ïoh 2 wicket ai kamai 31 ron.
Ka South Garo Hills kan mih madan biang mynta ka sngi Balang pyrshah ïa ka North Garo Hills.
Ha kawei pat ka jingïakhun jong ka Zone 1 kaba dei ka semi-final kaba nyngkong kan long mynta hi ka sngi Balang ha Nongstoiñ, ha kaba ka East Khasi Hills kan ïakhun pyrshah ïa ka Shillong CA.
Ka long kaba donkam ban da peitngor bha halor ka jingpynrung ka calorie na ka bynta ka koit ka khiah bad kumjuh ruh hapdeng kito kiba kwah ban pynhiar ka jingkhia.
Ha ka jingkheiñ kyllum la kumno kumno ki kynthei briew ki donkam ban pynrung kumba 2000 calorie ha ka shisngi ban pynbiang ka jingkhia bad 1500 calorie ha ka shisngi hapdeng kito kiba kwah ban pynhiar ka jingkhia kumba shiteng kilo ha ka shitaïew.
Ki shynrang briew ha kawei pat ka liang ki donkam kumba 2500 ka calorie ha ka shisngi ban pynbiang ka jingkhia bad kumba 2000 ka calorie ha ka shisngi naka bynta kito kiba kwah ban hiar kumba shiteng kilo ka jingkhia ha ka shitaïew.
Ki lynti kiba suk ha kane ka liang ki dei ki jingjied ki jingbam kiba tei bad kiba dap da ka jingdon ki nutrient ha kajuh ka por ruh ka jingdon bynta ha ka jingkilan met kiba kynthup kito ki jingkilan met kiba aibor ïa ka bor met.
Ka jingpynrung ïa ka calorie ha ka shisngi ka ïapher na uwei u briew sha uwei pat.
Ka calorie donkam ban pynrung katkum ka jingpaw halor ka jingtreikam ka bor met.
Ka dei kaba ïapher hapdeng ki shynrang, ki kynthei bad ki khynnah.
Kito kiba don bynta ha ka jingkhih jingksar ka bor met ki kham donkam ban pynrung bun ka calorie na ka bynta ka jinglah ban pynbiang ka koit ka khiah.
Ka jingjied ki jingbam ba duna ka calorie hapdeng kito kiba kwah ban hiar ka jingkhiah kam shym long satia kaba bha namar kane kam lah satia ban pynneh slem, hynrei ki don pat kiba jied kane ka lynti kaba ym don jingtei ha ka liang ka koit ka khiah ha ka nam jong ka jingkwah banpynhiar ka jingkhia.
Hapdeng ka jingkhmih halor ka jingpynrung ka calorie ka long ruh kaba donkam ban khmih halor ka jingsngew halor ka bor ba phi don bad ha baroh ki liang ka koit ka khiah.
Hynrei la kdew ba ka jingpynrung ka calorie ha ka shisngi kam dei ban duna ïaka 1200.
Lada duna na kane, phin sdang ban mad ka jingduh bor ki dohksah bad ki lah ban dun aka jingshalan ka bor met hapdeng ba phi leh ki kam ba manla ka sngi.
Ki khynnah kiba don ha ka rta kaba 2 haduh 8 snem ki donkam kumba 1,000 haduh 1,400 ka calorie.
Ki khynnah kynthei kiba don ha ka rta kaba 9 haduh 13 snem ki donkam kumba 1,400 haduh 1,600 ka calorie, ki khynnah shynrang kiba don ha kane ka rta ki donkam kumba 1,600 haduh 2,000 calorie.
Ki kynthei kiba don ha ka rta kaba 14 haduh 30 kiba kham jur ka jingpynkhih ka met ka phad ki donkam kumba 2,400 ka calorie, hynrei kito kiba duna kiba dei ha kine kijuh ka rta ki donkam ym palat hapoh ka 1,800 haduh 2,000 calorie.
Ki shynrang kiba khih ba ksar kiba don ha ka rta kaba 14 haduh 30 ki donkam 2,800 haduh 3,200 ka calorie hynrei kito kiba shong suk bad aram kiba dei ha kine kijuh ki rta ki donkam kumba 2,000 haduh 2,600 ka calorie.
Kito ki shynrang bad ki kynthei kiba khih ba ksar bad kham trei ki kam ba kham bambor kiba la palat sha ka 30 snem ki donkam kumba 2,000 haduh 3,000 ka calorie katba kito ki shynrang bad ki kynthei kiba la palat ka 30 snem kiba kham shongsuk ki donkam kumba 1,600 haduh 2,400 ka calorie.
Ka jingjied ki jingbam kiba tei :Ka jingjied ki jingbam kiba tei ka dei kawei napdeng ki lynti kiba lah ban shalan ki nutrient kiba kynsai ha ka met halor ka jinglah ban treikam bha ka bor met.
Kham bun na ki calorie ba phi pynrung manla ka sngi ki dei kiba lah ban ïoh lyngba ka jingbam ki soh, ki jhur, ki jingbam symboh kiba ym pat saiñ, ki soh ehsnep, ki dai bad ki protein kiba stang.
Phi donkam ban bam ki soh kiba phi lah ban ïoh katkum ka aïom kynthup ruh ki jhur sla jyrngam, ki jhur ba phi lah ban ïoh katkum ka aïom, ki motor, rymbai, napdeng kiwei de.
Hapdeng kito kiba kwah ban hiar ka jingkhia hapdeng ka jingjied ki jingbam kiba dei ka long ruh kaba donkam ban don bynta ha ka jingkilan met.
Kane phi lah ban leh lyngba ka jingïaidkai step, ka jingdon bynta ha ki jingïalehkai, ka jingleh yoga bad phim dei ban klet ban dih shibun ka um, bad don bynta ha ka jingkilan met kiba lah ban pynum kham kloi ka calorie.
Pynthikna ruh ba ka calorie ba phi pynrung ki dei ban wan lyngba ki jingbam kiba tei ym satia na ki jingbam kai ne ki jingbam kiba phi la sdieh tyrkhong bha.
Ka jingma kaba khraw tam ïa kano kano ka jaidbynriew ha kane ka sla pyrthei kadei ka jingklet ne bym tip shuh ki longdien ïala ki khla ka wait, ki riewkhraw pyrkhat kiba la ieng ialeh ban pylïait im ïala ka jong ka jaidbynriew naka jingshah thombor jong ki bor synshar ki nongwei bad ha ka juh ka por na ka jingshah long mraw sah shi junom.
Lada kylli bha na ki ba bun ki longdien aiu ki tip ne bna ïala ki khla wait, ne shaphang ki riewkhraw pyrkhat ka jaidbynriew, ka jubab ban ïoh kan long kham niar kiban da tip bniah bha, hynrei ka shu long thohmut thohmat, ne don ruh kiba shu jubab da kaba shu antad, namar ha ki skul ba ki shong pule, ki khynnah kim ïoh jinghikai ne jingnang jingtip kaba paka ïa ki khla wait jong ka ri, kiba la ieng ialeh ban iada ïala ka jong ka jaidbynriew, na ka jingwan ban thombor, ban dakhol ïaki jaka bad ban seng nongrim syndon ïaka jait jingngeit niam kaba thymmai.
Kum ka jaidbynriew, ngi sngew sarong namar katba nang mih ki sngi, ka seng ki samla pule ka jylla, ka shim ha ïa ka lyngkor da kaba ïai tei ïaki mot dur jong ki khla ka wait ka jaidbynriew, katta kum u Tirot Sing Syiem, Syiem ka Hima Nongkhlaw, u Kiang Nangbah, ïa kaba ngi ngeit skhem ba kin dang ïai bteng ba kan pynim ne ban pynneh bad ruh ban pynsah shuh shuh ïa kiba bun ki khla ka wait ka jaidbynriew, kiba la ieng ban iada ym tang da ka thma, hynrei wat kiba la ieng ban ialeh da kaba pynim ruh syndon ïaka tynrai jingngeit, nangta haka thoh ka tar, ka rwai ka siaw ka put ka tem tynrai.
Ngi ïa im ïa long ïa man ha ka juk kaba ïaki khana sahnam pateng la pateng la lah ruh ban wanrah ha ki dur ba-im, da kaba ki nongthoh kot kiba batai shaphang ka jingim ki khla ka wait, mynta ngi lah ruh ba ngin saiñ dur saiñ dar ïaki ha ki rukom ban shna pynwandur ïaki ha ka phlim, lehse ka khana (animation) shaphang ‘U Syiem’, ka donkam bha ba kan ïoh ba kan rung noh shi syndon ha man ki kamra jong ki skul kiba don ha ri Khasi-Jaiñtla, namar da ka jingïohi ïa kano kano ka kynja phlim, ka shong junom ha ka jabieng jong ki khynnah, ha kaba kim nym lah shuh ba kin klet ba pleng kum ka jaidbynriew ka don shisha ïaki khla ka wait jong ka ri, ki bym ïapeiñ ïa u sbai ba u nongwei u la bret ha ka lynti ïaid ka jong u ban lait naka jingshah kthong, hynrei ki lum ïala ki rang ïapom, ban pynïeng kein ïala ka jong ka daw, ban im ka pateng longdien kaban wan.
Shuh shuh ka por ka la dei ba ki bor pynïaid skul ha kane ka ri lum Khasi Jaiñtia, ki don kam ba kin pynrung ruh ïaka kynja jingpule kaba kham kyrpang sha ki khynnah, katta ka long ïaka sobjek shaphang ki riewkhraw, ki khla ka wait bad ki myllung kiba kum ka jaidbynriew ki la mih paw, ha kaba ka kam shlur ka jong ki, ka jingiar ka pyrkhat ka pyrdaiñ bad ki kyntien ba ki la thoh ha ka sur ka poetry, da shisha ym tang ba ka shu ktik ïaka jingmut haba pule ïaki, pynban ka da kyrsoi naduh ka thwei jong ka dohnud, ban nang ban ieit bad ban sharai kynthop ïala ka jong ka jaidbynriew.
Ka jingdon ki sobjek ba kyrpang, kan ïai pynim ïaka jaidbynriew, kaba khlieh ïa ki sngi, ki eriong ki erngit ki ïai wan ban beh, ki narsaw ki ïai bteng ba kin sam lyngba ïa kane ka jaidbynriew.
Dei lyngba ka jingdon ki sobjek ba kyrpang, ba kum ka jaidbynriew, kan lah ban ïai bteng ban sei madan shuh shuh ïaki riewkhraw, ki khla ka wait bad ki riewshemphang kiban ieng ialeh naka bynta ban pynim bad ban pynneh ïaka jinglong kaba kyrpang kum ka jaidbynriew.
Hynrei ka jingeh ka long ba ha man ïa ki rympei ïing, ban shong ha sawdong ka lyngwiar dpei ban sei ïaki tien sneng kitien kraw ïala ki khun ki kti, ki para ki pyrsa kam don shuh, namar ba baroh baroh ïa la im shisha ha katta ka juk kaba la shu ïabeh ïaka kamai spah, ha kaba ym don shuh ka por kaba kylluid kaba ka kmie u kpa, u kñi kin ïoh ïaka por ban ïoh ban ïasyllok shi ïing shi sem.
Shuh shuh don lei lei kiba la tynneng jubor bha ïa la ka jinglong kaba kyrpang, ha kaba wat ka ktien ka thylliej ban ïakren ïa khana ha ïing ka sem, la kren pynban da ka ktien nongwei, hana ba ym sngewnang shuh ban kren ïala ka jong ka ktien, namar ha skul ne kolej ïaka sobjek jong ka ktien Khasi la kyntait ne weng noh shi syndon ïaka sharud bad bym treh ban bteng ban pule ïa ka.
Lada kum kine ki jingpyrkhat ki wan ba kin ïai rung ha kane ka pateng kaba mynta, aiu pat kein kan jia ïa kane ka jaidbynriew naka bynta ka pateng kaban dang wan.
Ki jaidbynriew bakhraw tam ha ka pyrthei ki ïai im namar ha kaba nyngkong ki ieng ialeh ban pynim shwa ïa la ka jong ka ktien, ki da pynïeng rasong ïaka khana jong ki khla ka wait, ïala ki riewkhraw, ki da nguh da dem ne ban da bud shisha ïaki matti ba ki longshwa ki man shwa ki ïalam ïaki.
Kumta, ki khynnah skul bad ki samla pule jong ka jaidbynriew, wat riej ne wat tieng ne sngewleh rain ban nang bad ban tip ïa la ki jong ki khana sah nam jong ki khla ka wait bad ïa ki jong ki riewkhraw, pynban ha ino ma ino I por iba kylluid, shim ïaki kot bad pule pynleit jingmut bha shaphang jong ki, ha kaba ha lyndet phin sa lap bad shem ïaki kynja symboh pyrkhat kiba long kum ki mawlynnai kiban long pat ki spah bah ïaka jingim kaba man la ka sngi ka jong phi.
Mawkyrwat, Lber 29: U Vice President ka Federation of Khasi Jaiñtia & Garo Peoples (FKJGP) Central Body, bah Eldie N.
Lyngdoh ha ka jingkren jong u ha ka jingïalang ban pynkha thymmai ïa ka circle ka ‘FKJGP Rangblang Circle’ u la kyntu ba kum ki dkhot jong ka seng kim dei da lei lei ban rung dkhot bad pynthohbria tang ban ïoh kamai pisa ha ka kyrteng jong ka seng, hynrei ki dei ban ïaid ryngkat ryngkat bad u paidbah ban ïa kit ïa kano kano ka kam.
Haba kren kyntu na ka bynta ki dkhot kiba thymmai jong ka Federation of Khasi Jaiñtia & Garo Peoples (FKJGP) Ranblang Circle u la ong ba kin long kiba shim ïa ka jingkitkhlieh khamtam ïa ka dong ka thaiñ, ka jaidbynriew la jong da kaba don ïa ka mynsiem jong ka jingsngewrit, long borabor briew kiba jemnud, long kiba shlur bad kin ym ‘tieng ym smiej ban ïaleh bad ïada ïa la ka jong ka jaidbynriew rit paid na ka jingshah ïuh roit ha kiwei pat ki jaidbynriew shi sngi ha la jong ka ri.
U Balse Kharbani, General Secretary jong ka FKJGP, South West Khasi Hills District u la pynpaw ïa ka jingsngewkmen kaba khraw ha kaba na ka liang ka distrik ka ïoh ban pynïar biang ïa ka jingtrei kam ka seng lyngba ka jingïoh ban jied ïa ka circle kaba thymmai kaba la tip kum ka ‘FKJGP Rangblang Circle’.
Namarkata, u la kyntu ïa ki nongïalam ki ban sa shimti ïa ka lyngkor ban shakri ïa ka dong ka thaiñ bad ka jaidbynruew hi baroh kawei, ba kum ki nongïalam ki dei ban don ka mynsiem kaba sngewrit bad kiba don ka jingïalong shi tylli hapoh ka seng.
U la ong nangne shakhmat kum ki nongïalam kin hap mad bun ki jingtynjuh ki jingwoh kjet hangne hangtei hynrei kynmaw kum kim dei ban kynran dien namar kita, ki dei ki jingïaid lynti kum ki nongïalam jong ka jaidbynriew.
“Kan don ka por ba kin hap ban duh thiah duh dem", ong u bah Balse, kumta u la kyntu ba haba, ki don ha ka seng kim dei ban khmih lynti ba ka seng kan leh ei ei na ka bynta jong ki hynrei ma ki kum ki dkhot ka seng ki dei ban leh ei ei na ka bynta ka jaidbynriew, bad na ka pateng ban wan.
Haba kyntu biang ïa ki nongïalam jong ka circle kaba thymmai, u la ong ba haba ki ki ïaid ha ka lynti na ka bynta ka jingshakri ïa ka ri bad ka jaidbynriew kin sa shah kawang maw ha ki ‘riew shim kabu na ka bynta ban myntoi shimet hynrei kynmaw ki dei ban don ka mynsiem kaba synrang, na ka bynta ban buh ïa ka lawei kaba bha na ka bynta ki pateng ban.
Nongkitkam ba thymmai jong ka Federation of Khasi Jaintia & Garo People (FKJGP) jong ka Rangblang Circle ki long President u Rockyfeller Paliar, Vice President u Phlekstar Waniang, Secretary u Shinestarling Thongni, Assistant Secretary u Fulmark Paliar bad u Carmel Iawphniaw, Education Secretary u Mendestone Thyrniang, Information Secretary u.
Pynhunbor Iawphniaw, Organizing Secretary u Micheal Sangriang, Assistant Organizing Secretary u Philip Lyngkhoi, Agriculture Secretary u Jaian Waniang, Sports Secretary u Francis Kharjahrin, Chief Adviser u P.
Paliar bad u B.
Thongni bad kynthup ruh ïa ki dkhot kata u Petersbun Thongni, u Shandra Thongni, u Kyrshan lawphniaw, u Kyrmenskhem Paliar, u Floster lawphniaw bad u Forticroy Paliar.
Ïa ka jingïalang la pynlong ha Rangblang, Sasniang, South West Khasi Hills District bad ha kane ka sngi la ïadonlang naduh u Kennes Nonglait, Working President jong ka FKJGP South West Khasi Hills District bad ki rangbah shnong jong ka dong ka thaiñ bah G.
Iawphniaw bad kiwei kiwei.
Nongstoiñ, Lber 29: Ka lympung phutbol jong ka samoi 2019-20 kan bteng biang mynta ka sngi ha madan Mawkynjoiñ Laitkseh, ha kaba ka YBSC Shella bad ka Ryntih SC, kin mih madan biang na ka bynta ka semi final kaba nyngkong.
Lah ban pynkynmaw biang ba ïa kane ka lympung bna nam ha Laitkseh, la pynsangeh noh kyrkieh hadien ha ka jingwan jong ka khlam covid-19.
Kumta na ka liang hadien katto katne snem, ka Laitkseh Sports Club ka la bteng biang ïa kane ka lympung ha ka taiew ba la lah.
Kaba sah mynta jong kane ka lympung ka dei satang ki semi final bad na ka bynta ka tarik jong ka final yn sa pyntip kham hadien.
Lah ban kdew ruh ba ka semi final kaba ar kan long ha ka 7 tarik u Iaiong hapdeng ka 7 Brothers FC pyrshah ïa ka Lamare FC.
Ka jingialehkai kan long beit thik ha ka por 2 baje noh phai sngi.
Nongstoiñ, Lber 29: Ka ophis jong u District Child Protection Unit, West Khasi Hills District ha ryngkat ka jingïasnohktilang bad ka ophis jong u Deputy Commissioner bad ka ophis jong ka District Social Welfare Officer West Khasi Hills District, mynta ka sngi ka la pynlong ïa ka jingïalang kaba kyrpang na ka bynta bai ai jinghikai sha ki samla, ïa kaba la tip ruh kum ka Awareness Programme halor ka ‘Substance Abuse’.
Ha katei ka jingïalang I kong C.
R.
Sangma E.
A.
C.
West Khasi Hills District I la long kum I kongsan bad la synran lang ruh ïa itei I kongsan da u bah N.
Marweiñ Vice Principal ka Nongstoiñ College.
La ïadonlang ruh kiwei kiwe ki ophisar kiba kynthup ïa u bah W.
Shabong District Child Protection Officer West Khasi Hills District, kong V.
War District Social Welfare Officer West Khasi Hills District.
Ïa katei ka jingïalang la pynlong ha Conference Hall, Nongstoiñ College kaba don ha Mawkhlam Nongpyndeng bad la pynïaid ïa katei ka jingïalang da u bah B.
Kurbah Protection Officer.
Hadien katei ka jingïalang kaba lyngkot, la don ruh ka jinghikai kaba kyrpang ïa khun samla ha kaba ki nongaij inghikai kiba la wan kyrpang na ki tnad ophis bapher bapher kynthup na ka tnad Pulit, tnad ka koit ka khiah, Childline, KRIPA bad kiwei kiwei.
I Kongsan haba kren ha ka jingïalang, I la ban jur halor ki jingktah jong ki jingmlien ba sniew khamtam ïa ki samla pule kiba dang khie dang san.
I la ong ruh ba kum ki samla pule ki dei ban sumar khuid ïalade ha baroh ki bynta, namar ka met jong u briew ka long ka Temple jong u Blei.
Nongstoiñ, Lber 29: Ki samla jong ka thaiñ West Khasi Hills District kiba kynthup na ka Seng Hynñiewtrep Youths Council Ri-Muliang pyllun ryngkat ka seng Federation of Khasi Jaiñtia and Garo People na ka thaiñ Langpih, ha ka sngi ba ar ki la leit ban buh ha phyllaw DC ophis Nongstoiñ ïa u mawpud ba la shu wan thung beaiñ da ka Assam ha kine ki khyndiat sngi ba la lah ha Kamphaduli.
Ki nongïalam jong ki ar seng ki la ong ba shibun ki Mawpud kiba la wan ban thung da ka sorkar Assam kiba kynthup ïa kiba la thung ha ka shnong Kamphaduli, Umbyrsit bad kiwei kiwei, la leit ban jynrat da kitei ki samla kum kawei na ki jingïaleh ha kaba paw bad ha kaba shai khlem da riej.
Ki nongïalam jong ki ar seng, ki la pynrem jur ïa kane ka jingwan thung mawpud jong ka Assam ha ki bynta jong ka Meghalaya.
Ki la ong ba kane ka jingleh ka dei ka jingleh khlem kheiñ kor ïa kaei ba la ïa kren hapdeng ki CM jong ka Meghalaya bad Assam ha ka 16 Naiwieng 2021 ha Langpih.
“Ngim sngew phylla ba ka Assam na ka por sha ka por ka ju leh tam bad kam ju burom ïa ki jingïakren, kumta na ka liang jong ngi, ngin nym shongthait bad lada ka Assam ka leh kumne, ngi long kiba la khreh ban weng ïa ki Mawpud ba wan buh ka Assam.
Ngi kyntu ïa ki bor jong ka District ban nym ai lad ban ka Assam kan wan leh kumne.
Lada leh ïa kano kano dei ban don ka jingïatip lem hapdeng ki bor jong ka Meghalaya bad Assam", ong ki nongïalam jong ki ar seng.
Na ka liang jong u DC P.
D.
Sangma u la ong ba na ka liang ka District Ddministration kam don jingtip ei ei halor kane ka jingwan thung mawpud ha Khampaduli bad Umbyrsit.
U la ong ka lah don ka jingïakren bad u DC Kamrup ba na ka liang jong ka Assam kan pynlong ïa ka Survey, tangba ym ha kum kane ban thung ïa u mawpud ha ki jaka jong ka Meghalaya.
U la ong ba un sa ïa kren bad u DC kamrup halor kane ka bynta, khnang kan nym wan ka jinglyngngoh ïa ki paidbah jong ka thaiñ khamtam kiba sah ha khappud.
Nongstoiñ, Lber 29: Ka Hill State People Democratic Party Mawthadraishan ha ka sngi a ba ar ka la sdang ïa ka lympung paidbah da ka jingïalang ha ka madan jong ka shnong Mawkyllei kaba dei ka shnong kaba la pun la kha ïa u (L) bah Hopingstone Lyngdoh uba dei u nongseng jong ka party, na ka bynta ban pdiang burom ïa ki riew rangbah kiba la wan pynïasoh sha ka party, hapoh ka jingïalam jong u bah Wallyson Sohlang, u ba dei ruh u Acting Chief barim ka Hima Myrïaw, u bah Kotbor Warjri u ba dei u nongkyrshan ba radbah jong ka UDP bad kiwei kiwei.
Nalor kata ïa ki longkmie kiba la wan ban pynïasoh sha ka HSPDP la ïalam da I kong Irin Lyngdoh MLA/MDC barim na ka party Congress I ba la long teng ruh I Myntri ha ka sorkar jylla.
La pynïaid ïa ka jingïalang da u bah B.
K.
Budnah Secretary ka HSPDP Mawthadraishan Constituency ha ryngkat ka jingïadon lang jong u bah K.
P.
Pangñiang President rangbah ka party, u bah Shakliar Warjri u ba dei u kyrtong u ban ïakhun ïa ka election ha u 2023, u bah Sandondor Ryntathiang President ka Youth Wing central body, ki nongkitkam jong ka HSPDP West Khasi Hills District bad paidbah nongkyrshan jong ka party.
Ha katei ka sngi shuwa ban sdang ïa ka jingïalang ban pynkup burom ïa ki riew rangbah, ki longkmie bad ki samla kiba la wan rung sha ka party, kum ka dak jong ka jingkynmaw burom ïa u (L) Maieit Hopingstone Lyngdoh u nongseng jong ka party, u bah K.
P.
Pangñiang ryngkat ki nongïalam bad ki riew rangbah ki la leit ban buh syntiew ha u mot sah jingkynmaw u ba la tei ha khmat jong ka Mawkyllei College, kaba dei ka matti kaba kyrpang kaba u (L) maieit Hoping u la seng.
I kong Irin Lyngdoh ha ba kren ha ka jingïalang, I la pynkynmaw ba ha ka por ba u (L) bah Hopingstone Lyngdoh bad ma I ki dang ïadon lang ha Assembly ha ki kynta kylli jingkylli, baroh ki nongmihkhmat ki rkhie ïap ler namar haba u (L) bah Hopingstone Lyngdoh u ba dei na ka juh ka ïing ka sem u kylli jingkylli, la jubab da I kong Irin Lyngdoh bad haba I kong Irin Lyndoh I kylli jingkylli la jubab da u (L) bah Hopingstone Lyngdoh.
I la pynkynmaw ruh ba ha Assembly ki ïa thalaiñ iwei ïa iwei haduh ba thnam shait ka Ïing dorbar, namar ka jingïania jong ki katba ha ïing ha sem pat ki ïaieit bha.
I la ong ba mynshuwa namar ba I don ha ka party Congress im ju kwah ba ka party HSPDP kan jop na Mawthadraishan.
Hynrei hadien ba ka Congress ka la kynjat noh ïa I, im shym la leit pynïasoh sha kiwei ki party bad dei tad haduh mynta, ba ma I ryngkat ki nongkyrshan baroh ki la rai ban phai noh sha ka HSPDP, namar lada kin leit pynïasoh bad kiwei ki party ki ngeit ba kan pynsngewsih ïa u (L) Maieit Hopingstone Lyngdoh.
I la ong ruh ba u Sing un kyrhuh jam bha mynta ka kynti bad ha ka kyrteng ka party HSPDP yn thaw ïa ka sorkar ha ka Jylla ha u 2023.
U bah Pangñiang haba kren ha katei ka sngi u la pynkynmaw ba ïa ka jylla ba pura la ïoh lyngba ka jingïalam jong u (L) Bah Hopingstone Lyngdoh bad ka jingshah set phatok jong ki lai spah tam ki Volunteer.
U la pynkynmaw ruh ba ka HSPDP ka la kynjoh mynta san phew lai snem naduh ba la seng ïa ka, hynrei ka jylla pat ka dang kynjoh tang sanphew snem kata ha ka 21 tarik u Kyllalyngkot jong une u snem bad lymda dei na ki kyntien shong sbai bad kit jingmut kiba la pyrta da ki Volunteer kiba ong “No hill state no rest no hillstate direct action", ka jingïoh ïa kane ka jylla ba pura lehse wat tang ar phew snem ruh kam pat dap.
U la ong ba lada ka Jaidbynriew Khasi Pnar ka kynmaw ïa ki jingshah shitom jong ki longshuwa hapoh phatok na ka bynta ban pynïoh ïa ka jylla ba pura, ki la dei ban pyrkhat sani kaei kaba ki dei ban leh kum ka dak jong ka jingburom ïa ka party bad ki nongïaleh hill state, namar baroh ki nongïalam jong ka party ki don ïa ka thong ban wanrah ïa ka jingkylla bad ba ka jaidbynriew kan tyngshaiñ sa shisien pat ha kane ka ri tip briew tip blei.
Nongstoiñ, Lber 29: Ka ophis jong ka Nehru Yuva Kendra Sangathan Nongstoiñ West Khasi Hills District, lyngba ka Ministry Of Youth Affairs and Sports jong ka sorkar India, kum shi bynta ban ai mynsiem bad ban pynshlur ïa ki jingtrei shitom jong ki samla, ka la ïoh ban sam ïa ki khusnam sha ki samla jong ka thaiñ West Khasi Hills District, kaba kynthup ïa kiba na ki club bapher bapher jong ka thaiñ kiba la ïashimbynta ha ki kam bapher bapher ha ka imlang sahlang.
Kawei na ki club kaba shah jied ban khur ïa katei ka khusnam ka dei ka Mawrusyiar Youth And Cultural Club, ha kaba ka la ïoh ban pdiang ïa ka khusnam kaba la tip kum ka District Best Youth Club Award 2021-22 bad ïa katei ka khusnam la sam da u bah P.
