Wanniang u la ong, “Kane ka ka jinglah jong ki bar jylla, ka lah ban long kum ka dak jong ka jingkyrsiew thiah ym tang ïa ki khun Khasi, hynrei ïa ki katto katne ki kmie ki kpa kiba ju khyllew da kaba kam bad ïathuh ha ki briew da kaba ki ju ong “ki khun jong nga te kim nang Khasi te ! ki tlod bha ha ka sobjek Khasi !, bad kim ju pass bha ïa ka sobjek Khasi".
U la ong ruh, “Ki briew ïa kaei kaba ki ieid ki ju mlien ruh ban tih jylliew, ban wad bniah, ban tip khambha hato ka long kumno, kum kiba ieid ïa ka put ka tem, ieid ïa ki mrad ki mreng, ieit ïa ka mei mariang, ieit ïa ka kolshor lajong, ieit ïa la ka jaidbynriew, ieit ïa u Blei bad kiwei kiwei, bad ka ktien hi ka long kaba kongsan namar ka pynithuh ïa ka Jaidbynriew, ngi dei ban ieit naduh ïa la ki ktien shnong ter ter".
U la ong, “To ngin buh jingkylli halade ba kumno ki nongwei ki kylla ieit ïa ka ktien jong ngi haba wat ki trai muluk kim shimkhia ïa ka?.
Kumno ruh ngin lah ban pynrung ïa ka Ktien Khasi ha ka khyrnit kaba 8 lada ym don ba pyndonkam ïa ka?.
Namar lada ka ktien kam pat rung ha ka dohnud, kam don jingmut ban dawa pynrung ha ki kot.
Kane ka jia long namar ba ngim ieit ïa la ka tynrai bad ngim sngewthuh ïa la ka thymmei, hynrei ka jingshisha ka long lada kiwei ki lah balei ngi pat ngim lah?".
Jowai, Jylliew 14: Ka jingïalehkai phutbol jong ki khynnah skul ne ka ‘Inter School Subroto Cup Football Tournament- 2022’ bala pynïaid da ka ophis u District Sports Officer West Jaiñtia Hills District, Jowai kala la long ha ka 14 tarik ha madan Kiang Nangbah Stadium, Jowai.
Haba phai sha ka jingïalehkai jong ka kyrdan Under-17 ki khynnah shynrang la wan ban ïakhun nyngkong da ka Govt.
Boys H/S School kaba jop da 4-0 kol ïa ka Adventist Higher SS bad ka North Liberty Higher SS ka la jop da 5-0 kol ïa ka Sawlyngdoh H/S School Mowkaiaw.
Ka Amwi Jaraiñ H/S School ka la jop da 3-1 kol ïa ka St.
Claret Secondary School.
Ka Marian Hill H/S School kala jop 3-0 kol ïa ka Lumpyrtuh Secondary School, katba ka Ummulong Presbyterian H/S School kala pynliem ïa ka Ialong Secondary School da 2-0 kol.
Riangdo, Jylliew 14: Ka KSU Mawshynrut Circle hapoh ka jingïalam jong u Samla Ulysis Ryntong General Secretary KSU Mawshynrut Circle bad Samla Jefferson Sohshang Assistant General Secretary KSU Mawshynrut Circle ryngkat katto katne ki dkhot, ki la leit ban ïakynduh ïa u Branch Manager jong ka Meghalaya Rural Bank (MRB) Seiñduli Branch mynta ka sngi ka 14 tarik Jylliew 2022 halor ka jingbym treikam bha jong katei ka bank bad haba ïakren ïatai ïa ki jingeh, la lap ka daw ba nyngkong ka jingbym biang ka network, ki update machine bad kiwei kiwei de.
Na ka liang jong u Branch Manager u la pynpaw ruh ba shibun ki jingdkoh haka jingtrei kam, hynrei la kular skhem hakhmat ki nongïalam ka seng ba un shimkhia ban pyntyllun janai ïa ka kam kumba long lem kiwei ki Bank.
Na ka liang jong ki Nongïalam ka seng ki la maham jur ïa ki nongtrei katei ka bank, ba kin nym shim sting ïa ka kam hynrei ban ai ka jingshakri ba paka ïa ki paitbah ka thaiñ katkum ka riti treikam ka bank, khnang ba ki paitbah ki lah ban shaniah ha katei ka tnad ha ka ban kynshew ïa ki pisa tyngka.
Ki la kyntu ruh ïa ki paitbah ka thaiñ ban ïai shah shitom kumba shi sngi ar sngi, khnang ba kin lah ban pynbiang lut ïa ki jingduna.
Ka seng ka la ïoh ruh ban ïakynduh ïa u Branch Manager jong ka Meghalaya Rural Bank Riangdo, namar ka jingbym ñiewkor ki nongtrei ïa ki paitbah ba kynshew pisa ha katei ka tnad bad leh bym suidniew.
Kumta ka seng ka la maham tyngeh ba kin ym dei ban pyni kum kita ki jait akor ïa ki paitbah ka thaiñ, hynrei ki dei ban long kiba sbun mynsiem ban ïarap ïa ki paitbah.
Na ka liang jong u Branch Manager ruh u la kular ban pynïaid bad pynbeit ryntih ïa kum kita ki jait nongtrei.
Jowai, Jylliew 13: Hadien ka jingujor ka Jaiñtia Student Union (JSU) halor ka jingshah eh beiñ khlem da pyntreikam ïa ka ‘Amphitheatre’ kaba la dep ban shna da sorkar jylla lyngba ka tnad Arts & Culture bad la plie paidbah naduh ka 3 tarik u Nailar, 2017 da u MLA ba rim ba Prof.
R.
C.
Laloo uba long kum u symbud myntri rangbah ha kato ka por.
Hynrei ïa kane ka ‘Amphitheatre’ kaba don ha Moolasyat, Jowai hajan ka Reserve Police la eh sah ïa ka khlem da pyntreikam satai la san snem mynta, watla kane ka jaka ka long kaba la biang nadong shadong ban pynlong ïa kino kino ki jait jingïalang ne ki Tamasa ba bun jait.
Haba la leit jurip ïa kane ka Building la lap ba kala long kum ka ïing bala eh shrah da ki bor ba dei peit, kaba la long pynban ka jaka ïashong dih bad leh ïa ki kam sniew da ki riew shim kabu, la sakhi ruh ïa ki jingkhang, ki Wiring bad kiwei de kila julor lut.
Na ka liang u Myntri haba kren sha ki lad pathai khubor ula ong halor kane ka jingshah eh shrah jong katei ka ‘Amphitheatre’, yn pynshitom tyngeh ïa ki ophisar kiba dei peit ïa kane ka jaka kaba la shu pynleh noh ei ïa ka naduh ka snem 2017.
Ula kren shai ‘ka mut aiu ban shna ïa kane ka Amphitheatre la san snem khlem da pyndonkam, da kaba kynthoh jur ïa ki ophisar ba kim shem la lah ban pyndonkam ïa ka haduh kine ki sngi’Ula kyntu ba dei ban phah noh da ka ‘Join Petition’ ba la ïasoi ryngkat ka treilang ka JSU bad ki Waheh Shnong ban maramot noh ïa baroh ki bynta ba donkam kaba kynthup lang ïa ka jaka pynïeng kali.
U samla Treiborlang Suchen ula ong ba ka JSU ka pynpaw ka jingai khublei halor kane ka jingwan jurip dalade jong u Myntri bad la lap dala ki jong ki khmat ïa ka jinglong jingman, ula ong ruh kane ka Amphitheatre kaba don ha Jowai ‘ka dei ka spah kaba rieh’ bad u kyrmen ha kine ki sngi ban wan kan sa treikam noh shen.
Da kaba kyntu ïa u myntri ba un shim khai ïa kane khnang ba ki samla kin ïoh ban ïakmen ïarisa lyngba ki prokram bapher bapher ban pynlong ha kane ka ‘Amphitheatre’ kaba ñiar em ban don kum kiba ki jaka hapoh ka jylla.
Ha ka juh ka por u kyntu na u Myntri ba un pynurlong lem ïa ki jingdawa naduh ka District Library cum Auditorium ha Jowai bad ban wanrah sa kawei ka District Library cum Auditorium Halls na ka bynta ka East Jaiñtia Hills District.
Nongpoh, Jylliew 14: Ka Umroi Constituency People’s Forum mynta ka sngi kala mih shakhmat ban dawa syndon da ka lynti ïaid kjat (Footpath) ha rud surok Shillong Bye-Pass naka National Highway Authority of India bad kumjuh ruh ka sorkar jylla, namar ka jingsngewkhia kaba jur halor ka jinglong jingman jong utei u surok bad jur ruh ka aksiden kali kaba la wanrah ruh shibun ka jingduh noh ki mynsiem briew naka por shaka por.
Naka liang ki nongïalam jong katei ka Forum mynta ka sngi kila pynlong ruh ka jingjurip ïa utei u surok bad bun naki paidbah kila pynpaw ruh bala donkam da ka lynti ïaid kjat ban shngaiñ ka leit ka wan jong ki paidbah namar ka jingjia ba shyrkhei bad ki jingïap briew ba man ka por ha utei u surok naka jingïa tyngkhuh kali khamtam haka por slap, ha kaba naka liang katei ka Forum kala pynpaw bala donkam da ka lynti ïaid kjat naduh Lad Umroi haduh Bhoirymbong.
Haba kren sha ki lad pathai khubor, u Bah Gill Warjri President ka UCPF, u la pynpaw ba kum ka kynhun ka dap da ka jingsngewkhia ban iohi ba katei ka surok kam long kaba shngaiñ ïaki paidbah kiba ïaid ba ieng bad ba leit ba wan bala sakhi ruh shibun tylli ki jingjia aksiden naka por shaka por.
Kila kynthoh ruh ba ki bor ka NHAI kim shym la peit bñiah halor ka jingdonkam ka jingshngaiñ ka leit ka wan ki paidbah khamtam ki khynnah skul kiba ju ïaid lynti man ka sngi haba ki tei ïa utei u surok naduh ba sdang.
Namarkata naka liang ka UCPF kala pynpaw ba ka lynti ïaid kjat ka long kaba kongsan ha utei u surok bad dawa ruh naka sorkar bad kumjuh ruh ka NHAI ba dei ban shna noh mardor da ka lynti ïaid kjat naka bynta ka jingshngaiñ jong ki paidbah haka leit ka wan.
Jowai, Jylliew 14: Ka shnong Khliehtyrchi ka long kaba donbok ha kaba ki nongrep jong kane ka shnong kila ïohlad ban ïashim bynta ha ka training kaba 23 sngi kaba sdang mynta ka sngi.
Haka jingïalang ban plie paidbah ïa kane ka training ka kong Baïan Blah kaba long ka BDO jong ka Thadlaskeñ Block kala long ka kongsan ha ka jingïadon lang ka kong Mayfereen Ryntathiang kaba long ka president jong ka seng trei mon sngewbha ka Grassroot.
Ha kaba kren lamkhmat ha kaba ïadei bad kane ka jingai jinghikai u ma Chenmiki Laloo na ka seng Grassroot uba la pynïaid ïa ka jingïalang, ula batai bniah shaphang kane ka training.
Kane ka training ka kynthup ïa ka jingai jinghikai ïa kiba bun ki jaitkam kiba ki samla bad ki samla rangbah ki lah ban ïoh jingmyntoi.
Kane ka training ka kynthup ïa ka jingai jinghikai kum ha kam ri ngap, thung syntiew, kaba shet ingbam tynrai, shet cake, pynkylla ïa ka ñut sha ka sboh bad ka jingbam sniang, shna dawai khniang ïa ki jhur, ka kam shna umsoh, achar, wine, mitkit, ka jinghikai kumno ban seng kam lajong, ki sap nongïalam bad ka rukom kren bad ïadei paidbah.
U la ong ruh ba ïa kane ka jingai jinghikai ïa kaba la kyrshan pisa da ka Quest Alliance na Bangalore, ka Grassroot kala pynlong daka jingïatreilang bad ka Society for Urban and Rural Empowerment (SURE).
U Dr H.
H.
Mohrmen uba long u Secretary jong ka SURE ha ka jingkren jong u, ula sngewkmen ban ïoh ban ïatreilang bad ka Grassroot na ka bynta ban pynïoh ïa kane ka training ïa ki nongrep kiba don ha ka shnong Khliehtyrchi.
U la kyntu ïa ki nongrep kiba wan shim jinghikai ba kin kitkhia, wan tista bad pyndep ïa ka training khnang ba kan long ka jingmyntoi ïa ki.
U la ong ruh ba ka jingthmu ban ai jinghikai naka bynta shibun ki lad ïohkam ka dei ba ki nongrep kin ïohlad hadien ban jied ïa ka kam kaba ki sngewïadei bad sngewtynnad.
U ma Kitbok Rymbai uba long u Waheh Chnong jong ka shnong Khliehtyrchi ula ong ba ki nongshong shnong ki long kiba donbok ba ka training ka wan ha ka shnong hi.
Ka jingmyntoi ka long ba haka jaka ba kin hap ban leit sha kiwei pat ki jaka ba kin shim ïa ka training, ka training kala wan ha khyrdop ïng jong ki hi.
Ka kong Mayfereen Ryntathiang kaba long ka President jong ka seng Grassroot kala kyntu ïa ki kynthei ba kin long kiba shlur ban shim ïa ki bynta ban long ki nongïalam la ka long hapoh la ka ïng ka sem, ki seng ne hapoh la ki shnong ki thaw.
I ngeit skhem ba kane ka training kan nangïarap ïa ki ba kin nanglong kiba shlur kham bunshah ban shimti ïa ka kam ban long nongïalam.
Ka kong B.
Blah BDO, Thadlaskeñ block kaba long kongsan ha kane ka jingïalang ka kyntu ïa ki longkmie kiba don ha kane ka training ba kin shim khia ïa kane ka training bad leh ïa kiba bun ki kam bala hikai ïa ki khang ba kin nangkyntiew ha ka ïoh ka kot jong ki.
Ka la ïathuh khana shaphang kiba bun ki nongrep hapoh ka Block kiba lyngba ka jingïarap kaba ki ïoh na ki SHG kila lah ban kyntiew ïa ka kamai kajih jong ki shimet bad ka ïng ka sem jong ki ruh.
Kiwei pat kiba la kren ha kane ka jingïalang ki dei ka Naphisaka Ryngkhlem kaba trei haka Swach Bharat Mission bad u Vivian Oswin Pajuh uba na ka seng Grassroot, u Firstway Syngkon nak ophis DCIC, Jowai.
Baroh ki nongwan shimtraining ki palat ïa ka laiphew ngut.
Shillong, Jylliew :Ka Child Friendly Shillong, Bosco Integrated Development Society, Shillong, ha ka 13 tarik mynta u bnai ka la rakhe ïa ka “World Day against Child Labour" hapoh ïewMawlong Sumo Stand bad Khyndai Lad, Police Bazar.
Ka phang jong ka jingrakhe mynta ka snem ka long “Universal Social Protection to End Child Labour".
ïa kane ka prokram la pynlong ha ryngkat ka jingïatreilang bad ka St.
Edmunds College, Shillong ,Social Work Department-PG (MSW), Faith Foundation, CHILDLINE Shillong bad ka ophis jong ka District Child Protection Unit, East Khasi Hills.
Shi bynta jong kane ka prokram na ka liang ki samla pule ki la ïashim bynta ha ki jingïalehkai ha ki surok ki ba pyni halor ka jingpyntrei ïa ki khynnah ki ba dang hapoh ka rta, kata ha ka jingiadon bynta lang da baroh ki kynhun ba ïashim bynta kum ka Child Welfare Committee, ka District Child Protection Unit bad kiwei pat.
Nalor kata la pynlong ruh ïa ka ‘Poster Campaign’ ne ka jingïalap lyngba ki jingthoh ha ki postar ha ka ba la pyrta pyrshah ruh halor ka jingpyntrei ïa ki khynnah.
Shuh shuh ha kane ka sngi la sam ruh ïa ki kot lyngkdop ba la pynmih da ka ophis na ka Labour Commissioner sha ki nongleit nong wan bad sha ki paidbah ki ba sakhi ïa kane ka prokram.
Khliehriat Jylliew 14: Ka jingjulor khamtam ka jingpei thliew ka surok national highaway ha shi lynter ka surok ha ki thaiñ Narpuh East Jaiñtia Hills District, ka buh jingeh haduh katta katta ia kiba ñiah kali bad kumjuh ruh ki paidbah nongleit nongwan, namar ka jingpei thliew ka surok ha kiba bun ki bynta jong ka surok kaba la i kum ki pung hapdeng surok.
Ym tang ka jingpei thliew, hynrei ki don ki bynta jong ka surok kiba la shah tap da ka um kaba lang, don ruh ki bynta kiba dap da ka jyrsieh, kane ka jinglong jingman ka surok ka buh jingeh haduh katta katta bad ka ju wanrah ruh ïa ka jingdheng kali kaba khah khah.
Ki thymmei khubor, ki iathuh ruh ba ka don ka jingtwa khyndew ha ki katto katne tylli ki jaka, ha Pyrtakuna, ha Kuliang ha kaba ki nongtrei jong ka Natinal Highway Authority of India ki dang iakhun ban pynkhuid ïaka surok bad ong ruh ba haduh mynta ki kali ki dang lah ban iaid tang shiliang ka surok, kane ka jingïaid ki kali kaba tang shiliang ka surok ka wanrah ïa ka jingdheng kali ha kiba bun ki jaka ha ka surok ha ki thaiñ Narpuh.
Watla na ka liang u Deputy Commissioner u Abhilash Banarwal, IAS u la shim khia ha kaba iadei bad ka jingsniew palat ka surok ha East Jaiñtia Hills District bad bthah ïa ka NHAI ba kan pynpoi ïa ki kai phot bad pynshai ba na kaei ka daw kaba la pynlong ïa ka surok ba kan julor khah khah bad kumjuh ruh kiba bun ki seng-bhalang na East Jaiñtia Hills District, na ka por sha ka por ki la dawa na ka NHAI ba kan maramot ïa ka surok kaba la julor bad buh jingeh ïa ki paidbah hynrei kane ka jingdawa kam pat shym la urlong haduh mynta, ha kaba ka jingpei thliew ka surok, ka jingdap um ka surok ka dang jia ha katei ka thaiñ bad bunsien ka ju wanrah ïa ka jingdheng kali bad jingthut ha ka leit ka wan.
Shillong, Jylliew :Ka Seng Samla Kshaid Youth Development Association (KYDA) jong ka shnong Kshaid ka ba hap hapoh ka Khatarshnong Laitkroh C&RD Block lyngba ka jingkyrshan pisa da ka sorkar lyngba ka ophis ka Planning, EKHD, ka la pynlong ïa ka workshop ka ba shi sngi kynthih halor ka phang; “Alcoholism and Drugs Abuses," ha ka 11 tarik mynta u bnai hapoh ka ïing dorbar shnong Kshaid.
Ki ba la wan ïashim bynta ha kane ka prokram ki kynthup ïa ki dkhot jong ka Seng KYDA, ki khynnah skul bad nonghikai jong ka skul Kshaid Presbyterian UP SSA School, ki kynhun SHG ki ba hap hapoh ka jingkdup jong ka ïaid Shaphrang Village Organisation Kshaid, ki dkhot ka Village Defence Party (VDP), Kshaid, ki nongshong shnong kynthup na ka tnat Pulit jong ka Sohra Police Station.
ïa ka jingkren ba kongsan halor katei ka phang la ïoh na I Kong Vandana Diengdoh Sub Inspector napoh Sohra PS i ba la ban jur ba ki khun samla kim dei ban ngop ha ki jingdih ba sniew kum ka kyiad, u drok abd kiwei pat ki jait jingdih ki ba ktah ïa ka koit ka khiah bad ki ba long ruh ki nong pynjot bad ki nongshun ba shyrkhei tam jong u briew.
Nalor kata i la ban jur ruh ba ki samla ki dei ban kiar ruh na ka kam shongkha shongman khynnah (Early Marriage) namar kane ym tang ba ka ktah ïa ka koit ka khiah jong ki, hynrei ka ïalam sha ka jingduk jingkyrduh bad ha lyndet jong kane ka don ruh ka aiñ ka ba ki lah ban shah kem lada ki shongkha khlem pat biang ka rta.
Shuh shuh I la pynshai ruh ha ka ba ïadei bad ka phang ‘Cyber Crime’ ka ba ki khun samla ki dei ban long ki ba phikir bad husiar bha ha ba ki pyndonkam ïa ki social media kum ki facebook, instagram, whattsapp bad kiwei kiwei khnang ba kin lait na ki jingshah thok shah shukor bad ki jingeh ki ba ki lah ban ngat.
Ha ha kane ka jingïalang ba la pynïaid da u samla Banteilang Khongsit u ba dei ruh u president ka KYDA, la ïoh ruh ka jingkren na u Bah Charles Dohling Rangbah Shnong ka shnong Kshaid u ba la ai ka jingïaroh ia ka seng ka ba la lah ban pynlong ïa ka ba kum kane ka prokram halor ka phang ka ba donkam eh khamtam na ka bynta ki khun samla ha kine ki sngi ki por ki ba mynta.
Kane ka long katkum u kyrwoh lyngba u Bah P.
Diengdoh, General Secretary KYDA.
Shillong, Jylliew 14 : Ka ishu ‘High Level’ kadei ka ishu kaba baroh ki kren mynta ym dei shuh tang hapdeng ki heh sorkar, nongtrei kam sorkar, hynrei kadei ka mat kaba wat ki nongkhaii dewiong, nongkhaii mawshun ne ha ki jaka treikam hynrei wat ha ki jaka paidbah bad ruh ha ki dukan sha, ong u MLA ka BJP na Pynthorumkhrah, Bah AL Hek ha kane ka sngi Ba-ar.
Haba kren bad ki lad pathai khubor, u Bah Hek u ba dei ruh u Myntri barim ka sorkar jylla u la ong ruh ba baroh mynta ki ïakren shaphang bun ki rai kiba la shim ha kita ki ‘High Level’.
“Hap ban wad kaei kaba kine ki High Level ki leh bad mano ba don ha kine ki High Level," la bynrap shuh shuh u Bah Hek haba kren halor ka ishu kynnoh bamsap ha kane ka sorkar MDA.
Nalorkata, u ong ruh ba mynta ki la ïakren lut kumno ïa ki kam baroh la bthah ba dei ban pyntrei beit da kita ki High Level.
“Dei ban kylli na kita ki High Level namar nga ïalade ngam lah satia ban ïathuh namar ngam don ha ka," u la bynrap biang.
Watla na ka liang jong u, um treh ban kren bniah halor kane ka bynta hynrei u la shu ong pat ba ha ka jylla ki ju don ki high level committee, ki high powered committee hynrei ka shong pat ha ki paidbah ban wad mynta la kitei ki high level ki dei ki juh lane kidei da kiwei pat ki high level.
Shuh shuh u kynnoh da kaba ong ba ha ka jylla mynta baroh ki rai la shim beit da ki High Level la ka long naduh ka jingpyntrei ïa ki skim bad ki kam kiba man ka sngi ha ka jylla la pynïaid lut da da ki.
Shillong, Jylliew :Sa kawei pat ka jingkmen ka ba ka Army Public School, Shillong ka la ïoh ban mad ka long hadien ba u khynnah pule barim jong kane ka skul u Ankur Das u ba dei jong ka batch (2012-13) u la lah ban pass ïa ka UPSC Service Examination ha ka kyrdan ka ba 52 hapoh ka ri India baroh kawei.
Kumta ruh ha ka 14 tarik mynta u bnai na ka liang ka skul ka la pynlong ïa ka prokram pynkup burom ka ba kyrpang halor kane ka jingjop jong une u khynnah skul barim.
Na ka liang ka Deputy Commissioner ka East Khasi Hills, ka ba dei ruh ka khynnah skul barim jong ka Army Public School Shillong, I Kong Isawanda Laloo IAS I la pynkup burom ïa u Ankur Das ha kane ka prokram ha ka jingïadon lang u Brigadier Syed Ali Usman, SC, Chairman ka Army Public School Shillong bad BGS, 101 Area, Shillong bad u Col NK Bairathi, SO 1 EDN, 101Area, Shillong bad kiwei kiwei.
Ha ka jingkren ha ka jingïadon lang ki khynnah skul, I Kong Isawanda Laloo I la pynkynmaw ïa kito ki sngi ki snem ha ka por ba I dang pule hapoh Army Public School Shillong.
Nalor kata I la kren ruh halor ka jingdonkam ban pynkup bor ïa lade lyngba ka pule puthi khnang ban lah ban ïakhun pyrshah ïa ki jingeh jong kane ka juk ka ba mynta.
Ha kajuh ka por I la aijingmut ruh hapdeng ki khynnah ba kin bat ïa ka burom jong ka longbriew manbriew bad ruh ban ym pynlehnoei ïa ka por ne ïa ka kabu hynrei ban trei minot na ka bynta ban wanrah ïa ka burom bad ka jingsarong ïa ka imlang ka sahlang.
Na ka liang u Ankur Das ha ka jingkren u la ban halor ka jingdonkam ban pynneh bad ban don ïa ka jingshaniah ha ka jinglah ka ba da lade hi.
Kane ka jingïalang ka wanrah ruh ïa ka jingkyrmen ba ha ki snem ki ban dang wan kin nang mih shuh shuh ki khubor jong ka jingjop lyngba ki khynnah pule jong kane ka skul.
Shillong, Jylliew, 14: U MLA jong ka Khun Hynniewtrep National Awakening Movement (KHNAM) u Bah Adelbert Nongrum ha ka sngi Baar u la ong, ba ka jingpynbna jong u dang shen ban leit pynïasoh bad ka party BJP kan long tang lada ka Sorkar India ka kloi ban pyntreikam noh mardor ïa ka Inner Line Permit (ILP) bad ban pynbeit ïa u pud u sam hapdeng ka Jylla Meghalaya bad ka Jylla Assam.
Ha ka jingïakren bad ki lad pathai khubor u Bah Adelbert u la ong, “ngan pynïasoh bad ka BJP lada ka Sorkar India ka kloi ban pyntreikam ïa ka Inner Line Permit (ILP) kumba la pyntreikam tang da ki minit ïa ka ILP ha ka jylla Manipur hynrei balei kam lah leh kumjuh ha kane ka jylla Meghalaya.
“Nga la ïakren bad ki heh na Delhi, balei kim lah, ki dei ban lah.
Lada ki lah ban pyndam noh ïa ka jylla Jammu & Kashmir tang da ki minit da kaba pyntreikam ïa ka Article 370 balei kim lah ban pynkut noh ïa ka jingïakajia pud," u la ong.
“Ka dei ka Parliament kaba pynkha ïa ki Jylla bad kaba pynduh pyndam ïa ki Jylla," u la ong.
“Lada phi lah ban pyntreikam ïa kine ki ar tylli ngan ïasoh sha ka BJP bad lada phim lah ngan ïai neh beit bad ka KHNAM bad ngan trei borbah ban wanrah ïa ki jingkylla," u la ong.
Ka Ingdobar Thawaiñ ka la mynjur ïa ka Resolution ban pyntreikam ïa ka Inner Line Permit (ILP) ha u Nohprah, 2019 bad haduh mynta kane ka Resolution ka dang sahkut ha ka almari jong ka Ministry of Home Affairs kaba dang bishar bniah haduh katno ka jylla Meghalaya ka donkam ban pyntreikam ïa kane ka aiñ ka ban pyrkhing ïa ka rung ka mih laitluid jong ki briew kiba nabar ha ka jylla Meghalaya.
Haduh mynta ka Sorkar Meghalaya bad Assam hapoh ka jingïalam u Conrad Sangma bad u Himata Biswa Sarma ki la ïasoi ïa ka Memorandum of Understanding (MoU) ban pynkut noh ïa ka jingïakajia pud hapdeng ka Jylla Meghalaya bad ka Jylla Assam ha ka kylla kaba nyngkong.
Dang shen u Himanta Biswa Sarma u la ïathuh ba ka jingïapynbeit pud ha ka kylla kaba ar kan sa sdang la kumno kumno ha u bnai Jylliew ne Naitung mynta u snem.
Shillong, Jylliew, 14: Ka Ingbishar Meghalaya High Court ha ka sngi Baar ka la bthah ïa ki bor synshar District ba kin shim ïa ki lad ki lynti ban pynthikna ïa ka jinglehkhuid leh suba ha kaba ïadei bad ka jingdie ïa ka doh ha ki dukan kiba don harud surok.
Ha ka jingshong bishar ïa ka PIL ba la ujor da ka Gau Gyan Foundation, ki arngut ki nongbishar kiba kynthup ïa u Chief Justice Sanjib Banerjee bad u Justice W.
Diengdoh ki la ong, ka jingot ïa ka doh jong ki mrad lane ban mait ïa ka khlieh jong ki mrad bamdoh ha ki dukan harud surok ka long kaei kaei kaba pynsngewkhia ïa ki nongpeit.
“Ngi kyrmen ba ka Sorkar kan shim ïa ki lad ki lynti halor kane, ban pynthikna ïa ka jingleh khuid," ong ka jingbthah jong ka ingbishar.
Ka sorkar jylla ha ka jubab (affidavit) ka la pyntip ba ka la shim ïa kiba bun ki lad ki lynti ban pynthikna ba kan ym don kano kano ka jingleh pynïap beaiñ ïa ki mrad bamdoh.
Ka Ingbishar ka la ong ba ki nongmudui ki la ban ai ïa ki jingpynshai halor ka jubab ba la ai da ka sorkar jylla naduh ba la pynmih ïa kane ka jingbthah.
Ka jingshong bishar halor kane ka kan sa long biang ha ka 5 tarik Naitung mynta u snem.
Shillong, Jylliew, 14: Ki nongtrei jong ka Mawmluh Cherra Cement Limited (MCCL) kiba don hapoh jong ka lama jong ka Mawmluh Cherra Cement Employees Union (MCCEU) ha ka sngi Baar ki la wan kiew Shillong ban pynlong ïa ka jingïakhih kaba khlem pud sngi hakhmat ka Head Ophis ban na ka Sorkar ban siew noh ïa ka tulop kaba manla u bnai.
Kane kam dei shuh ka sien kaba nyngkong hynrei ki nongtrei jong ka MCCL ki la pynlong teng ïa ki jingïakhih ha ki snem kiba ladep hadien ba ka jingsiew tulop kam shym la long shuh kum ha ki snem kiba mynshwa mynba ka karkhana ka dang lah ban pynmih tista ïa ka dewbilat.
U President ka MCCEU, u Bah Shanlang Diengdoh ha ka jingïakren bad ki lad pathai khubor u la ong ba ka jingïakhih kaba la pynlong ka dei namarba ka Sorkar kam shym la jubab ïa ka jingthoh kaba ka Union ka la ai la katto katne bnai.
“Ka jingdawa ka long ba ka Sorkar Jylla kan siew noh da ka tulop kaba manla u bnai sha ki nongtrei namarba ki la poi sha ka khim khait na ka jingbym ïoh tulop manla u bnai," u la ong.
“Ka Sorkar ka dei ban pyntreikam biang ïa ka Voluntary Retirement Scheme (VRS) khnang ba ki nongtrei kiba la kwah ban shim ïa kane ka jingshongthait ba khlem pat dei por kin ïoh ïa ka lad kumba la leh ïa ki 150 ngut ki nongtrei jong ka Karkhana mynshuwa namarba ki don ki nongtrei kiba kwah ban shongthait na ka kam kaba ki trei," u la ong.
Ka MCCEU ka la kyntu ïa ka Sorkar ba kan pyntreikam noh ïa ka Karkhana la ka long ha kano kano ka rukom ba ki nongtrei kin ïoh trei biang bad ba ki nongtrei kin ïoh ïa ka tulop kaba manla u bnai da kaba pynbha ïa ka katkum ka juk kaba mynta.
Ka Sorkar ka la pyntip ba yn sa pynim ïa kane ka karkhana lyngba ka Joint Venture hynrei kane ka kam ka dang sahteng haduh mynta la kumba katto katne snem.
Nongpoh, Jylliew 14: Kumba 3 tylli ki dukan kila kem ding kynsan bad ingkhong hynne ka step ha Nongpoh, Down Gate hadien ba ka ding bala klang kala bam duh bala suba ruh ba dei ka jingthang dusmon jong ki runar, hadien ba kila dep ban tuh, kaba la wanrah ka jingduhnong kaba khraw ïaki trai dukan.
Katei ka jingjia kala jia hynne ka step haka por 3 baje eiei ha kaba naka liang ki trai dukan kila suba jur ba dei ka jingthang dusmon jong ki runar namar ba kim shym la pyndonkam ding lane bording elektrik ha kitei ki dukan kiba la shu pynmeh tang da ka solar.
Ki trai dukan ki dap ruh da ka jinglyngngoh kumno kitei ki dukan ki pluh haka por 3 baje mynstep khlem kano kano ka daw namar ba kidei kidukan rit nalor ba kim ju pyndonkam ding lane bording elektrik kaba la pynlong ïaki ban suba jur ba dei ka jingthang dusmon jong ki runar.
Naka liang kitei ki trai dukan kila kyntu ruh ïaki bor jong ka aiñ bad kumjuh ruh ki bor shnong ban peitngor bad ban shimkhia halor katei ka jingjia, kumba kitei ki dukan ha kitei ki thaiñ ki ju mad ruh ka jingshah prong ki dukan bad shah tuh naka por shaka por bala suba ruh ba dei ki nongdih drok bad halor katei ka jingjia naka liang ki bor shnong kila ujor ruh da ka ejahar ha Nongpoh Policed Station ban lapdien ïaki runar.
Khliehriat, Jylliew 14: Ka tnat Public Works Department (roads) N.
E.
C Division Khliehriat ka la sdang ïa ka jingpyntrei ban maramot ïa ka jingkieng kaba don hajan Shymplong ha kaba ka tnat ka la sdang ban pynpoi ïa ki tiar ki tar, hynrei la ong ba na ka daw ka jingther jur palat u slap ka la wanrah ïa ka jingthut, kumta la pynsangeh noh shwa bad la khmih lynti ba ynda la kham duna u slap ïa katei ka jingkieng ka tnat kan sdang noh ban pyntrei.
Kum ban shu phai dien, ka ka jingkieng ( RCC Bridge No 54/1), ka ba don 1.
6 mitar ka jingjrong, kaba ju iaid ki paidbah jong ka thaiñ khappud ha shnong Shymplong, hajan Sonapyrdi, myn ha ka 17 tarik u iaiong ka la dkhut ar liang bad ka um kaba lat-lat ka la rong noh ploiñ ïa ka jingkieng, ka jingdkhut noh kane ka jingkieng kala buh jingeh haduh katta katta ïa ki paidbah ha ki thaiñ khappud namar na kane ka jingkieng ki paidbah jong ka shnong Huroi, Hingaria, Lejri, Lahalein bad kiwei kiwei ki shnong ba khappud ki jing iaid lyngba.
Ki nongshong shnong jong ka shnong Shymplong bad ki shnong ba mar jan ki iathuh ba lada ki donkam bad leit sha Khliehriat, sha Umkiang ki hap ban iaid da ka kjat na kawei ka jingkieng ïaid kjat (Hanging Bridge) kaba don ha ka wah Lukha tat haduh ba kin da poi ha surok national highway ha Sonapyrdi, la ong ruh ba naduh ba julor katei ka jingkieng ym don kali shuh ki ban wan bad leit sha ki shnong khappud kiba dei ïaid lyngba na katei ka jingkieng kiba kynthup ka shnong Huroi, Hingaria, Lahaleiñ, Lejri bad kiwei kiwei ki shnong.
Ki nongshong shnong jong ka shnong Shymplong bad ki shnong ba mar jan ki iathuh ba lada ki donkam bad leit sha Khliehriat, sha Umkiang ki hap ban iaid da ka kjat na kawei ka jingkieng ïaid kjat (Hanging Bridge) kaba don ha ka wah Lukha tat haduh ba kin da poi ha surok national highway ha Sonapyrdi, la ong ruh ba naduh ba julor katei ka jingkieng ym don kali shuh ki ban wan bad leit sha ki shnong khappud kiba dei ïaid lyngba na katei ka jingkieng kiba kynthup ka shnong Huroi, Hingaria, Lahaleiñ, Lejri bad kiwei kiwei ki shnong, kane ka la buh jingeh shisha ïa ki paidbah ka thaiñ khappud namar kam dei kaba suk ïa ki nongshong shnong ka thaiñ ban kiew ban hiar ïa ki riat lem bad ka kit ka bah ban iaid lyngba na ka jingkieng iaid kjat kaba don ha ka wah Lukha, kane ka buh jingeh khamtam eh ïa kito kiba pang ba shitom, namar katei ka jingkieng kaba la julor, watla ka dei tang ka jingkieng kaba rit hynrei ka dei kawei na ki jingkieng ba kongsan ha ka thaiñ khappud.
Shillong, Jylliew, 14: Ka jingpluh jong kawei ka ing ha ka shnong Tyrsad ka la pynlong ïa kawei ka longkmie kaba dei ka nongkhaïi kynja ban shah kem ha ki Pulit hadien ba la ïoh kurup ïa u kynja palat 1,000 kilo na ka ingsah jong ka.
U Superintendent of Police ka East Khasi Hills district u Bah Sylvester Nongtnger ha u kyrwoh ba la phah sha ki lad pathai khubor u la ïathuh hadien ba la ïoh jingtip ïa ka jingpluh ïa ka ing ha Tyrsad mar mar ki Pulit ka tnat Fire and Emergency Service ki la leit sha kane ka shnong ban pynlip ïa kane ka ding kaba la sdang ban bamduh ïa ka iing baroh kawei.
“Hynrei ha ka jingtohkit ïa kane ka jingjia da ki Pulit bad ki nongtrei jong ka Mawngap Police Station, ha ka kamra kaba shapoh jong kane ka iing la lap ba la lum thup ïa u kynja," ula ong.
Da ka jingïarap jong ki Pulit ka Anti-Narcotic Task Force (ANTF) la ïoh kurip haduh 1001.
655 kilo u kynja na kane ka ing.
Ha kaba ïadei bad kane ka jingjia, ki Pulit ki la kem ïa ka Kong Junita Nongbet, 40 snem ka rta bad ïa ka case la rejistar ha Mawngap Police Station.
Ïa kane ka longkmie ki Pulit ki la tian bishar ha kashari bad ka jingtohkit ka dang ïaid shakhmat ban ïohkem ïa kiwei pat kiba donkti ha kane ka kam ban khaïi ïa une u jingdih pynbu-aid.
Jowai, Jylliew 14: Kum ka dak ban ïa snohkti lang bad ka pyrthei baroh kawei ha Jowai la rakhe ïa ka ‘World Blood Donors Day’ mynta ka sngi halor ka phang kaba ong ‘A Drop of Blood can Save a Life’.
La sdnag ïa ka prokram da ka jingpule ïa ka Pledge bala ïalam da ka Additional Deputy Commissioner kong DD Syngai ryngkat u ma MA Challam, Extra Assistant Commissioner, Jowai, ha ka jingdonlang ka Dr.
P.
Shylla, Incharge Jowai Civil Hospital Blood Centre bad ki nongtrei jong ka ophis u Deputy Commissioner WJHD.
Shi bynta na kane ka sngi la pynlong ruh ïa ka jingsynñiang snam da ka Khynroo Khyllood Committee, Kur Sookpoh Khad-Ar Wyrnai, Jowai ha Jowai Civil Hospital Blood Centre.
Kaba don ha Panaliar.
Ka Dr.
P.
Shylla, Incharge Jowai Civil Hospital Blood Centre, ha ka jingkren ka la ïathuh ba ka snam ka long kaba donkam eh ha ka jingim u briew kumta ka kyntu ba dei ban ïarap lem ban synñiang ïa ka snam na ka bynta kito kiba donkam kyrkieh ïa ka.
Kala pynsngew kiba lah ban ai snam ki dei kiba la dap naduh ka 18-60 snem ka rta, ka jingkhia kaba 45 kilo shaneng kiba don ïa ka hemoglobin level kaba ym duna ïa ka 12.
5.
Kala pyntip ruh ki shynrang ki lah ban ai snam shisien ha ka 3 bnai, hapoh shisnem ki lah ban ai haduh saw sien.
Katba ï ki kynthei ki lah ban ai 1 sien ha ka saw bnai bad ha ka shisnem kan long 3 sien.
Kiwei de kiba ai jingkren ha kane ka sngi ki kynthup ïa ma L.
Paswet, Ex Secretary Khynroo Khyllood Committee, Kur Sookpoh Khad-Ar Wyrnai, ma R.
Syngkon, General Secretary, Kynroo Khyllood Committee, Kur Sookpoh Khad-Ar Wyrnai, Jowai bad u ma B.
Shylla, President West Jaiñtia Adventure Cycling Association, Jowai kiba la ai jingbatai shaphang ka jingdonkam ban synñiang snam.
Jowai, Jylliew 14: Ka Syiem Jingsuk Parish, Amlarem kala pynlong ïa ka ‘1st Inter RC Schools Cultural Competition, 2022’ ha kane ka 8 tarik bad 10 tarik u bnai Jylliew, 2022 ha kane ka jingïakop pynisap-pyniphong la wan ban ïashim bynta kumba 8 tylli ki skul hapoh ka Parish.
Shibun tylli ki jait jingïakop la pynlong ha kitei ki sngi kum ka Quiz, Debate, Extempore speech, Singing, Dancing, Fancy Dress bad Mimicry.
Ka jingthmu jong ka jingpynlong ïa kane ka jingïakop ka long ban pynneh pynsah ïa ka kolshor jong ki longshuwa manshuwa bad ban ai jinghikai ïa ki khynnah skul ban burom ïa ka bad ban pyndonkam hok ïa ki sap ki phong kiba u Blei ula ai ha manla u ne ka briew.
La pdiang sngewbha ïa baroh da u Rev.
Fr.
Genes Shangpliang, u Parish Priest bad u General Secretary jong baroh ki RC Schools hapoh Ka Syiem Jingsuk Parish Amlarem.
U kongsan ha ka jingplie pyrda ïa katei ka jingïakop u bah Kampher Pohlong uba long u Rangbah shnong jong ka Amlarem Centre u la ong ba “Ngi dei ban pynneh pynsah bad pynbha ïa ka kolshor jong ka jaitbynriew jong ngi da kaba ngi buh ïa ka hapoh ka dohnud, ha ka jingmut jingpyrkhat bad pyndonkam ïa ka ha ka jingim jong ngi.
"U kongsan synrop u Bah Patrick Lamare uba long u Range Officer, Soil and Water Conservation hapoh Amlarem Sub-division u la ong ba “Nga dap da ka jingsngewkmen ban ïohi ba ka Parish ka pynïaid kum kine ki program ha kane ka juk mobile namar ba da kine ki program ka la pynlong ïa ki khynnah ban mih noh na ki kamra peit mobile ha kaba kila shahteh shahkhum ïalade kum ki syiar pham.
U la kyntu ruh ba kum kine ki creative program dei ban pynlong kham bunsien namarba ki ïarap ïa ki khynnah skul bad ïa ka jingroi jingpar jong ka imlang sahlang.
"Ha ka 10 tarik u Jylliew, 2022 ka kylla miet jong kane ka jingiakop u Bah Lahkmen Rymbui, Minister of Education, Home Affairs, Border Area Development jong ka sorkar jylla Meghalaya bad uba long ruh u Local MLA jong ka Amlarem Constituency ula long u kongsan ha ka closing ceremony.
Ha shuwa ka closing ceremony u Minister u la plie ïa ka ïingsah jong ki nonghikai ha kaba ma u hi ula ai jingïarap da ki tin baskhem ban pyndep ïa ka jingtei ïa katei ka ïing.
U la pynpaw ïa ka jingsngewkmen jong u ban ïohi ïa ka standard educative program ha kitei ki ar sngi.
U la pynpaw ia ka jingsngewkmen kaba khraw kum u minister jong ka tnat pule puthi jong ka jylla ba ki khynnah klas X bad klas XII na Ka Syiem Jingsuk Higher Secondary School bad kiwei de ki skul ha kane ka thaiñ ki la lehbha ha ki board exam, 2022 ba dang shu pynbna shen mynta ka sngi.
Ula ai ka jingïaroh ïa baroh ki khynnah skul kiba la pass bha bad ula ai khublei ruh ïa ki Phadar, ki Sistar, ki nonghikai kiba la ai jinghikai bad kyntu kynpham ïa ki ban lehbha.
U la kyntu kynpham ïa ki khynnah skul kumne “Ka jingpass ïa ka klas X bad Klas XII kam long ka jingkut jong ka jingïaleh exam, hynrei ka dei tang ka jingsdang ïa kiwei pat ki jingïaleh exam ki babun ki ban dang wan ha ka jingim jong ki.
Ula ong namar kata to long borabor kiba trei shitom, namar ba dei lyngba ka jingtrei shitom phin sa ïoh kheit ïa u soh ka jingjop.
" U kongsan synrop ha kane ka closing ceremony u Bah Bester Salahe uba long u Advocate u la ïaroh ïa ka parish kaba la pynlong ïa kum kane ka competition.
Ula ong ba “kane ka program ka long kaba ai jinghikai bha ïa baroh khamtam eh ïa ki khynnah pule.
Lada long ka ba lah dei ban pynlong ïa ka manla u snem.
" Kum u advocate ula pashat jingmut ruh shaphang ka jingdonkam ïa ka aiñ ha ka jingim jong ngi.
U la kyntu kynpham ruh ba dei ban bud ryntih bha ïa ka khnang ban ïoh ïa ka jingim kaba kmen bad kaba jop.
Ha kane ka sngi pynkut u kongsan ula sam ïa ki khusnam sha ki nongjop bad ki skul ha katei ka sngi.
Ïa ka nam Best School Award for UP & Sec.
Schools la ïoh rah da ka St.
Francis De Sales Secondary School, Bakur-Dawki, katba ïa Ka Best School Award for LP Schools la ïoh rah da Ka Syiem Jingsuk Higher Secondary School, Amlarem.
Shillong, Jylliew 14 : U MLA ka BJP na Pynthorumkhrah, Bah AL Hek ha ka sngi Ba-ar u la ong ba ka jingkren jong u halor ka jingkhyllem u Dome jong ka Iing Dorbar Thawaiñ bad ruh halor ka jingjaw ka Interstate Bus Terminus kam dei satia ba u kren pyrshah sorkar kumba la kynnoh hynrei kadei beit ba u pynsngew ïa ka sur jong u paidbah.
Na ka liang utei u nongmihkhmat ba dei ruh u Myntri barim ka sorkar jylla u la ong, “Ngi don lut ki hok ban pynsngew ia ka sur jong ki paidbah, kumno ki pyrshang ban pynsngewthuh bakla halor kane.
"U Bah Hek u ong ruh ba katei ka jingkren jong u, kam dei satia ba u kynthoh ïano ïano hynrei kaei kaba u kren ka long ban pynsngew ïa kaei kaba ki paidbah ka jylla ki mad.
Haba pynshai pat halor ka jingkynnoh da ka Liang Pyrshah ba ka don ka jingïapait ha ka UDP haba ïadei bad ki ishu, u Bah Hek u la ong, “Kaei kaba ngi kren baroh kadei na ka bynta ka jylla bad ki paidbah.
Kumta ban ong bad kynnoh ba u Bah Sanbor u ong da kumwei pat uwei da kumwei pat kam dei satia.
Lehse, tang namar ngi don la ki jong ki jingsngew kam mut pat ba ka don ka jingïapher ha ka BJP.
"Kum u Chairman jong ka Central Scheme Monitoring Committee, u Bah Hek u la ïathuh ruh ba haduh mynta kim pat phah ïa ka kaiphod kaba ki lap ha ka jingbuddien ïa ki skim bapher bapher jong ka sorkar pdeng kiba pyntrei ha kane ka jylla.
“Ngi la bthah ïa Secreteary ka Monitoring Committee kaba dang pynkhreh bad pynbiang lut mynta bad hadien ba la dep ngin sa phah pat sha ka tnad ba dei peit jong ka sorkar pdeng.
".
Shillong, Jylliew 14 : Ki nongïalam jong ka KSU NEHU ha ka sngi Ba-ar ki la ong ba lada treikam ne ym treikam ka Common University Entrance Test na ka bynta ban rung klas ha skulbah North Eastern Hills University, kum ka seng ki samla pule ki kwah ban pyntikna ba kam dei satia ban ktah ïa ka Reservation Policy.
“Ha ka por ba don ka COVID haba ngim ïoh ban leit ban thoh entrance exam ki peit katkum ka jingpass bha bad ki ai kyrpang ïa ki samla ba pass na ki jaka ba peit ka NEHU ba kin kyrpang ïa ka 10 persen ki mark.
Halor kine ruh ngi la ïakren ba ym dei satia ban pynkhih watla ka don ka CUET ruh," ong u samla Banlumlang Rani President ka KSU NEHU haba kren bad ki lad pathai khubor ha Shillong Press Club.
Katkum ka jingong jong u, ha u snem ba la dep katkum ka Reservation Policy, ka long beit 50:50 kaba mut mar shiteng hapdeng ki Scheduled Tribe bad kiwei.
La ong ruh ba na bynta ki riewlum jong ka Meghalaya pat ki don kyrpang 5persen ne 7 persen na ka bynta kito kiba wan na ki jaka ba kham sahdien.
Na ka liang utei u samla u ong ruh ba ki kwah ban pynshai ba kito ki samla pule kiba kwah ban leh ïa ka Post Graduate ne ka Under Graduate ha ki tnad kiba hap hapoh NEHU kum ka Law bad ka B.
Tech ki hap ban leh ïa ka CUET kaba long katkum ka jingbthah na ka sorkar pdeng.
U Samla Banlumlang Rani u ong ruh ba ki samla pule mynta ki dang ïoh por sa kumba 4 sngi ban register ïalade na ka bynta ka entrance test kaban kut ha ka 18tarik.
“Haba don kane (CUET) ka don ka jingduhnong bad ka don ruh ka jingïohnong ngim lah ban len ïa kata namar ngi don Banaras University, ngi don ka JNU ha kaba bun ka bhah jong ki Scheduled Tribe la shu sepei kai bad shong thylli.
Kumta da ka jingdon kane, ki samla Khasi kiba lah ban leh bha ki lah ban bteng ïa ki jingpule ha kitei ki skulbah ba paw ha ka Ri India kum ha JNU bad Banaras University," u la bynrap biang.
Shillong, Jylliew, 14: U MLA jong ka Khun Hynniewtrep National Awakening Movement (KHNAM) u Bah Adelbert Nongrum ha ka sngi Baar u la phah ïa u kyrwoh lyngba ki lad pathai khubor ba u long uba kloi ban ïasuk, ban ïamap bad ban ïa klet noh ïa ki jingjia kiba ladep kumba u Bah Pyndapborthiaw Saibon u la pynpaw ba u long uba kloi ban ïatreilang na ka bynta ban pynkhlaiñ biang ïa ka KHNAM na ka bynta ban pynkhreh ïa ka ilekshon sha ka Iingdorbar Thawaiñ ka ban sa long ha u snem 2023.
“Bah Pyndap Saibon bad ka kynhun jong phi, to ngin ïa don lang kum kawei ka ing ka sem bad ngin ïa long rangbah, sngewbha shim ïa kane kum u kyrwoh lyngba ki lad pathai khubor ban shimkhia ba ha ka 17 tarik, ha ka por 3:30 bajengin ïakynduh ha iing jong nga," ong u Bah Adelbert Nongrum ha ka jingïakren bad ki lad pathai khubor.
Haba pynpaw ba jingïakhun ha ka 17 tarik mynta u bnai kan dei ruh ka sien kaba khatduh ban ïakren, u Bah Adelbert u la ong, “wat ym shim ba ka jingwan jong phi sha ka ing jong nga ka long ba phi pyndem hakhmat nga hynrei nga ruh ngan iehnoh ïa ka kam President ym namarba nga pyndem hakhmat jong phi, hynrei ngin shim ïa kane ka sienjam ban pynim biang na ka bynta ban ai jingkyrmen bad ban ai jingshngaiñ ba ka ri ka donkam palat bad ba kan long ka jingshynraiñ ïa ki nongwei ki nongar.
"Katkum ka jingïathuh jong u Bah Adelbert, kane ka jingïasngewthuh jingmut hapdeng jong u bad u Bah Pyndap Saibon ka long hadien ka jingïakynduh kaba la long ha ka 25 tarik, Lber mynta u snem ha kaba la ïadonlang u Bah Thomas Passah, u Bah Mai Passah bad u Bah Wankhar.
“Naduh ka por ba la pynkha ïa ka KHNAM bad la khylliap haduh 10 snem bad hadien ba la pyrshang ban pynim biang ngam ju thrang bor bad ngam ju thrang ban long nongïalam bad dei tang hadien ba la mih ka kynrum kynram ha ka elekshon MDC ngam banse ban shim ïa ka rai namarba ban shong ruh jied jhieh, ban ieng ruh kynduh," la pynshai u Bah Adelbert bad bynrap, yn leh aiu ïa ka post President, ïa ka party ngi lah ban pynkha bad ban pynïap hynrei ka jaidbynriew shisien ba ka la ïap ka la ïap.
“Ka 17 tarik kan dei ka sngi kaba khatduh ba ngin ïakren rangbah bad lada jia ba ka jingïakren kam poi shano shano ruh nga kyrpad ïa ki paidbah nongkyrshan jong ka North Shillong Constituency ba kin long kiba la pynkhreh," la ong shuh shuh u Bah Adelbert uba la ïalam ïa ka KHNAM ba la ithuh da ka Election Commission of India (ECI).
“Bun tylli ki jingtyrwa kiba la wan sha nga ban ïaleh na kiwei pat ki party hynrei nga kwah ban kren da kaba shai ba ha ka 17 tarik kan dei ruh ka sngi kaba kut ban ïakren shaphang ki jingïakjia hapoh ka KHNAM," u la ong.
Ïa ka KHNAM la seng ha u snem 2002 bad mynta kane ka seng saiñpyrthei trai ri ka la kynjoh sha ka jingïaid lynti kaba 20 snem.
Shillong, Jylliew, 14: Shwa ba ka jylla kan leit sha ka Ilekshon sha ka Ingdorbar Thawaiñ ka ban sa long ha u snem 2023, ka Khun Hynniewtrep National Awakening Movement (KHNAM) ha kane ka kynti hapoh ka jingïalam jong u Bah Adelbert Nongrum ka la ïoh ïa ka jingtyrwa na kiwei ki seng riewlum ban ïatreilang kum kawei ka kynhun kaba khlaiñ kaba long kum ka jingïatylli hapdeng ki seng riewlum ha kane ka jylla Meghalaya.
Haduh mynta, dei tang ka United Democratic Party (UDP) bad ka Hill State Peoples Democratic Party (HSPD) kiba ju ïatreilang hapoh ka lama jong ka Regional Democratic Alliance (RDA) naduh ka elekshon 2018.
Hynrei dang shen u President ka HSPDP u Bah KP Pangniang u la ïathuh ba naduh ka elekshon MDC-2019 ba ka UDP bad ka HSPDP ki la rai ban ïaid la ka jong.
“Lada ngi poi sha ka jingïasngewthuh jingmut bad ka kynhun ba la ïalam da u Bah Pyndap Saibon, ngi sngewthuh ba ngin hap ban ïatehlok bad kano kano ka seng riewlum khnang ban wanrah ïa kawei ka kynhun seng riewlum kaba khlaiñ," ong u Bah Adelbert Nongrum ha ka jingïakren bad ki lad pathai khubor.
“Ka jingïakren (bad kiwei ki seng riewlum) ka dang ïaid bad kam bym pat rai eiei," u la ong.
“Hapdeng kine ki por, ki paidbah ki la kulmar jingmut bad nga ngeit skhem ba lada ngi poi sha ka jingïasuk (bad u Bah Pyndap Saibon) kumba la don ka jingpyrkhat bad ki katto katne ki Regional Party bad ngi kum ki party trai-ri ngi ïa la kren ba kumno ngin wanrah ïa kawei ka kynhun kaba khlaiñ," u la ong.
Haba kylli, u la ong ba kane ka jingtyrwa ka la wan na kiwei pat ki seng riewlum khlem ka UDP.
Shillong, Jylliew 14: Ki nongtuh nonglute ha ka step jong ka sngi ba ar, ki la prong bad kyndang ïa kawei ka dukan die mobile kaba don ha Motphran bad la suba ka jingshah tuh ki mobile bad kiwei ki tiar ka lah ban poi shaduh ka 20 lak tyngka.
Kane ka dukan kadei ka kyrteng ka Techspark kaba don marsyndah bad ka Pariat Store ha kaba ka jingshah lute ka la palat ïa ka 20 lak.
Ha ba pyrshang ban kylli na u trai dukan, u Bah R.
Pariat halor ka jingtip kaba ki trai ki ïoh halor kane ka jingjia, ki la ïathuh ba la ïoh jingtip ynda ki la wan plie ïa ka dukan ha ka por 8:40 mynstep ha kaba ki la ïohi ïa kane ka jingshah tuh namar ka jingshah kyndang ka jingkhang bad ka jingsaphriang ki tiar ki tar ha madan.
U la ïathuh ruh ki runar ki la tuh tang ki mobile kiba rem barem bad ki iehnoh ïa ki mobile ba tad.
Haba la kylli katno tylli ei ei ki mobile kiba shah tuh, u la iathuh ki don kumba 50 tam tylli ei kiei ki mobile ba shah tuh.
Kine ki nonglute ki la sei lut ïa ki mobile ba ki tuh bad iehnoh tang ki synduk.
Haba la kylli pat la ki buh ne em ïa ki kor CCTV ha ka dukan jong ki na ka liang ki trai dukan ki la ïathuh ba ha ka jingshisha ki buh tangba kine ki nonglute ki rah lut ïa ki kor kiba ka CCTV ka save ïa ki dur ne footage katba ka CCTV kiba la buh da ki Pulit pat kim treikam satia.
Na ka liang ka Crime Scene Unit jong ki Pulit ka la poi ha katei ka dukan bad ka forensic team ki la pynlong ïa ka jingjurip ïa kane ka jaka ban peit bad tohkit na ki snap kiba la paw dak ha kane ka dukan.
Hynrei na ka liang ki paidbah kiba la ïohi bad lap ïa kane ka jingjia, ki la pynpaw ka jingsngew lyngngoh kumno ki nonglute ki ïoh ban tuh na kane ka dukan ha kaba kadei kaba don hakhmat surok bad ka Motphran kadei ka jaka kaba ju don ki Pulit bad ki CRP wat ha ka por mynmiet ruh.
Halor ka jingbym treikam ki CCTV ha Motphran, la don ki Pulit kiba ïathuh ba ym dei tang ha Motphran, hynrei ki CCTV kim treikam ha baroh kawei ka nongbah Shillong, lait noh tang kawei kaba don ha ki thaiñ Umsohsun kaba treikam.
Kolkata: U khlur ïalehkai jong ka India ha ka World Cup Under 17, kaba la long ha India ha u snem 2017 bad uba saw ki Doktor ki la bthah ïa u ba un iehnoh noh ïa ka jingïalehkai Phutbol namar ka jingpang klong snam, hynrei ha ka sngi Balang, u la long u khlur ban ïarap ïa ka India ban rung sha ka Asian Cup Championship ha ka rukom kaba itynnad, da kaba pylliem ïa ka Hong Kong da 4 kol la 0.
Une udei u Anwar Ali, uba defender ba dang 21 snem jong ka India, uba la ïoh thep ïa ka kol ba nyngkong jong ka India pyrshah ïa ka Hongkong, ha ka jingïalehkai hapdeng u lapbah lapsan ha nongbah Kolkata.
U Ali, u la ïoh thep ïa ka kol ha ka minit kaba ar, ha ka por ba ki paidbah nongkyrshan kiba la pyndap smam ia ka Salt Lake Stadium ryngkat ka jingpyrta “India…India".
U Ali u la ïoh thep ïa ka kol kaba itynnad lyngba ka corner ba la shut da u Ashique Kuruniyan.
Ka India kaba la ïoh rung lypa sha ka Asian Cup ha u snem 2023, kaba long ka sien kaba nyngkong ba kan ïoh rung sha kane ka Tournament arsien lynter, hadien ba ka la ïoh rung ha u snem 2019.
Shuwa ba ka India kan ïakhun ïa ka Hong Kong ha ka Sngi Balang, ka India ka la ïoh rung lypa hadien ka jingjop ka Palestines ïa ka Phillippines.
Ki team kiba poi ha ka kyrdan ba nyngkong na ki Group kin ïoh rung beit sha ka Asian Cup.
Hynrei yn jied ruh san tylli napdeng ki team kiba ïalehkai bha kiba wan ba ar na ki Group.
Ka India shuwa jong ka jingïakhun bad ka Hong Kong, kadei kawei na kine ki team.
Hynrei u Sunil Chettri bad ki nongïalehkai ka India kim shym la hun ban shu rung tang kum ka team ba wan ba ar na ka Group, pynban ki la ïalehkai bha ban rung kum ka top team.
Ha ka jingïalehkai ba khatduh jong ka jingïaknieh rung sha ka Asian Cup, ka kol ba iynnad bha ba la thep da u Captain jong ka India, kata u Chettri ha ka minit ba 45 jong ka jingïalehkai, ka la lah pynlah ïa ka India ban tam da 2 la 0 ha kaba kut jong ka kylla step.
Hadien ka kylla step, ha ka jingïakhun na ka bynta ka kylla miet, ki nongïalehkai kim shym la hun ban thep tang 2 kol, hynrei ki la ïakhun tyngeh ban ïoh thep kol biang bad dei ha ka minit kaba 85 ba u Manvir Singh, uba mih pli ha jaka uwei pat u nongïalehkai bad u Manvir Singh bad u Ishan Pandita, u ruh uba mih pli ha jaka uwei pat u nongïalehkai u la ïoh thep ha ka minit kaba 93 jong ka jingïalehkai ban pynjop ïa ka India da 4 la 0.
Kane kadei ka sien kaba nyngkong eh ïa ka India ba kan jop ïa ka Hong Kong hadien 69 snem.
Shillong, Jylliew 14: I Heprit Ibapynhun Ïawphniaw iba la duh ei ïa ki artylli ki kti namar ka jingshah thang ha ka ding elektrik ha ka por ba i kum ktah ïa u Transformer, i la shu lait na ka jingshah bam duh ha ka ding dei namar ka jingsumar uwei u rangbah uba don ka sap ban sumar ïa kiba pdung ding tang da kaba shu pyrsad bad tah da ka umphniang.
U Bah Alfred, uba shong ba sah ha Mawlyndep, Nongstoiñ, ba ki paidbah ki ju khot ieit u Bahduh, u la ïathuh ba ha ka por ba wanrah ïa ine i heprit ha ïing jong u, ki kti bad ki jingmynsaw ki dang jur bha bad ine i heprit in nang thiah nang dem bad im bam im dih ruh, namar ka jingtyrha ki kti na ka jingpdung ding.
Nalorkata ruh ki bynta ba pdung ki la sdan long pyut bad sma iwtung bha, namar ka jingsumar da kiba bun ki jait dawai.
Hynrei hadien lai sngi ba u lai sngi ba u la sumar, ine i heprit, ka ding ka la sdang ban ïap, ka jingtyrha ka la sdang ban duna bad i la bam la duh bad ïoh thiah bad sdang ruh ban ïalehkai.
Nangta shuh shuh u la ïathuh ba ka kti ba pdung naduh tyrpeng haduh tymbuit ruh ka la sdang ban dap doh.
Tangba ki bynta kiba shapoh te kim long shuh, namar ba ka shyieng ruh ka la tyrkong lut bad ym don don shuh.
“Ngam sumar da kaba tah kynbat, hynrei nga shu pyrsad bad tah da ka umphniang, kaba dei ka sap kaba nga la ïoh na i Pa naduh u snem 2014", la ong u Bah Alfred.
U Bah Alfred u la ïathuh ba u la sumar ïa ki briew kiba pdung ding la bun ngut bad lai ngut ne kine, kynthup ïa ine i heprit kidei kiba shah bat ding elektrik, tangba um ju oh dor, namar kam dei ka kam kaba u im ja, hynrei bun kiba shah sumar ha u, ki shu ai sngewbha katba ki lah.
“Ngam don dukan ne jaka sumar kyrpang, namar nga dei uba im trei bylla, hynrei nga shu sumar ha ïing kat kiba wan", u la ïathuh.
U Bahduh u la ïathuh ba donbok ba u la ïoh ban sumar ïa ine i heprit ha ka por ba dang biang, hynrei te ban da kham slem, ka ding ne ka jingpdung ka la par baroh kawei ka met bad ine i hepriti lah ban ïap ruh, namar ba ka jingpdung ka la sdang ban pur sha ki kjat ruh.
Mynta ba la poi ha NEIGRIHMS, u Bah Alfred u la ïathuh ba ine i heprit i la lait na ka jingma haba la khet noh ia ki kti jong i.
Na ka liang ka Sur u paidbah West Khasi Hills ka la ai burom ïa u Bah Alfred da kaba ai sngewbha daka pisa namar kane ka jingsumar ei jong u ïa i heprit Ibapynhun.
Ha kajuh ka por, mynta ka sngi, ki nongïalam ka Sur u paidbah West Khasi, mynta ka sngi ka la leit ban aiti ïa ka pisa kaba ka la lum na ki paidbah Nongstoiñ ha kine ki taïew baladep.
Ka pisa kaba la mih palat 38 hajar tyngka, la aiti ha ki kmie ki kpa jong ine i heprit ha NEIGRIHMS.
Mar ïa rung ha kamra ba thiah ine i Khunlung, baroh ki nongïalam ka Sur ki Nong West Khasi, la ïohi ba ki la jaw umat jrup,khamtam ha ka por ba ine i Khunlung i ïam.
Na ka liang ki nongïalam, ki la ai khublei ïa ki paidbah kiba la ïasnoh ktilang ban bad kane ka kynhun kaba la treikam lyngba ka Whatsapp Group ban ïarap ïa kane ka longïing.
Ha kajuh ka por ki la dawa ruh ba ka MeECL kadei ban siew bai luksan na ka bynta ine i khunlung bad ban ai ruh ka jingïarap kaba neh junom, namar kam dei ka jingbakla jong i, hynrei kadei ka jingleh thurmur ka tnad treikam kaba khlem ker ïa u transformer haba ka buh ha ka shnong Mawkohphet, South West Khasi Hills District.
Ka la dawa ruh ba dei ban ker lut ïa baroh ki transformer kiba buh ha ka jylla, khnang ba kiba kum kine ki jingjia kin nym jia shuh.
Kaei kaba i sangsot ïa kane ka jingjia ïa ka longïing i Kong Katbina ïawphniaw bad Bah Synsharlang Syiemlieh, ka long ba ki hap ban ap baroh arngut ïa ine i khun jong ki ha NEIGRIHMS bad hap ban wan ïalam lang ïa iwei i khun kynthei ba dang 5 bnai ban sah lang ha Hospital, katba ki arngut ki khun jong ki kiba kham heh ki sah sha shnong bad kiba haïing hasem.
Haba ngi pyrkhat shaphang kita ki jhur kiba bang, u phul kubi u long uwei pat na ki jait jhur uba ai jingmyntoi ïa ka koit ka khiah ban pynwandur ruh ïa ka sniehdoh.
Tangba nangta ruh ngim ju pyrkhat ïa kino kino kita ki jingmyntoi ba ïoh na ka bynta ka koit ka khiah haba ngi pyrkhat ïa kita ki jingbam.
U phul kubi u dei na ka longïing cruciferous.
U don shibun bha ki jingmyntoi na ka bynta ka koit ka khiah.
Une u jhur u don ka sulphur kaba bha ba kyrshan bad ïarap ïa ka jingaibor bad treikam jong u dohnud na ka bynta ban pynduna ïa ki toxins ne kita ki kynja jakhlia ne ba long bih.
Ki cruciferous ki don ïa kata ka bor na ka bynta ban ïada na ki jingpang cancer.
1.
Kyntiew ïa ka koit ka khiah u klongsnam bad ka shadem.
2.
Pynduna ïa ka jingbun cholesterol, u don bun ki nutrient bad fiber.
Ka fiber ka ïarap ha kaba pynduna ïa ka jingbun ka cholesterol ha ka met.
3.
Tei ïa ka Immune system ba shait ba khlaiñ, u ron ruh ïa kita ki antioxidant.
Ki antioxidant ki treikam kum ka anti-inflammatory ne ka jingïaleh pyrshah ïa ka jinglong tyrha ne at ha ka met bad ki ïarap ïa ka immune system ne ka bor ïaleh pyrshah jingpang ka met.
4.
Kyntiew ïa ka jingheh jingsan jong i khyllung ba dang pun ha kpoh, u don shibun bha ka folate bad kiwei kiwei ki vitamin, kum ka vitamin A bad vitamin B, u iarap na ka bynta ka jingheh jingsan jong ki cell.
U don ruh ia ka vitamin C.
Kumta ki longkmie ba armet la kumno kumno ki dei ban bam shi pela u phul kubi man la ka sngi.
5.
Ka tyllong ba don bun bha ka calcium.
Ka calcium ka ïarap na ka bynta ki shyieng bad ki bniat kiba khlaiñ bad ka bor treikam kaba pyniaid beit ïa ki nerve impulses.
6.
U don ki mineral, kum ka zinc, manganese, phohphorus, magnesium bad kumjuh ruh ka selenium bad sodium.
Kine ki mineral kiba don ha u phul kubi ki long kynthup -.
(a) Ka Zinc – ka ïarap ha kaba pynmih ïa ki cell kiba thymmai bad kumjuh ruh ha kaba pynkhiah ïa ki dak mong.
(b) Ka Magnesium kaba ïarap ïa kita ki jalyngkhiang ne ki parathyroid gland kiba pynmih ïa ki hormone ba donkam na ka bynta ki shyieng ba kin treikam ha ka rukom kaba biang.
(c) Phosphorus- ka ïarap ha kaba pynkhlaiñ ïa ki shyieng.
(d) Selenium- ka ïarap na ka bynta ka jingtreikam kaba kham biang jong ka immune system.
(e) Sodium- ka ïarap na ka bynta ban pynbiang ïa ka jingdon jong ka um ha ka met.
(f) Manganese- ka ïarap ha kaba pynmih bad pyntreikam ïa kita ki enzymes.
7.
Pynduna ïa ki jingma na ka jingpang cancer – kum ka nuksa: lung cancer, breast cancer, bladder cancer.
Kiba bun na ki jhur na ka longïing cruciferous ki don jingïadei ha kaba pynduna ïa ka jingma na ka jingpang cancer, kum u broccoli bad kiwei.
8.
Ïarap ban pynduna ïa ka jingsngaid ba ki vitamin kiba thang lane pynum ïa ka khleiñ.
U don ïa ka folate kaba pynduna ïa ka jingkhia ne jingsngaid.
Shi pela u phul kubi u don kumba 30 calorie.
U long uwei na kita ki jingbam bym don starch ïa uba lah ban bam ha ka jingbun ba khlem don pud.
9.
Pynkhuid ïa ka jakhlia ha ka met bad jingtreikam bha ka ka enzymes ha u dohnud ha kaba pynkhuid ïa ki jakhlia ha kiba bun ki dohjem ba don hapoh ka met bad kumta ka ïada ïa ka bor treikam jong ka met na kino kino ki jingma.
10.
Pynkhlaiñ ïa ka jingdon jong ka vitamin K hapoh ka met.
Pynbun ban bam ïa u jhur phul kubi ha ka jingbam ba man la ka sngi.
Ka vitamin K ka don ïa ka bynta kaba kongsan bha ha kaba pynheh pynsan ïa ki shyieng naba ka ïarap ha kaba pynmih bad pynheh pynsan ïa ki cell jong ki shyieng.
Ka vitamin K hapoh ka met ka iada na kino kino ki jingphlei snam haba jia ka jingmong ne jingmynsaw.
Kane ka long namar ba ka vitamin K ka don ïa ka bynta treikam kaba kongsan bha ha kaba pynlang ne pynlong rben ïa ka snam.
11.
U phul kubi u don ïa ki antioxidant, kiba treikam kum kita ki bor ba ïaleh pyrshah ïa ka jingring sti ne ring tymmen ka sniehdoh.
12.
Ka vitamin C bad manganese ha u phul kubi, ki dei kita ki antioxidant ba khlaiñ bor bha.
Ki antioxidants ki kyntiew ïa ka jingbun jong ka oxygen ha ka snam bad pynkhlain ïa ka metabolism.
Ka metabolism ba sted bad ba shait ba khlain kan ïarap ban tylliat da kaba suk ïa ki jingbam bad ïoh ïa baroh ki nutrition na ka bam.
Katta nang bun ka oxygen ha ka snam, katta ruh nang bun kita ki mineral, ki jakhlia ba longbih kin mih na ka met.
Ka sniehdoh ka kylla long kaba shait ba khlaiñ.
Katto katne na ki dak ki shin jong ka jingbym shait bym khlaiñ ka sniehdoh ki long, ka jingmih ñiangmong, pyrshen, ñiangdait bad paitpdang.
Lada mad ïa kine ki dak ki shin, ka dei ka por ban shim ïa katto katne ki lynti ba donkam.
U phul kubi u lah ban ïarap ban lait na kine ki jingshitom sniehdoh.
Shillong, Jylliew, 15: Ki nongtrei jong ka MCCL kiba don hapoh ka shatri jong ka Mawmluh Cherra Cement Employee’s Union (MCCEU) kiba la bteng ïa ka jingïakhih kaba khlem pud sngi mynta ka sngi Balang ki la ïoh ïa ka jingkyrshan na ki nongïalam barim kiba la buh jingkylli ïa ki rukom treikam jong ka Sorkar.
U Bah Wellborn Bynnud, uba bat mynshuwa kum u Vice President jong ka Union u la buh jingkylli halor ka jingkhang ïa kane ka karkhana namar ka jingduhnong bad ba ka Sorkar kam lah ban pynkhie im shuh, da kaba dkew ba kiwei ki projek kum ka jinghap ka jingtap tnum Ïingdorbar, ka jinghiar ka jingkieng ha Mawlai bad ka jingjreiñ um jong ka Inter State Bus Terminus (ISBT) ruh ki pynduhnong ïa ka Sorkar.
U la buh jingkylli ïa ka Sorkar hato yn khang ne pynsangeh ïa ki ruh.
U Bah Bynnud u la pynpaw ruh ba ka Sorkar Jylla kam dei ban ran dien na kaba bei tyngka ïa ka karkhana pynmih dewbilat ba pawnam bad kaba la rim bha ha Sohra, ka Mawmluh Cherra Cement Limited (MCCL) watla kan long 1000 klur tyngka ruh.
U la kyntu ïa ka Sorkar ba kan shim khia mardor ïa ki jingdawa jong ki nongtrei namar kumba long mynta naduh ba la khang ïa kane ka karkhana, ki nongtrei ki la mad jingeh bad ym biang shuh ha ka ïoh ka kot ne ki rukom im ba man ka sngi jong ki.
Halor ka jingtyrwa ban wanrah da ka Joint Venture na ka bynta ban pynim biang ïa ka MCCL, u la ong ba ka lawei na ka bynta ki nongtrei kam long shuh kaba thikna bad ym lah ban ong la ka Sorkar ka la ïakren neem ïa kane ka mat khnang ba ki nongtrei kin dang neh ha ka kam.
Ka Sorkar Meghalaya Democratic Alliance (MDA) ba la ïalam da ka National Peoples Party (NPP) mynta ka kynti ka la shah sangah na ka diang bad na ka mon.
Ym tang ka Seng Congress kaba shong ha ka Liang Pyrshah kaba kynnoh laiphew jait pyrshah ïa ka Sorkar MDA hynrei wat ki seng Saiñpyrthei kiba ïatreilang hapoh ka kynhun Meghalaya Democratic Alliance (MDA).
Ha kine ki khyndiat sngi, hadien ba u President ka Meghalaya Pradesh Congress Committee (MPCC) u la kynnoh pyrshah ïa ka Sorkar MDA ba ka donkti ha ki kam bamsap, la mih sa ka United Democratic Party (UDP) kaba la thet kti bad sait khuid ba kam don bynta eiei ha kita ki jyrsieh bamsap ba la kynnoh pyrshah da ka Seng Congress.
Ka UDP kaba bat ïa ka tnat Kam Pohing ka thet kti ba kam don jingtip eiei shaphang kita ki ‘High Level’ kiba batbor lut ïa ki kam khaii hapoh ka jylla.
U paidbah u sah ha ka umdum bad um don jingshahniah shuh ïa ka UDP.
Ka daw ka dei namarba ka UDP kaba bat ïa ka tnat Kam Pohing kam sait kti bad ka len beit ding ding dang dang ba kam don satia kano kano ka jingkhaii tuh ïa u dewiong na Meghalaya shabar ka jylla.
Ki nongniah kali kiba biang lut ki kot ki sla nadong shanong ki ju ud manla ka sngi ba ki la shah dawa pisa ha ki nongkhrong khajna kiba ap ha ki khyrdop kiba don da ki phew tylli ha ki surokbah ha kylleng ka Jylla.
Wat ka Joint Secretary jong ka District Council Affairs ka Sorkar Jylla ka la pynmih da ka hukum kaba bthah ïa ki Hima bad ïa ki Autnomous District Council ba kim lah ban pynieng ïa ki khyrdop lum khajna ha shilynter ka surokbah hynrei kine kim patiaw bad la lap ba ka jingmih jong ki khyrdop jong khajna ki don beit kumba ju long.
Ym tang katta, wat ki kynhun jong ki seng nongniah kali ki kynnoh ba wat ki Pulit kiba la buh ha surok ban ai jingshngaiñ ïa ki nongleit nongwan pynban ki long pynban ki nongkhrong pisa.
Hato, mano ba hikai ïa kine ki kam dawa? Hato ym dei kiba bat ïa u lakam synshar? Lada ka jingkynnoh jong ka Seng Congress ka long kaba shisha ka Sorkar ka la dei ban thung da ka jingtohkit ban sei madan ïa ka jyrsieh bamsap khnang ba u paidbah un tip mano ba donkti bad kiei kita ki briew kiba don ha ka bor kiba pyndonkam bakla ïa ka bor synshar.
Lada ka NPP ka kwah shisha ba ka jylla Meghalaya kan lait na ka bamsap ka bampong ka ladei ban thung noh mardor ka jingtohkit kaba laitluid ka ban khlieh da u nongbishar la shongthait jong ka High Court khnang ba ki jingshisha kin dup paw pyrthei.
U paidbah hi u la ngiah bad u la jlep hi shoiñ namarba kat shaba phai kut ki kam la knieh lut da kita ki ‘High Level’ kiba don ïa ka bor ka itktiar katba u paidbah uba im kamai jakpoh na ka khaii ka pateng bad kiwei kiwei ki jait kam ki duhnong lut nadong shadong hadien ba ka ingbishar ka la pynmih da ka hukum ba ym lah shuh ban dang tih shyiap, ban tih maw.
Kam long kaba suk ïa kiba trei da ki kam lajong haba ki ngat ha kane ka apot.
U Conrad Sangma bad u Bah Prestone Tynsong, ki nongïalam jong ka NPP ki sait khuid beit ba ki jingkynnoh ki dei tang ki jingkynnoh ba la jan ka elekshon bad ba ki nongkynnoh ki dei ban da sei bad ki sakhi ki sabut ban pynskhem ïa ki jingkynnoh.
Lehse u nongkynnoh ruh um dei uba matlah ban shu kynnoh tuh ïa u briew khlem da don ki jingshisha.
Ki jingshisha kin sa paw pyrthei ynda ka Congress ka la pynmih ïa ki jingdkoh treikam jong kane ka Sorkar ba mynta hapoh ka jingïalam jong ka NPP bad ba u paidbah un sa bishar la ki long neem ki jingkynnoh ba shongnia bad ba don nongrim.
Wat ka BJP kaba ïatreilang hapoh ka Sorkar MDA ka ïai tynruh ïa ka Sorkar ba ka jyrsieh bamsap ka la shyrkhei bad ka la thaw da ka Central Scheme Monitoring Committee (CSMC) ban buddien ïa ka jingpyntreikam ïa ki skhim ba la bhah da ka sorkar pdeng.
Hynrei kaba lyngngoh ka long balei pat ka BJP ka dang snoh beit rdin ha ka Sorkar MDA ba la ïalam da ka NPP haba manla ka por ka ïai kdew kti ba ka Sorkar MDA ka dei kaba bamsap.
Katba dang ïa bamja lang na kajuh ka pliang ka paw biej haduh katta katta ban shu kynthoh.
Ka jingkynnoh bad ka jingkynthoh ka long tang ban shu tap eitmiaw ïa la ka jong ka iwtung bad ban theh kti beit ïalade.
Ka PDF bad ka HSPDP ruh kiba kyrshan ïa ka Sorkar MDA ki long tang ki Niangkohnguh bad kiba shu ïaroh beit ïa ka Sorkar, namarba kim nud saham eiei ruh em ba ki duna paid bad tang shu bakla ki la shah kynjat sharud na ka daw ba ka NPP ka dei kaba la bun paid bha hapoh ka Sorkar.
Nongstoiñ, Jylliew 15: Ka Seng UHM West Khasi Hills hadien ka jingujor jong ki paidbah ïa ka jingdkoh bad jingbym don ATM, ka la leit ban jurip ïa ki Bank kata ha SBI Riangdo, MRB Riangdo bad ha Mawthadraishan ruh ym don ATM ha MRB bad Punjab Bank.
Ka seng ka la lap ba haduh mynta ym don ATM Machine ha kine ki thain bad bunsien ki paidbah, ki hap ban ïeng ha u laiñ ba jrong ban leit sei pisa, kaba poi haduh u pud ba kim ïoh ka pisa namar ba lah bun briew palat.
Watla ki donkam kyrkieh katno katno ruh, hynrei kim banse ban ap ha kawei pat ka sngi bad don ruh ki por ba ki donkam kyrkieh, ba hap ban leit shim dawai, thied dawai bad kiwei kiwei ki jingdonkam kyrkieh kim banse ba ki hap ban leit jngai haduh ha ki jaka ba don ATM.
Kane ka wanrah ïa ka jingduhnong bad ki jingjynjar ïa kiba sah ha kitei ki thaiñ khamtam ïa ki duk ki suk jong kitei ki thaiñ.
Kumta ka seng ka kyrpad ïa ki bor ba halor ba dei peit ïa ki bank ban buh noh ki ATM Machine ha kitei ki thaiñ, khnang ba ki paidbah jong kitei ki ar tylli ki thaiñ kin ïoh ïa ka jingmyntoi, ong ka kyrwoh na u President Bah Moonstar Nongrem.
U la ong ruh ba kane kam dei ka jingjia tang ha West Khasi Hils District hynrei ka dei ruh kaba la jia ha kiba bun ki ophis treikam jong ka Sorkar ha kaba ki shakri sorkar ki ju pyndik ia ki paidbah kiba ju leit wad jingiarap bad ki don ruh ki khep ba ka kam kaba tang hapoh shitaiew la lah ban pyndep ka shim por da ki bnai kat haduh ba ka pynbtai ia ki paidbah.
Shillong, Jylliew, 15: Ka Federation of Khasi Jaiñtia and Garo Peoples (FKJGP) Riwar Mihngi Circle ka la pynrem jur halor ka jingjia aksiden ha surokbah Shilong-Dawki kaba la jia ha ka janmiet Sngi Baar harum Langkyrdem.
Kane ka jingjia ka dei na ka daw ba ka trok kit maw kaba la pynher sted bha ka la ïatakhuh bad ka kali Maruti Alto haba u nongniah jong ka kali Maruti Alto u la khladnoh.
“Ka seng ka pynrem jur ïa kane ka jingjia, kaba la ju jia manla ka por ha kaba ki kali kitmaw kim ju burom ïa kiwei pat ki kali kiba ïaid ba ieng kiba la shu pynher sted katba mon," ong u kyrwoh ba la phah da u Information Secretary ka Seng u Bah Evanfield Khonglam.
Lyngba une u kyrwoh, la pyntip ba ka seng ka ju ïoh ujor na ki paitbah namarba ki kali kitmaw wat hapdeng ka jingdum lyoh ka bneng ki pyrher sted ïa ki kali khlem da thang ïa ki lait kali ha kaba bun na kine ki kali kitmaw kiba ïaid ha surok ki long ki bym biang bad ki bym tikna shuh namar bun kiba sniew hapdeng surok, bun kiba sniew taiar hapdeng surok.
Ka Seng ka la ïakynduh bad ujor ha SDO Pynursla Civil Sub-division ban shimkhia na ka bynta ban pynbeit ïa kane ka jingeh jong ki paidbah ka thaiñ Riwar.
Ka Seng ka kyntu ruh ïa ki Association jong ki trai kali bad ki nongniah kali bad kumjuh ïa ki bor Pulit ba kin shimkhia lang na ka bynta ka jingbit jingbiang jong ki paitbah.
Shillong, Jylliew 15: Ka Hills Farmer’s Union kaba dei ka seng ba peit ïa ki nongrep ha ka sngi Balang ka la kynduh ia u Myntri ka tnad Pule Puthi ka sorkar jylla, Bah Lahkmen Rymbui ban kyntu ïa u ba ka sorkar kadei ban kyrshan lane ban plie lad lang ïa ki khun jong ki nongrep khnang ba kin lah ban ïakhun lang ïa ki ‘competitive exam’ bapher bapher.
Ka kynhun hapoh ka jingïalam jong u Bah Command Shangpliang ka la kyntu ruh ïa ka sorkar ban buh da ki prokram ai jinghikai na ka bynta kito ki samla pule kiba don ha ki secondary bad higher secondary khnang ba ki samla pule kin lah ban jied ïa ka laiñ pule kaba ki kotbor na ka bynta ka lawei jong ki.
Haba kren bad ki lad pathai khubor, u President u ong ba ki la kyrpad ruh ïa u Myntri ban don ïa ki nonghikai kiba tbit ha ki skul bad college ban leh ïa kane, nangta ban ai ïa ki library grant sha ki skul bad college ba kin lah ban thied ïa ki kot bad ki jingthoh kiba ïadei na ka bynta ki competitive exam.
“Ngi la ïakren ruh kumno ban jied ïa ki samla ba stad bad kiba proh kiba dei na ki longiing ba duk bad kyrshan pat ïa ki ba kin lah ban ïakhun ïa ki exam kum ka JEE, NEET bad kiwei kiwei," u la ong.
La ïathuh ruh ba ki la kyrpad ba donkam ban don ïa ki coaching centre ha man la ki distrik bad block khnang ban ïarap ïa ki khynnah ba kin lah ban ïakhun ïa kitei ki eksam ïakhun kam.
Halor kane, u la ïathuh ba na ka liang u Myntri ula kular ban rah ïa katei ka mat bad u Myntri Rangbah ka jylla namar bun ki bynta ba ki kren hangtei kadei beit bad ka tnad ba bat u Myntri Rangbah ka Jylla, Conrad K Sangma.
Nongstoiñ, Jylliew 15: Ka jingïap khlam jong u kwai ha baroh ki shnong kiba don ha khappud bad ka Assam, ka la buh ïa ki paitbah ha ka jinglyngngoh kaba jur, namar shisien ba ka khlam kwai ka la sdang na uwei u dieng, ka bteng sha kiwei pat bad suki suki ki jaka rep ki lah ban kylla synlen.
Ha kaba ïadei bad katei ka jingïap khlam jong ki dieng kwai, u bah Thomas Mawlieh uwei na ki nongrep kwai na ka shnong Tynghor West Khasi Hills, u la ong ba katei ka khlam kwai ka la sdang la katto katne snem, ha kaba bun ki nongrep kwai ha katei ka thaiñ, haba ki dieng kwai ki la sdang ban ïap, ki pom bad pynkyllon noh da kaba tharai ba ki bym pat shah ktah ha katei ka khlam kin lait hynrei kam shym long kumta.
U la ong ba ki paitbah kiba shong ha katei ka thaiñ naduh Mawthawkrah, Mawmareh, Tynghor, Nongthymmai, Domajaraiñ, Upper Rangsah, Nongrisan, Mawram, Noonmati bad kiwei kiwei ki shnong namar ba ki jaka rep kba ki duna bha ki hap ban ïabeh ban rep kwai, tympew, sying, kait, synsar bad ki soh.
Nalor kata u la ong ba wat la ka sorkar ka la ithuh ïa u synsar kum uwei na ki mar rep, ha kine ki snem ki paitbah jong kitei ki shnong kim da kham ïabeh shuh ban rep synsar, namar ba ka ïew kam long kaba thikna bad lada ka jaka rep kaba lah ban pynmih shi metric ton u synsar, pynban lada thung da u kwai ka lah ban ngiam da ki hajar tylli ki dieng kwai bad ka jingïoh ruh ka ïapher shibun.
U la ong ruh ba lada u kwai u soh bha saw haduh san tynrai, lah ban ïoh shi byrni u kwai bad ka dor kwai lada dei u ba bha ka dor ka poi haduh san hajar tyngka shi byrni.
U la ong ruh ba lada thung synsar ha ka kper kaba thung shi spah tylli ki dieng kwah, ka jingïoh synsar ha ka por ba kheit lah ban ïoh tang kumba sanphew kilo.
Lada dei ka por ba ka ïew ka hat kam ïaid bha te la hap ban shu bret kai, hynrei ka dor jong u kwai kam ju hiar hynrei ka kiew man la u snem khein bad lada u sei bha lah ban ïoh tang kumba san kilo ei ei.
U bah Mawlieh u la ong ruh ba ha katto katne bnai mynshuwa, na ka liang ki nongrep katei ka thaiñ ki la ïoh ban shong pyrkhat kumno kin leh bad u la ong ruh ba ki la dep phah jingtip sha ka sorkar bad ka la shimkhia, ha kaba ka la phah ïa ki briew jong ka bad ki la wan ban jurip ïa katei ka jingïap khlam ki dieng kwai.
Hynrei haduh mynta ym pat ïoh jingtip la ka sorkar ka la lap ne em ïa ka daw jong ka jingïap khlam ki dieng kwai.
Nalor kata u la ong ba baroh ki paitbah nongshong shnong ha shilynter khappud bad ka Assam u dei u kwai tympew, u sying, ki soh, bad kiba rep kba kim da bun than, namar katei ka thaiñ ka dei kaba duna bha ki pynthor kba.
Nalor kata u la ong ruh ba lada baroh ki dieng kwai kin ïap khlam, ka lah ban wanrah ïa ka jingkyrduh kaba khraw ïa ki paitbah nongshong shnong.
Haba kylli pat ha kaba ïadei bad ka rep sying, u la ong ba naduh u snem 2020 ka dor jong u sying ka dang neh shiphew tyngka shi kilo.
Kata lada dei u sying u ba heh bha, hynrei lada dei uba kham rit lei lei ym don ba thied satia.
U la ong ruh ba ki don ki nongrep ki bym leit khlong shuh na ki jaka rep, namar wat tang ka bai bylla ruh kam mih shuh.
Nongstoiñ, Jylliew 15: Ïa ka jingïalang kaba ai jingai jinghikai ïa ki nongrep jong ka thain, ïa kaba la pynlong ha Nongstoiñ College kaba la ïaid mynta la kumba lai sngi lynter, la pynkut noh mynta ka sngi ha kaba u Pa’iem Phylla Sing Syiem, Syiem ka Hima Nongstoiñ, u la wan ban pynhap pyrda ïa katei ka jingïalang kum u kongsan ha ryngkat ka jingïadon lang ka Dr R.
K.
Tombisana Devi Profesor, College of Post Graduate Studies in Agricultural Science, Umïam, ka Dr.
I.
Mawthoh Principal Nongstoiñ College bad kiwei kiwei ki riew rangbah jong ka thain.
Kum ban shu pynkynmaw ïa katei ka jingïalang la pynlong da ka College of Agriculture, CAU (I), Kyrdemkulai, Meghalaya bad ka Nongstoiñ College, ryngkat ka jingtreilang bad ka NECTAR Shillong, IRRI Philippines, NABARD Shillong, ICAR IIVR Varanasi, ICAR CICR Nagpur and IUOA Shillong Meghalaya, kaba dei ruh ka jingïalang kaba kyrpang na ka bynta ki nongrep ha Nongstoiñ College, ïa kaba la tip ruh kum ka “Farmer Innovation Expo-2022, Integrated Agriculture for Rural Bio- Entrepreneurship and Livelihood Security".
Lah ban pynkynmaw ba ha ka sngi sdang jong katei ka jingïalang, la ïadonlang ki saïantis kiba kynthup ïa u Prof.
Dinabandhu Sahoo, Director Centre for Himalayan Studies, University of Delhi, New Delhi, u Dr.
M.
S.
Behera Principal Scientist, ICAR-Central Research Institute on Jute and Allied Fibres, Barrackpore West Bengal, u Dr.
U.
K Behera Dean CoA Kyrdemkulai CAU Meghalaya and Chairman FIE 2022.
Na ka liang u Pa’iem u la ong ba ki paidbah hi ki dei ban sngewthuh ba ka kam rep, ka dei kaba kongsan tam namar kumba long haduh mynta hi khambun na ki nongshong shnong jong ka Jylla ki dei ki nongrep.
Kumta lada khlem ki nongrep ki paidbah kim ym ioh bam bad ka dei ka kamram jong baroh ban kyrshan kyrpang na ka bynta ki nongrep ha ka dong ka thaiñ bad ha ka Jylla hi baroh kawei.
Ha kine ki lai sngi lynter, ki nongrep kiba na ka thaiñ ki la ïoh jingmyntoi shibun, namar kane ka long ka sien kaba nyngkong ba ki saiantis na nongbah Delhi, kin hiar shaduh sha sor Nongstoiñ.
Ka jingmyntoi ka la long lang ruh ïa ki nongrep kiba na ka thain jong ka Mawthadraishan, Nongstoiñ bad ka Mawshynrut, kiba la wan ban ïashimbynta shitrhem ha katei ka jinghikai ïa kaba la pynlong naduh ka 13 tarik mynta u bnai Jylliew.
Mawkyrwat, Jylliew 15: Ki runar bym lah ithuh ki la leit ban pynpait ïa ka jaka khang tala (gate) bad rong tuh ruh ïa ka pisa napoh ka ophis u Block Development Officer, Mawkyrwat C&RD Block kaba don ha shnong Mawlangwir, South West Khasi Hills District.
Katkum ka tyllong khubor na ki pulit, la ong ba halor kane ka jingjia ki runar bym lah ithuh ki la rah ruh ïa ka pisa kaba la kot haduh T.
1.
73 lak ei ei bad kane ka jingjia ka lah ban dei ha ka miet jong ka Sngi U Blei 12 tarik u Jylliew, 2022 ne ha ka step phyrngap jong ka sngi nyngkong 13 tarik u Jylliew, 2022.
Shuh shuh la ïathuh ba ha ka step jong ka 13 tarik u Jylliew, 2022 ha ka por kumba 9:30 mynstep u BDO u la ai jingtip noh mar mar ha ki bor pulit halor kane ka jingjia.
Halor kane ka jingjia, u Block Development Officer ka Mawkyrwat C&RD Block, bah I.
Lawrynñiang, MSC u la dep ban buh da ka ehjahar hapoh Mawkyrwat Police Station bad ka jingtohkit halor kane ka jingjia ka dang ïaid shakhmat.
Mawkyrwat, Jylliew, 15: U Nongmihkhmat jong ka Mawkyrwat Constituency uba dei ruh kum u Myntri ka tnad umbah umdih jong ka Jylla Meghalaya, bah Renikton Lyngdoh Tongkhar, u la ong, “ban long kiba pnah ne kiew ha ka ktien ha thylliej da ka ktien nongwei ne ktien phareng ki dei ban pynmlien ban ïa kren haba ki dang don ha ki jaka pule la ka long para ba ïa pule lang ne bad ki nonghikai ruh".
Ïa kane ka jingong u la pynpaw haba ai kren ha ki lad pathai khubor ha ophis treikam jong u ha Mawkyrwat namar ïa ka ktien la jong ne ktien khasi la ju ïai pyndonkam naduh dang rit bad kim klet noh ïa ka hynrei ki dei ban burom ïa ka bad khnang ba kin long ki samla ki ban kiew ha ka ktien ka thylliej ne ka thoh ka pule bad ba kin lah ban ïa nujor bad kiwei pat samla pule na kiwei ki distrik hapoh ka jylla Meghalaya ne shabar ka jylla.
Haba kren ha ka liang ka ka pule puthi, u bah Renik u la ong ba kum ki khynnah skul bad ki samla pule ha ki kolej ryngkat bad ki nonghikai ki dei ban don ka jingkitkhlieh da lade ïa lade bad kaba kongsan ka long kum ki nonghikai bad ki khynnah ne ki samla pule ki dei ban pyndonkam da ka ktien phareng ha baroh ki jaka pule khamtam hapoh ki kolej kim dei ban duna ha ka rukom ïa kren da ka ktien nongwei khnang ba kin lah ban ïa nujor bad kiwei de ki distrik kum ha nongbah Shillong.
U la ong, “Ka jinglah jong ki ban leh ïa kata ka bynta ka long lyngba ka jingïatreilang naduh ki nonghikai bad ki samla pule", bad da kaba leh kumne kan pynkiew ym tang ïa ki hynrei ki lah ruh ban ïa nujor bad kiwei de khnang ba kin lah ban ïohi ïa ki kolej napoh South West Khasi Hills District ba kin pynmih ïa ki samla kiba ïoh ïa ka nam ha ka Top 10 bad Top 20 ha ki egsam bapher bapher la ka long ha ka SSLC bad HSSLC.
Ha kajuh ka por u la pynshai ruh ba ym ba ki jaka pule napoh jong ka South West Khasi Hills District ki duna ki samla kiba ïoh ha ki kyrdan ba ha khlieh ne pass bha ha ki result egsam hynrei kiba bun ki khynnah ne ki samla pule kiba paw bad kiba stad ki leit pule noh sha ki kolej kiba bit hapoh ka jylla kum ha Shillong ne ha kiwei pat ki jylla.
Namarkata, u la kyntu ïa ki jaka pule hapoh ka South West Khasi Hills District bad kumjuh ruh ïa ki kmie ki kpa bad ki samla pule ba ki dei ban shim lang ïa ka jingkitkhlieh khnang ba kin rah ïa ka dong ka thaiñ bad pynmih ïa ki khynnah kiba bit ba biang ha ka jingshong skul hapoh ka distrik kum hapoh ka Sngap Syiem College bad lyngba jong ki la khmih lynti ba kane ka jaka pule kan sa long kawei na ki ba paw ha kine ki snem ki ban sa wan.
Ha kaba ïa dei bad ka jingithuh noh ïa ka Sngap Syiem College, Mawkyrwat kum ka People College, na ka liang u bah Renikton u la pynpaw ba u don ka jingkhmieh lynti ba lyngba ka jingleit ïa kynduh jong u ha ryngkat bad ki nongkitkam ka Sngap Syiem College ïa u Conrad K.
Sangma u Myntri rangbah ka jylla ha kine ki taïew kan sa urlong kumba la ïa kren.
Khliehriat jylliew 14: Kum shibynta ban pynshlur ïa ki khynnah bad ki samla ba kin shimbynta ha ka jingialehkai sport, ka ophis jong ka District Sports Officer bad ka District Sport Promotion Society East Jaiñtia Hills District mynta ka sngi ka la pynkup burom ïa ki 44 ngut ki khynnah kiba la la leit ban iashim bynta ha ka sport bad mih khmat na ka district, kiba la ioh khur ïa ki medal ha kane ka Meghalaya Game 2022 bad ïa ki 18 ngut ki khynnah kiba mihkhmat ha ka State level Inter-School Athletics Meet 2022.
Ïa kito kiba ïoh ïa ki Gold Medal la ai da ka khung pisa kaba T5500 tyngka, ki ba ioh khur ïa ka Silver Medal la ai T 3300 tyngka bad kiba ioh khur ïa ka Bronze Medal ki ioh T 1700 tyngka bad ki 18 ngut kiwei pat kiba jop ïa ka State level Inter-School Athletics Meet 2022, la ai ïa ki T3000, T 2000 bad T 2000 kito kiba ioh ïa ka Gold Medal, ka Silver Medal bad ka Bronze Medal.
U bah Kyrmen Shylla, MLA jong ka Khliehriat Constituency, ha kane ka sngi u la noh syniang T 5 lak tyngka sha ka ophis jong ka District Sport Officer East Jaiñtia Hills District khnang ba ka ophis kan dup thied ïa ki tiar ialehkai sport kaba na ka bynta ka jingbit jingbiang ki nongïaleh kai sport jong ka district.
La ong ruh, kum ka jingpynshlur ïa ki khynnah bad ki samla bad ruh ban kyntiew ïa ka kam ïalehkai sport, ka ophis u Deputy commissioner, ka la pynlong ia ka Sponsor-an-Athlete Prokram ha kaba la kyntu ïa ki Company, ki jaka pule (institution) ba kin iarap ban bei tyngka lem (sponsor) ban pynkhreh ïa kawei ka athelete bad la pynbna ba la lah ban ioh haduh 15 tylli ki ba la sponsor ba kynthup ka nohsyniang kaba na ka NETC, na u MLA ka thaiñ, u bah Kyrmen Shylla, na u Deputy Commissioner, u Abhlash Banarwal, Superintendent of Police Shri Jagpal Singh Dhanoa, IPS bad kiwei kiwei.
Kiba la ai jingkren ki kynthup u Kongsan, uba dei u myntri ka sorkar jylla, u bah Kyrmen Shulla bad u Deputy Commissioner East Jaiñtia Hills District, u Abhilash Banarwal,IAS, kiba la ïa don ryngkat lang ki kynthup u Superintendent of Police, u Jagpal Singh Dhanoa , IPS, u N.
R singh, u Project Engineer NETC lem bad ki dkhot jong ka East Jaiñtia District Sports Association.
Haba kut jong ka prokram ka la don ka jingiakren ba markhmat hapdeng ki khynnah kiba leit ban ïa shim bynta ha kitei ki lympung bad ki ba la shah khot sngewbha, ha kaba ki khynnah ki la pynpaw ïa la ki jingeh ba ki iakynduh ha ka jingleit shim bynta jong ki sha kitei ki lympung.
Jowai, Jylliew 15: Ka Sub-Divisional Officer (Supply) jong ka Amlarem Sub–Division ka la pyntip paidbah ba la thung ïa kine ki ophisar harum kum U District Grievance Redressal Officer (DGRO) bad ka Assistant Grievance Redressal Officer (AGRO) hapoh ka Amlarem Sub-Division.
Kumta lada don kino kino ki jingujor ha kaba ïadei bad ki kam sam rashon (Public Distribution System) ki lah ban ujor sha ka ophis lyngba kine ki ophisar.
Ki nongïoh myntoi (Beneficiaries) ki lah ruh ban ai jingujor lyngba ka online platform kaba kyrteng MEGPGRAMS Portal (www.
megpgrams.
gov.
in) lane da kaba phone ha u number 1967 khlem da donkam ban siew.
Ha ka juh ka por ki lah ruh ban phone ha kine ki Ophisar ki long kumne u bah Gameliel L.
C Mylliem, EAC, DGRO- 8527843078 bad u kong Zaryne Kharkongor, SI(S), AGRO- 8414806738.
Jowai, Jylliew 15: Ka Federation of Khasi Jaiñtia & Garo People (FKJGP) Jaiñtia hills Hynnin ka sngi ki nongïalam jong ka sengkmie kila leit ban pynskhem sa kawei ka shnat trei ka seng ka ban tip kum ka FKJGP Mihmyntdu Unit.
Ïaka jingpyntian smai bad pynskhem ïaki nongkitkam jong ka unit la wan ban pynskhem da u Working President seng kmie Bah Dundee Cliff khongsit ha ryngkat ka jingsynran lang ki nongkitkam ka Agriculture Cell East Khasi Hills.
U bah Dundee haba ai jingkren ula pynpaw ïaka jingkmen kaba khraw namar kat dang mih ki sngi shibun ki khun samla bad rangbah ki wan ban pynïasoh sha ka seng, ka seng kaba buh ïaka thong kaba hakhmat eh naka bynta ka Rilum Jaiñtia baka sorkar ka dei ban buh ïaki College haki bynta bapher bapher ka Jaiñtia Hills, khnang ba ki khun samla kin suk bad ïoh leit pule hala ki jaka la jong.
Kumba mynta mar sien mih ki results bapher bapher ki hap ban pynlut da ki hajar tyngka tang ban leit wad klas bad bun sien kim ïoh klas ki hap ban shongïing bad kane ka pynsngew sih ïa ki nongïalam ka seng bad ka ladei ka por ban hap ban mih sha khmat ban shim ïaka ka jingkit khlieh naka bynta ka jingeh jong ka bri u hynñiewtrep hynñiewskum.
Ïa ka jingïalang la pynïaid da u samla M.
Marboh Vice President Jaiñtia Hills Zone, la ïoh ïaka jingkren na bah D.
S.
War Chief Organising Secretary, bah Michal Chyrmang President khliehriat Circle, kong Daroi Papang Secretary Women’s bad na u samla Kitboklang Nongphlang, Chief Organising Secretary FKJGP Sengkmie Incharge FKJGP Jaiñtia Hills.
La kyntu jur ïa ki nongkikam jong katei ka Unit ba kin long ki nongïalam kiba tip briew tip Blei bad kiba ïaineh, kiba trei shitom ki dei ban don ka jingkit khlieh na ka bynta ban ai ka jingshakri ïaka jait bynriew.
Ki nongkitkam jong ka Mihmyntdu Unit ki long u President samala Heimonmiki Ryngkhlem, Vice President samla Dabiangki Sumer, General Secretary samla Evangelist Shylla, Asst.
Secretary samla Idari Kynjai Lyngdoh, Organizing Secretary samla Arean Dkhar, Asst.
Organizing samla Pynyoolad Phawa, Education Secretary samla Armiki Kapasan, Asst.
Education Secretary samla Ewan Phawa, Sport Secretary samla Budmiki Chyrmang, Asst.
Sport Secretary samla Rangkit bok Chyrmang, Disciplinary Secretary: Hamram Lyngdoh, Asst Disciplinary Secretary: Sumar Dkhar, Information Secretary: Embok Kyndait, Asst.
information Secretary: Firsteding star Marngar, Chief Advisor: Apki Suchiang, Asst.
Chief Advisor: Dayoo Lhuid lem bad ki 20 ngut ki dkhot.
Jowai, Jylliew 15: Ka jingïalehkai phutbol jong ki khynnah skul ne ka ‘Inter School Subroto Cup Football Tournament- 2022’ bala pynïaid da ka ophis u District Sports Officer West Jaiñtia Hills District, Jowai kala la long mynta ka sngi 15 tarik ha madan Kiang Nangbah Stadium, Jowai.
Haba phai sha ka jingïalehkai ‘Pre Quarter’ jong ka kyrdan Under-17 ki khynnah shynrang la wan ban ïakhun nyngkong da ka Kiang Nangbah H/S School kaba la jop da 4-3 kol ïa ka Amlarem Secondary School, ka Little Flower H/S School Ummulong kala jop da 4-1 kol ïa ka Jowai Presbyterian H/S School.
Katba ka H.
K Singh Memorial Secondary School ka la jop da 2-1 kol ïa ka Amwi Thangbuli H/S School.
Katba ha ka kyrdan Under-14 ki shynrang ka J.
N.
M Secondary School Lamin kala jop 9-1 kol ïa ka Ches Star Secondary School, ka R.
C Eve Secondary School Mihmyntdu kala pynliem ïa ka Govt.
Public School da 5-0 kol bad ka H.
K Singh Memorial Secondary School kala jop 3-2 kol ïa ka Demthring Presbyterian Secondary School.
Nongpoh, Jylliew 15: Ka Central Election Committee jong ka party HSPDP kaba la long haka 3 tarik mynta u bnai, kala shim ïaka rai ban sdang tyrwa ïaki ticket naka bynta ki kyrtong kiba kwah ban ïakhun naka party HSPDP haka elekshon sha ka iing dorbar thawaiñ ban long ha u 2023.
Haba phah ïaka kyrwoh naka liang u Bah PB Sylliang Secretary ka Central Election Committee jong ka party HSPDP u la pyntip ba kino kino kiba kwah ban ïakhun ïaka elekshon MLA ha u 2023, ki lah ban ioh ïaki Application Form naki Area Unit haki constituency jong ki, bad lada don ki constituency ki bym don kilah ban pyntip beit sha u President ka party u Bah KP Pangniang ban ioh pynbeit ïaki kyrteng jong ki kyrtong ki ban ïakhun haka elekshon lyngba ka jingmynjur da u President lane Secretary ka jong ka thaiñ bad ki area unit bad naka liang ki area unit kin sa phah patïaki form sha ki District Election Committee ba kin pynpoi pat sha ka Central Election Committee ban ioh pynbna paidbah haka rukom kaba dei ïaki kyrtong jong ka party.
Ha kaba ïadei bad ki constituency kiba don ka jingïaknieh ticket, ka Central Election Committee ka bthah ïa ki area unit jong kito ki constituency ban pyndonkam da ka article 37 jong ka riti treikam (constitution) jong ka party HSPDP.
Nongpoh, Jylliew 15: Namar ka jingdonkam palat ban kyntiew kyrdan noh ïaka Mawhati PHC kaba la hap ban ai jingshakri sha kiba bun tylli ki shnong ha katei ka thaiñ, ka Ri-Bhoi Youth Federation, Mawhati Circle kala rai ban pynbna syndon da ki jingïakhih haki taiew ban wan ban dawa naka sorkar ba ka dei ban kyntiew kyrdan noh ïa katei ka PHC sha ka CHC ba ki paidbah kin ioh ka jingshakri ba paka.
Naka liang u Bah Renol Dkhar President bad u Banrilang Makdoh Secretary, kila pynpaw ba naka liang ka seng kala dep ban phah ruh da ka jingthoh sha ka u Myntri ka tnad ka koit ka khiah, ha kaba naka liang jong u, u la kular ban shimkhia ban kyntiew kyrdan noh ïa katei ka PHC, hynrei haduh mynta ym I don dak eiei bala shu pynlong kamkai bad kular kai ïaki nongïalam ka seng.
Ki nongïalam ka RBYF kila kynthoh jur ruh ïa u MLA ka Mawhati baka jingshim sting bad ka jingbym shakri hok jong u ïaka kam ka wanrah jingeh ïaki paidbah jong ka thaiñ Mawhati bad dei na katei ka daw ba ka seng kam banse ban pynlong syndon da ka jingïakhih haki taiew ban wan, ban dawa naka sorkar ban kyntiew kyrdan noh ïaka Mawhati PHC khnang ba ki paidbah kin ioh ka jingshakri ba paka hakaba ïadei bad ka koit ka khiah.
Shuh shuh naka liang ka seng kala ioh ruh ki jingujor kiba bun naki paidbah ba ym ju don doctor ha katei ka PHC, ba u doctor ba dei peit u la shu ieh katba mon ïa katei ka jaka sumar, ha kaba la don tang u doctor Ayurvedic kaba la buh jingeh ïaki paidbah shikatdei ban leit phah sumar ha katei ka jaka sumar jong ka sorkar.
Nongpoh, Jylliew 15: Kum shibynta ban pynneh pynsah ïaki dohkha dohpnat bad ban hikai ruh sha ki paibah ban nym pyniap dusmon ïaki dohkha, ka Ri-Bhoi Youth Federation, Bhoilasa Circle haka jingïatreilang bad ka tnad Fisheries, mynta ka sngi kila leit ban theh kumba 25 hajar tylli ki symbai dohkha ha Wah Umiam kaba don haka shnong Mynsaiñ bad Pynthor.
Ha kane ka sngi ka jingpynlait ïa kitei ki symbai dohkha, la don ryngkat ruh da u Bah Kynsaihunlang Nengnang President ka Eastern Zone, Bah PS Suting Officer Incharge ka tnad Fisheries ha Ri-Bhoi, ki nongïalam ka RBYF ba kynthup ïa u samla Kit Kharlukhi, Spiritual Hinge, Ribbleshon Rynghang bad kiwei kiwei haka jingdonlang u Bah Shemphang Rympei Rangbah Shnong bad kiwei kiwei ki riew rangbah.
Naka liang ka seng haka jingtreilang bad ka tnad Fisheries Ri-Bhoi kila shim ruh ïa katei ka sienjam ban theh dohkha ha katei ka wah ban pynroi bad pynneh pynsah ïaki dohkha ba kim dei ban duhjait bad ban hikai ruh sha ki paidbah ba kidei ban pynneh pynsah ïaki dohkha, ym ban dusmon lane ban pyniap pathar da kaba ber dawai bad kiwei kiwei ki rukom.
Haba kren ha katei ka shnong naka liang ki nongïalam ka seng kila pynpaw ba katei ka wah ka dei kaba paw ha katei ka thaiñ kaba don ruh shibun ki jait dohkha ba ki nongkhwai ki ju sngewtynnad ban leit khwai, bad dei na katei ka daw ba kum ka seng ka kwah ba katei ka wah kan long kum kawei naki wah ba ki dohkha ki roi.
Naka liang ki nongïalam seng kila kyntu ruh sha ki paidbah ba ki dei ban don ka jingkitkhlieh ban pynneh pynsah ïaki dohkha bad baroh ki jait jingthaw ba im, ban sumar ruh ïaka mei mariang, ym ban pyniap pathar ïaki dohkha bad ki mrad ki mreng.
Khliehriat Jylliew 15: Ka shnong Lum Tongseng kaba don hapoh ka elaka Narpuh ka dei ka shnong kaba don surok khyndew kaba lah ban ïaid kali tang ha ka por tlang bym don slap tangba ka jingthut ka long tang namar bym don jingkieng ha ka wah Umtalen, ki nong shnong shnong jong ka thaiñ ki hap ban iaid da ka kjat na kawei ka jingkieng (hanging Bridge) kaba don ha ka wah Umtalen bad lada ki leit da ki pick up ruh ki hap ban iaid lyngba na ka wah Umtalen, ha kaba ka kali ka hap ban ñiom na um namar ym don jingkieng.
Mynta ki nong shnong shnong jong ka Llum Tongseng, ki kynduh jineh namar ka jingjur palat u slap ka wah Umtalen kaba don Marjan bad ka wah Lukha ka la shlei bad tap lut ïa katei ka jingkieng kaba ki ju ïaid kjat (hanging bridge) bad bad ki kali pick up khlwa ruh kim lait shuh ban iaid na ka wah Umtalen namar kane ka wan ruh ka um ka la heh palat bad buh jingma ïa ki kali ban ñiom na um.
U Waheh Shnong jong ka shnong Lum Tongseng, u ma Wonly Kyndoh bad u Secretary Shnong Lum Tongseng, u bah Ananias Suchiang, ki la pynpaw ka jingsngew khia halor ka jing bym don ki surok, ki lynti kiba bit ba biang ban poi sha shnong bad kane ka buh jineh ïa ki paidbah ha ka leit ka wan, ha ka kit ka bah khamtam haba wan lap ka pang ka shitom.
“ha ki por lyiur haba jia ka jingdap um ka wah Lukha, kane ka jingkieng ba ngi ju iaid kjat ruh ka la shah tap ha ka um bad ka buh jingma ïa ki paidbah ban ïaid ruh, kumjuh ruh lada ngi iaid na kawei pat ka lynti na Umtalen ruh ngim lah ban jam sha shiliang namar lah heh um palat, kumta bunsien ngi kynduh jingeh ha ka leit ka wan khamtam ha ka por ba jur slap" pynpaw u waheh shnong Lum Tongseng.
Na ka liang u Secretary Shnong Lum Tongseng, u bah Ananias Suchiang pat, u la pynpaw ka jingeh ha kaba pynpoi ïa ki mar rep sha ki jaka ïew, namar kane ka thaiñ ka dei ka jaka ba ki nong shong shnong ki ju rep bha ïa u kwai, u tymew, ki jait soh bad kiwei kiwei ki jait mar rep “ha ka por lyiur kumne ym ju don ki kali ki ban wan sha shnong, kumta ïa ki mar rep ngi hap ban kit hi da ka bor met bad iaid da ka kjat haduh kumba 40 minit ban pynpoi ïa ki mar rep jongngi ha surok national highway ha Lad Lum Tongseng kaba don ha surok NH ha Sonapur bad na Lad Lum Tongseng pat ngi pynkit noh da ki kali ban pynpoi ïa ki mar rep sah ki jaka ïew" ong u bah Suchiang.
Ha kaba iakren bad u mawphor, kitei ki nong synshar shnong jong ka shnong Lum Tongseng, ki pynpaw ruh ka jingsngew lyngngoh ïa ka jingleh klet ki bor synshar District jong ka East Jaiñtia Hills District, namar dang myn ha ki khyndiat snem, na ka liang u Deputy Commissioner, ki majistor ki la wan ban hiar jurip ïa ka wah Umtalen bad kular ruh ban shna noh da ka jingkieng ïaid kali ban pynsuk ïa ki paidbah ka thaiñ ha ka leit ka wan khamtam ha ka por lyiur ba jur slap, hynrei kane ka jingjurip jongki mynta ka la shu jah rngai noh bad la shu leh klet noh da ki bor synshar district.
Kum ban shu bynrap, kane ka jingleh klet ki bor synshar district bunsien ka ju pynlynga mynsiem ïa ki paidbah jong ka shnong Lum Tongseng bad ong ruh ba na ka liang ka Dorbar Shnong kan sa sdang ban bud dien noh ïa kane ka jing thmu ban shna jingkieng ïaid kali ha ka wah Umtalen.
Shillong, Jylliew: U MLA ka Mawlai u Bah PT Sawkmie hynne ka sngi Balang u la pynpaw ka jingsngewkhia ka ba jur halor ka jingjyllei bad jur ki kam tuh kam thiem hapoh ka nongbah, khamtam ha ka thaiñ Mawlai.
Ha ka sngi ba Ar ba la lah, u Bah PT Sawkmie u la ïakynduh ïa kawei ka longkmie ka ba shong ba sah ha Mawlai Mawkynroh Unshing (la buhrieh noh ka kyrteng), kaba la shah tuh lut ki jaiñ ki nep, ki jaiñsem dhara, ki sopti phong, ka TV, ka pisa bad kiwei ki tiar, ha kaba u la ai jingïarap da ka song posa sha i hadien ba I la mad ïa kane ka jingshah tuh.
Na ka liang u MLA u ïathuh ruh ba u la ïoh ka jingwan ud wan nam jong kiba bun kiba la shah tuh hapoh ka thaiñ, kum ha Mawlai Motsyiar, katba ki dkhot ka longïing ki dang bunkam ba shitom iwei na ki dkhot ka longïing haba leit buh hospital ïa I bad ym don briew shuh ha ïing, u nongtuh u shim kabu bad u la tuh lut ïa ki jingdon jingem hapoh ïing.
Nalor kata u la ïathuh ruh ba ki nongtuh kim map wat ïa ki bitor plastik ba lum da ki nongtam ban die na ka bynta ban bsa ïa la ka kpoh.
Kane ka la jia ïa kawei ka longïing ha Nongkwar iba la lum ïa ki bitor plastik bad ka la dap shi byrni sa tang ban leit die noh, hynrei la shah tuh noh, I bapli I la shu pangnud na kane ka jingjia.
Ym tang katta, hynrei ki don kiba la shah tuh tape kali, ki battery bad kiwei kiwei.
Ha ka ba ïa dei bad kane ka jingjur ki kam tuh u bah Sawkmie u kyntu ïa ki bor pulit ba kin shimkhia lem bad kham pynjur ka pahara bad ban pyndonkam ïa ka jingstad jong ki ban tehlakam ïa kane, kaba man ki longïing ki shongsyier ha kine ki sngi ki ba mynta.
Shuh shuh u kyntu ruh ïa ki paidbah nongshong shnong ban long kiba phikir bad husiar.
Shillong, Jylliew: Na ka liang ki bookies ka nongbah Shillong hapoh ka shatri jong ka Hynñiewtrep Archery Bookies Social And Cultural Association (HABSCA) ki ai ka jingkyrshan ka ba pura halor ka jingleit khynra jong ka seng HNYF ïa ki dukan pynthoh Tim ki ba pynïaid beaiñ khlem da don ki kot ki sla ki ba biang.
Ka Seng ka pynkynmaw, ba ha ka 23 tarik u August 2010, ma ki kum ki bookies jong ka nongbah Shillong ki la don ka jingïalang ha Basic Training School ha Malki ha ka ba la wan ïashim bynta da kumba 200 ngut ki dkhot.
Ha katei ka jingïalang ki la ïa kren halor ki ba bun ki jingeh ha ka ba ïa dei bad ka jingsiat Tim ha polo.
Hynrei baroh ki long lehnohei namar ba katei ka nong pynïaid ha polo kata ka KHASI HILLS ARCHERY SPORTS INSTITUTE (KHASI) ka la leh trai shaba palat.
Kumta kum ki bookies jong ka nongbah shillong ki ai ka jingïaroh ïa ka sorkar ba ka khlem pynthymmai shuh ïa ka laisen jong ka KHASI.
Shuh shuh ki kyrpad ruh ïa ka sorkar ba kan pynduh noh ïa ka rent agreement namar bun ki trai dukan kim treh ban ai namar ba ki tieng ïoh kim lah ban beh shuh ïa ki lada ki donkam ïalade hadien habud, bad kumjuh ruh ïa ki dukan Tim ki ba shong ha footpath naei kin ïoh ïa ka rent agreement.
Halor ka jingkynthoh jong ka KHASI halor ka jingleit khynra ka HNYF ïa ki dukan Tim, ka HABSCA ka la ong ba kane ka pyni shai ba ka KHASI ka ïada ïa ki dukan jong ki non-tribal, namar bun hi ki dukan khasi ki pynbiang ïa ki kot ki sla ki ba biang.
Kane ka long katkum u kyrwoh lyngba u Bah Denis Lyngdoh, General secretary HABSCA.
Shillong, Jylliew 15 : Ka Deputy Commissioner jongka East Khasi Hills I Kong Isawanda Laloo IAS i la thaw ïa ka Committtee ka kyrpang ban peit ïa ka rukom die ïa ki doh ha ki ïew ki hat hapoh ka District naduh ka doh sniang, doh masi, doh kha, doh syiar, doh blang bad ter ter.
ïa kane ka Committee la jer kum ka Animal Market Monitoring Committee and Animal Market Committee bad kane ka committee kan peit ïa ka rukom die ïa ki doh ha ki ïew ki hat bad ym dei ban shu wah pathar hynrei ban don noh da ki jingsop bad jaka buh kiba khuid ban lait na kino kino ki jingïabit khniang jingpang.
ïa kane ka DC ka la pyntip ha ka jingïalang ba la pynlong mynta ka sngi kaba la ïadon lang ma i kum i Chairman, Shillong Municipal Board, Hima Mylliem, Food Safety Commissioner bad ki nongmihkhmat na ki seng ki nongdie doh.
Ka jingthmu jong kane ka committee ka long ban peit ba dei ban bud ïa ka kyndon ba 18 jongka Aiñ ba 25 jong ka Prevention of Cruelty to Animals (Regulation of Livestock Markets) Rule 2017 ha kaba ïadei bad ka jingdie iaki jingri ba dang im.
La shim ïa kane ka rai kum ka jingbud beit bud ryntih ïa ka jingbthah ka ïing bishar High Court jongka jylla ha kaba ïadei bad ka mukotduma PIL ba la ujor da ka Gau Gyan Foundation.
Kane ka Committee kan pynlong ruh ïa ki jingïalang ban pynsngewthuh sha ki nongdie bad nongshoh doh khnang ba kin long kiba lehkhuid ban lait ka jingïabit na kino kino ki khniang jingpang.
Shuh shuh kat kum ka hukum ne kat kum ka Food Safety & Standards Act 2006/ Food Safety & Standard Rules and Regulations 2011, ki nongdie doh kim dei ban shu wah kumto ïa ka doh hakhmat ki dukan khlem da sop ne buh ïa ki ha ki jaka kiba khuid khnang ban ym ïabit na kino kino ki khniang jingpang.
Shillong, Jylliew 15 : Hadien 27 snem ba ka jingther u Lapbah ha Sohra ka la ïoh bat biang ïaka record ïaka jingjur slap hapoh ki 24 kynta ba la kut haduh mynta ka step Sngi Balang 15 tarik Jylliew por 8.
30 ei ei ka jingther u lap bah ka la long haduh 811.
6mm bad kane ka dei kaba jur tam ha u bnai Jylliew naduh u snem 1995 ong ka India Meteorological Department (IMD).
Ka Mawsynram kaba dei ka jaka ba jur slap tam ha India ka dang poi 717.
6 mm kata ha u Jylliew 1966.
Ha Mawsynram ha ka 10 tarik Jylliew 1966 ka jingjurslap hapoh 24 kynta ka long 717.
6 mm kane ka long kat kum ka jingkheiñ ba la ïoh lum da ka IMD.
Kat haduh mynta pat lada kheiñ kyllum ka Mawsynram ka dang ïoh bat hi ïa ka jingjur slap namar ka jingther u lapbah lynter pat ka long beit 11802 mm lada kheiñ kyllum naduh u snem 1974-2022.
Shillong, Jylliew, 15: U Myntri uba peit ïa ka tnat District Council Affairs (DCA) u Bah Lahkmen Rymbui ha ka sngi Balang u la maham ba ka jingpyllait pisa sha ki lai tylli ki Autonomous District Councils (ADC) ki lah ban shah ktah na lada ki dang pynslem ban phah ïa ka Account.
“Kane ka dei kaba khia.
Ki (ADC) dei ban sngewthuh bad ki dei ban phah (ïa ki Account) kham kloi katba lah namar lada kim lah ban phah ha ka por kaba biang, ka lah ban ktah ïa ka jingpyllait pisa sha ki District Council ha ki snem ban sa wan," ong u Bah Rymbui ha ka jingïakren bad ki lad pathai khubor.
Ha ka 10 tarik, Jylliew, u Lat ka Jylla u Satya Pal Malik u la bthah ïa ka Sorkar ba ka dei ban thung da ka jingtohkit halor ka jingbym lah jong ki lai tylli ki ADC ban phah ïa ki Account jong ki snem kiba ladep.
Kane ka jingbthah jong u Lat ka la wan hadien ba la ïoh pdiang ïa ka shithi na u Comptroller and Auditor General of India (CAG) ha ka 8 tarik mynta u bnai ha kaba ïadei bad ka jingbym phah jong ki lai tylli ki ADC ïa ki Account jong ki snem kiba ladep bad ka jingrah ïatai ïa ki kaiphod jong u CAG ha ki District Council.
Haba kylli hato ka sorkar kan phah tohkit neem halor ka jingpynslem, u Bah Rymbui u la ong watla um pat ïohi ïa ka shithi kaba wan na u Lat, ka Sorkar Jylla ka ladep khot ïa ka jingïalang bad ki lai tylli ki ADC dang ha u bnai ba ladep.
“Ngi la bthah ïa ki lai tylli ki ADC ba ki dei ban ai jubab sha u CAG bad ban phah kopi ruh sha ngi khnang ba ngin dup tip.
Hynrei, haduh mynta, ngim pat ïoh jubab satia na ki ADC.
Namarkata, ngi dang ap ïa ka jubab na ki," u la bynrap.
Shuh shuh une u Myntri ka DCA ula ong ba ka tnat ka la bthah ïa ki ADC ba ki dei ban pynbeit noh mardor ha kaba ïadei bad ka pisa ka pilaiñ.
U Bah Rymbui u la ïathuh ba katkum ka kaiphod jong u GAC, ki ADC kim shym la phah ïa ka Account jong ki na ka bynta u snem 2009, 2010 bad 2011.
Shillong, Jylliew, 15: Ki nongïalam ka Balang Presbyterian Nongmensong ryngkat ka Dorbar Shnong hapoh ka jingïalam jong u MLA ka thaiñ, Bah AL Hek ha ka sngi Ba-ar ki la kynduh ïa u Symbud Myntri Rangbah ban kyntu ïa ka sorkar jylla ban phah maramot noh ïa ki surok kiba don ha ka thaiñ namar ka jingwan ka Presbytery ha ka 18tarik u Rymphang 2023.
Na ka liang u Bah AL Hek haba kren bad ki lad pathai khubor, u la ïathuh ba nalor ka surok, kum ka kynhun ki la kyrpad ruh ïa ka sorkar ba kan pynbiang wat ïa ka bording na bynta ka jingwan jong ka Presbytery.
“Ngi la kyrpad ruh ban kylliang noh ïa u transformer ba la rim bha uba don hajan ka khyrdop ban rung sha ka Iing Mane Presbyterian bad kiwei kiwei," bynrap biang u Bah Hek.
La ïathuh ruh ba na ka liang u Symbud Myntri Rangbah u la kular ban shimkhia bad peit ïa kitei ki jingkyrpad ba ka kynhun ka buh na ka bynta ka jingïaid beit katei ka jinglehniam kaban long ha u Rymphang jong u 2023.
Shillong, Jylliew 15 : U MLA ka Mawlai Constituency u bah Process T Sawkmie mynta ka sngi 15 tarik u la leit ia kynduh bad ai jingiarap ïaka longkmie kaba sah ha Mawkynroh Umshing kaba la shah tuh lut ki jingdon jingem kat kiba don hapoh ïing naduh ki jaiñ sem, dhara, jaiñ phong, pisa , TV bad kiwei kiwei ki tiar.
Ha kaba ïadei bad kane ka jingjur ki kam tuh kam thiem hapoh ka thaiñ Mawlai u MLA u la pynpaw ka jingsngewkhia jur bad kyntu ïa ka tnad pulit ban shim khia lem ban tehlakam ïa kine ki kam sniew.
Shillong, Jylliew 15 : U Myntri ka tnad pule puthi u ma Lahkmen Rymbui mynta ka Sngi Balang ula kyntait ïa ki jingkynnoh ba ka don ka jingor pait ha ka jingtei ïaka ïing College ha Patharkhmah Model Degree College, Ri Bhoi District da kaba u ong ba ka jingorpait ka dei na ka jaka ba bteng ïa ka Building jongka College.
ïa kane ka skhim la tei na ka skhim Rashtriya Uchchatar Shiksha Abhiyan (RUSA) bad ka thong ka long ba kane ka Collge kan long ka Model College bad ïa u maw nongrim la plie ruh da u Myntri Rangbah duh ka ri u Narendra Modi ha u Rymphang 2019.
Ha kine ki khyndiat sngi la mih ki jingkynnoh ba ki don ki jingorpait ha katei ka ïing college.
Hynrei na ka liang u ma Lahkmen u la ong nalor bym pat dep tei ïa kane ka college bad katei ka jingorpait ka dei na ka jingbteng ïa kawei pat ka bynta jongka ïing college.
Ula ong halor ka jingkynnoh ba ym shym la shna ïa ka lift ruh u la ong ba ka daw ka long bym don bor ding electrict bad na ka bynta kata ka surok ruh ym don ka jingmang pisa ban shna ïa kata ka surok ruh na ka liang jongka skul bad kam don kata ka jingmang pisa lang ïa ka surok ha kane ka projek.
Ha ka jingshisha na ka liang ka sorkar arsnem mynshwa ka la ïakren bad ka sorkar pdeng ban mang pisa na ka PMGSY ban shna ïa ka surok ban poi sha katei ka college hynrei na ka liang ka sorkar pdeng kala pynshai ba ka surok kaba tang hapoh 5 Km kam lah ban ïoh ïa ka PMGSY skhim.
U la ïathuh dang shiphew sngi mynta u Myntri Rangbah u Conrad K Sanma ula khot ïa ka jingïalang bad la rai ban shna ïa ki surok ba bha ban poi sha ki College bad kane kam dei tang ïa ka Patharkhma Model Degree Colege hynrei ïa ka Rongjeng College of Urban Planning and Architecture bad ïa ka Captain Williamson Sangma Technical University ruh.
U la kular ban wad lad ban ïoh fund ban shna ïa kine ki surok.
U ma Lahkmen u la pynpaw ba wat la katta ruh ka sorkar kan peit bniah bha ïa ka jingtei shwa ban pyllait ïa ki bill jong u Contractor.
Ha kajuh ka por ka sorkar ka dang ïakren bad ka tnad MeECL na ka bynta ban pynpoi bor ding sha katei ka college.
Shillong, Jylliew 15 : U MLA ka BJP na Pynthorumkhrah ba dei ruh u Myntri barim ka sorkar jylla u la ong ba ki don bun bha ki party kiba wan ban khroh ïa u na ka bynta ban ïakhun ïa ka elekshon MLA kaban long ha u 2023.
“Ki la don bun bha ki party kiba wan khroh ïanga, tangba nga la rai ba ngan ïaineh beit bad ka BJP bad ngan ïakhun biang ruh na ka BJP," u la ong haba kren bad ki lad pathai khubor.
Shuh shuh u la kyntait ruh ïa baroh ki khubor ba saphriang ba un leit ban ïasoh noh bad ka All India Trinamool Congress (AITC) hynrei u shu ong ba kitei baroh ki dei tang ki khubor suba suda.
Haba kren pat halor ka rai jong u MDC ka Mawkhar – Pynthorumkhrah, Bah PN Syiem ban ïakhun na constituency jong u, na ka liang u Bah Hek ula ong ba kam don satia kano kano ka jingtieng namar ba u la dep ban trei baroh san snem.
“Tang baroh ki kyrtong kiba ïakhun pyrshah la ki dei na ki party riewlum lane party rithor ki dei beit kiba khlaiñ, bad kumta donkam ban ym kheiñsting," u la bynrap shuh shuh.
Haba ïadei pat bad ka rai jong u pyrsa jong u, u Bah Rocky Hek ban ïakhun pyrshah ïa u, u Bah Hek u la ong ba katei ka dei ka kam iing bad kumta kin sa pynbeit ha iing hi.
Ka jaitbynriew Hynñiewtrep Hynñiewskum jong ngi ka dei kawei na ki jaitbynriew ba rit paid bad ba kham kyrpang ha ka pyrthei baroh kawei.
Ka jaitbynriew ka jong ngi ka la mad ïa shibun ki jingshah thombor bad ki jingshah banbeiñ naduh ki spah snem ba la leit noh bad wat kat haduh kine ki sngi ba mynta ruh kane ka jingshah thombor kam shym pat la kut satia.
Mynta ngin ïa phaidien biang khyndiat sha ki katto katne snem ba la leit noh kiba kum ka jaitbynriew ngi la ïakynduh ïa ki jingtynjuh, ki jingeh jingshitom bad ki shiah ba that kiba pyntyrha ïa ngi kum ki dkhot jong ka jaitbynriew khnang ba ngin ïa sngewthuh bad tip ba balei kane ka jingshah thombor ïa ka jaitbynriew jong ngi ka ïai bteng na ka por sha ka por bad kam kut satia wat haduh kine ki sngi ruh.
Shuwa ba ngin ïa phai sha kata ka bynta, nga shu kwah ban pynpaw khyndiat ba na ka liang jong nga ngam shym mut bad ngam don jingthmu ban pynkhih bitar (provoke) ïano ïano ne ban wanrah ïa kano kano ka jingïakajia (conflict), hynrei ka jingthmu ba hakhmat eh jong nga ka long ban ïa kyrsiew thiah lem ïa ki para Ri – paradoh parasnam na ka jingphohsniew kaba ngi la ïa phohsniew baroh shi katta khnang ba kane ka jingshah thombor ïa ka jaitbynriew jong ngi kan kut noh shi-syndon.
Lada ngi ïakren ïa ka jingshah thombor bad sah banbeiñ jong ka jaitbynriew ngi shem ba ki don bun bynta bad bun syrtap.
Ka bynta ba nyngkong eh ba ka jaitbynriew jong ngi ka shah thombor kadei lyngba ki aiñ ki kanun ba laiphew jait laiphew rukom jong ka sorkar (pdeng/jylla) kiba la pyntreikam ha kine ki lum baieid jong ngi kiba la khñiot ïa u trai ri trai muluk jong ngi kum ka jaitbynriew riewlum.
Ki don na kine ki aiñ jong ka sorkar kiba la pyntroiñ noh ïa ka riti dustur tynrai jong ka jaitbynriew Khasi jong ngi bad kumjuh ruh ïa ka rukom synshar khadar ba kyntang jong u mynbarim.
Kawei pat ka bynta kaba ka jaitbynriew jong ngi ka shah thombor shah banbeiñ ka dei lyngba ki ktang suloi jong ka sorkar bad ki mynder ri.
Ha kaba iadei bad kane ka bynta ngim lah ban len ba da ki phew/spah ngut ki dkhot jong ka jaitbynriew jong ngi ki la duh noh ïa la ka jong ka jingim ha ki ktang suloi jong ka sorkar bad kumjuh ruh ha ki kti ba thombor jong u nongwei nong ar.
Dang ha ki khyndiat bnai khyndiat snem ngi kynmaw ba la don ki dkhot jong ka jaitbynriew jong ngi ki la shah bthat jubor ha ki ktang suloi jong ka sorkar bad kumjuh ruh ha ki kti thombor jong u mynder.
Kane ka la pynbitar shla bad pynjaw ummat kthang ïa ka jaitbynriew jong ngi.
Ki don shibun kiei kiei lada ngin ïakren ïa ka jingshah thombor bad shah banbeiñ ka jaitbynriew jong ngi.
Lada ngi phai sha ka riti ka dustur, ka shongkha shongman, ka khaïi ka pateng, ka ktien ka thylliej bad kiwei kiwei ngi shem ba u nongwei u la long khlieh lut ha baroh ki liang.
Ha kaba iadei bad ka synshar khadar ruh ngi shem ba bun na ki nongialam jong ngi kim don ka nongrim kaba skhem halade kum kita ki nongialam, tang shu ong u nongwei kaba lieh balieh, kaba ïong baïong bad kane ka pyni ba ki long ki ñiangkohnguh jong u nongwei.
Ka saw baroh halor kane ka dei namar ba kim don ka jingïohi jngai iala ka jaitbynriew ne ïoh lehse Kim da patiaw eh na ka bynta ka jaitbynriew tang ba la biang ka pla lajong ka la biang ïa ki.
Wat hapdeng kine kiei kiei baroh, ka jaitbynriew jong ngi shym pat la kyndit thiah wat haduh mynta ruh.
Hooid, ngim lah ban len ba ka ju don ka jingkhih phaloh ba rhem ha ki por ba ngi mad ïa ka jingthar jong u shiah, hynrei kane ka jingkhih phaloh nga ïohi ba ka pjah noh suki suki wat lada ngim pat lah ban ïoh ïa kaei kaba ngi dawa bad thrang na ka bynta jong ka jaitbynriew.
Balei ngi leit long bad leit jia kumne? Ngi dei ban buh jingkylli ïalade shimet shimet ba balei na ka por sha ka por kijuh shi kijuh ki jingjia ki wan jia ïa ka jaitbynriew jong ngi, dei ba ngim ñiewkor ne ngi klet biej?Ïoh lehse kadei na ka daw ba ngi klet biej bad ngim ñiewkor iala ka jaitbynriew, namar wat tang ban kren ïa la ka jong ka ktien tynrai ruh ki don ki bym nangbha shuh bad ki la klet noh ruh ïa la ka jong ka riti ka dustur.
Ka jingklet biej khlemraiñ aiu eh katne katne, katta ruh ngi sngew sarong.
Ïa kaei te ngi sngew sarong, katba u nongwei u nongar uba peit kai ïa ngi u dang rkhie ïapler ïapang na kyndong ïa ka jinglong sarong jinglong kyreit jong ngi wat haduh ba ngin da klet noh ïa la ka tynrai ruh.
Shano ka jaitbynriew jong ngi kan poi lada ngi ïai long shi ïai long kiba klet biej bad ki bym ñiewkor ïala ka jong ka jaitbynriew.
To ngin pynduh noh ïa kane ka jingklet biej kaba la synshar ha ki jingmut jingpyrkhat jong ngi, ngin phaidien biang sha ka mynnor bad ngin tih ïa ka daw tynrai ba balei ka leit long leit jia kumne ïa ka jaitbynriew jong ngi bad balei ba kane ka jingshah thombor bad shah banbeiñ ïa ka jaitbynriew jong ngi kam kut wat haduh kine ki sngi ba mynta.
Lada ngi la lap ïa ka daw tynrai, dei hangta keiñ ngin sa shim ïa ka sienjam kaba paka kumno ba leh na ka bynta ban wanrah jingshngaiñ bad jingïada ïala ka jaitbynriew.
To ngin long ruh kiba sian ka man ki lynti ba ngi ïaid bad ngin long ruh kiba ñiewkor bad pynneh pynsah ïa la ka riti ka dustur bad ka ktien ka thylliej.
Ka jaitbynriew jong ngi ka don hapdeng ka saw ka sian bad ka don hapdeng ka madan thma ba shyrkhei bha namar ki kruiñ bamduh ki la nang ïoh nang ïoh jaka ban bam ïa ka jaitbynriew jong ngi.
LADA NGIM KYNDIT NOH MYNTA, NGIN SHU AP SATANG LANO BA KA UMSAW KAN TAP LUP NOH ÏA KA JAITBYNRIEW JONG NGI!!.
Shillong, Jylliew 15 : Kum ka dak ka jingai mynsiem bad pynshlur shuh shuh ïa ki khynnah skul bad samla pule ba kin nang minot bad kiew ha ki jingpule jongki u MLA jongka Mawlai Constituency u bah P.
T Sawkmie u la pynbna ba un sam da ka khusnam kaba long da ka pisa sha baroh kito kiba pass bha ha kane ka result ba dang shu mih shen kata ka SSLC, ICSE, CBSE bad HSSLC( Arts, Science bad Commmerce).
Na ka liang u bah P.
T Sawkmie u la ong “ ïa kane ka khusnam pynshlur bad ai mynsiem yn sam naduh kito kiba pass ïa ka First Division bad top 10 ha ka SSLC,CBSE bad ICSE (Arts, Science bad Commerce) bad ïa kito kiba pass ïa ka HSSLC yn sam tang ïa kito kiba pass hapoh ka Top 20 (Arts, Science bad Commerce).
Kane ka jingsam kan long ruh tang ïa ki khynnah skul bad samla pule kiba don hapoh ka Mawlai Constituency.
Nalor kane yn sam khusnam ruh ïa ki skul kiba ki khynnah ki pass ha ki Top 10 jongka SSLC bad Top 20 ha ka HSSLC".
Na ka bynta ki jingtip kiba bniah yn sa pyntip da u MLA hadien katto katne por khnang ba ki khynnah skul bad samla pule kin tip kiei ki jingdonkam ba dei ban pynbiang ban ïoh ïa ka khusnam.
Shillong, Jylliew, 15: Ka All NEHU Workers Union (ANWU) ha ka sngi Balang ka la pyntip ba kan pynsangeh shuwa shipor naduh ka sngi Palei ïa ki jingïakhih kaba la khatsan sngi lynter.
U Secretary jong ka ANWU u Bah Tenny Shabong u la ïathuh ba la shim ïa kane ka rai hadien ka jingïakynduh bad ki bor pynïaid jong ka skulbah NEHU.
Lah ban pynkynmaw ba ka jingïakhih ba jaijai jong ki nongtrei bylla sngi kiba don palat 500 ngut hapoh jong ka skulbah NEHU ha Shillong bad Tura ka la ïaid mynta da ki bnai ban dawa na ki bor pynïaid jong ka skulbah NEHU ban ithuh noh kum ki nongtrei bapura ïa kiba la shakri palat ïa ka 10 snem.
Shillong, Jylliew 15 : U MLA ka Mairang uba long ruh u Lamphang ka ïingdor bar thawaiñ ka Jylla, u bah Metbah Lyngdoh mynta ka sngi u la pyntip baka ophis jong u kan sam biang ïa ka khusnam sha ki samla pule kiba na Mairang konstitwensi kiba la pas bha mynta u snem.
Katkum ka jingïathuh jong u MLA ka Mairang u la ong, kine ki khusnam kin long na bynta kito ki samla kiba pas ha ka Secondary School Leaving Certificate (SSLC), Higher Secondary School Leaving Certificate (HSSLC) jong ki board naduh ka MBoSE, CBSE bad ICSE.
Na ka bynta ka HSSLC yn sam sha baroh ki jingpule, ka arts, science bad commerce.
Ki ban ioh ïa ka khusnam kin long mar 10 tylli ki khusnam ha ka SSLC bad HSSLC.
Ki kot jingdonkam ki ban pynpoi ki kynthup ïa ki Marksheet, Birth Certificate, Schedule Tribe, EPIC kmie bad kpa, dur ar tylli bad number phone.
Ka tarik ba khatduh ban pynpoi ïa ki kot baroh kan long hapoh ka 25 tarik Jylliew da kaba leit buh ha ka ophis u Lamphang ha Khyndailad, Shillong, ka iingsah u MLA ha Laitumkhrah bad ha ka ophis treikam jong u MLA kaba don ha Mission, Mairang lane da kaba phone ha kine ki mobile nombor 98630-55757, 97740-88857.
Ka jingmih jong ka khubor ba kawei ka kynhun, kaba la tip kum ka North East Sunshine Trust (NEST), ka la thoh shithi (kaba ki la pynshai pat hadien ba ki khlem pat phah ïa kata ka shithi bad ka dei tang ka shithi rew) sha u Myntri ka tnat Atomic Energy, ka Sorkar India, ba ka Sorkar India kan sdang biang ban khlong ïa u mar poh khyndew Uranium napoh ka Bri Hynñiewtrep.
Kane ka khubor ka la pynkhluit tar bad pynmih biang ïa ka jingïakren halor kane ka “issue tih Uranium".
Ñiuma, ngam don ei ei ban ong halor ka hok jong ka kynhun NEST ne mano mano ban thoh shithi ne wat ban pynpaw paidbah ba ki kwah ban tih ïa u Uranium.
Kino kino kiba kwah ban tih uranium ki dei ban pynshai ïa ka daw bad khamtam eh ki dei ban lah ban pynshisha ba kan ym ktah ïa ka koit ka khiah, ïa ka mariang, kan ym don ka jingduh ïa ka kyhydew bad ka jingphet wir jong ki briew.
Ngi kiba pyrshah ngi ïeng skhem triang bad ngi don ka nongrim kaba ngi la ïeng la palat lai phew snem mynta bad ngin ai ki nia kiba khlaiñ ban pynlip ïa ki jingpynksan nia jong kiba kwah bad ban pynduh ïa ki buit sianti jong ki tnat Sorkar.
Haba la mih biang ka jingïakren halor kane ka issue, nga sngewdei ban buh hakhmat jong ki paidbah katkum ki mat kumne harum:1.
Ba ngim dei ban pyrkhat ba ka issue tih Uranium ka dei kaba ngin ïatai tang ma para ma ngi hangne lymne ba ka ktah tang ïa ngi.
Naduh ki phew snem ba la leit, ka issue ban tih Uranium ha Meghalaya ki la ïakren ha kylleng ka pyrthei bad ki Ri khrawbor kum ka America ki kwah bha ba ka Ri India kan tih bad khlong lut ïa ki mar poh khyndew kum u Uranium, uba pynmih ïa ka bor nuclear energy.
2.
Ba ngim dei ban sngewphylla lada ka Sorkar India ne Bharat, (la ka long ka Sorkar kaba lam khmat da ka BJP ne INC ne ka Sorkar jong ki lama saw, lama stem, lama jyrngam ne kino kino kam pher), ka pyrshang da ka bor ban tih ïa u Uranium.
Lehse kan poi ka por ba ki lah ban phah da ki shipai ki pyrton bad ki thup ki man ban thombor ïa ki jingïakhih pyrshah.
Ha kata ka por ngi nud ban ïeng?3.
Ba ha ka 10 Risaw 2008, ka Sorkar India ka la ïasoi ïa ka Soskular ne Nuclear Deal bad ka Sorkar America.
Kumta ka Sorkar America ka shim khia bha bad ïai buddien ïa kane ka kam tih Uranium ha Ri India.
Ki tnat bapher jong ka Sorkar America ki lumthup ïa ki jingïakren halor ka kam tih Uranium ha ki Jylla kiba pher ha Ri India, kaba kynthup ha Meghalaya.
4.
Ha u Nohprah 2006, u Julian Assange bad ka kynhun jong u, kaba la tip kum ka wikileaks.
org ka la pynlait ïa ki jingtip kaba ki la lum bun snem lynter halor ka jingtreikam jong ka Sorkar America bad kiwei de ki Ri, khamtam eh ha kaba ïadei bad ki thma bad kiwei de ki kam synshar khadar jong ki Ri ha ka Pyrthei.
5.
Ha ka “WikiLeaks cable" kaba 12 tarik Nailar, 2005, ka don ka thup kaba la ai kyrteng, “The US-India Nuclear Deal: Shaping Public Opinion".
Ha kane ka thup lah ban shem ba la lum thup ïa ki jingïakren bad jingïatai halor ka kam tih Uranium ha ki Jylla ka Ri India, kaba kynthup ïa ka Domïasiat ha Meghalaya.
Ha kane ka thup la pynpaw ruh ba ha Meghalaya ka kam tih Uranium ka long mat kaba khluit bad ka don ka jingpyrshah na ka liang ki seng bhalang.
6.
Ba baroh ngi tip ba ka jingdonkam ïa u Uranium ka long ha ki ar bynta, kawei ka long ban pynmih bording (nuclear energy) na ka bynta ka jingdonkam ki paidbah bad da kane, ki ong kan kyntiew ruh ïa ka ïoh ka kot bad kamai kajih (economic growth).
Kaba ar, ka long ban shna ïa ki tiar thma kiba shyrkhei (nuclear weapon) khnang ba ka Ri kan long kaba khlaiñ bor bad ba kiwei ki Ri kin sheptieng ïa ka.
7.
Ba katto katne phew snem mynshuwa, la don u MP (ngan ym jer kyrteng) na ka Jylla uba la pynpaw ïa ka jingmyntoi hadien ba la lap ïa u Uranium ha ka Ri Hynñiewtrep bad u ong kumne, “ba katto te ki paid ka Bri Hynñiewtrep kin sa long kiba riewspah bad ka Jylla ruh kan sa roi".
Lehse ha kata ka por u peit tang na ka liang jong ka ïoh ka kot bad ka jingroi.
8.
Hooid, ha kine ki phew tylli ki snem ka la mih ka jingpyrshah bad ka jingïakhih kaba jur pyrshah ïa ka jingtih Uranium hapoh ka bri Hynñiewtrep.
Tangba ngim dei pat ban klet ba ki la don ki khep ba wat ka Sorkar Jylla bad ka Autonomous District Council ki la pynpaw teng ba ki mon eh ban tih noh ïa u Uranium.
Kumjuh ruh ki la mih ki seng, ki kynhun bad ki riewshimet kiba ha ka kyrteng bad ka nongrim jong ka roi ka par ki la pynpaw ba ka long kaba kongsan ban tih noh mardor ïa u Uranium.
Kine ki kynhun kwah tih Uranium ki la ïaid kylleng bad khroh ïa ki briew ban pdiang ïa ki kam pynroi, kum ka jingshna bad jingpynheh surok, ban shna skul, hospital bad kiwei.
Ñiuma, kine ki long ki jingdonkam ba kongsan bad ki kynhun kwah tih uranium ki don tang kawei ka nongrim bad kata ka long ka roi ka par.
Kim salia pat ïa ka koit ka khiah, ka jingduh ïa ka kyndew ka shyiap, ka jingkylla phetwir bad jingïap jong ki nongshong shnong lada tih ïa u uranium.
9.
Ha ka snem 2010, ka Khasi Jaiñtia Presbyterian Synod Sepngi (ka kynhun Balang Presbyterian kaba don palat ar lak ngut ki dkhot) ka la shim ïa ka rai ban rakhe ïa ka Sngi U Trai kaba nyngkong jong u ‘nai Jylliew kum ka “Environment Sunday".
Kata ka sngi kaba kyrpang ba ki dkhot jong ka Balang kin duwai bad ïasaid na ka bynta ka jingpynneh pynsah ïa ka mariang.
10.
Ha ki snem kiba bud, ki Balang bad ki kynhun jong ki nongsharai Balang ki la pynlong ruh ïa ki jingïalang kiba kyrpang na ka bynta ban ïakren bad ïatai halor ka jinglong ka mariang bad ka jingpynjot pathar ïa ka.
Nga la don ha kawei na ki jingïaseng syllok jong ki Nongsharai ha kawei ka Balang ha West Khasi Hills ( ngan ym jer kyrteng) bad ha kane ka jingïaseng syllok la ïakren shaphang ka jinglong jingman bad jingjot jong ka mariang.
Ka la mih ruh ka jingkylli bad jingïaphylliew halor ka kam tih u Uranium.
Watla ha kata ka jingïasyllok ka don ka jingsngewthuh kaba shai ba ka mariang ka jot rathai da ki jingleh khlem akor jong ki khun bynriew, pynban ka la don ruh ka jingpynpaw kaba jur ba na ka bynta ka jingroi la dei ban pdiang noh ban tih ïa u Uranium uba don ha ki thaiñ sepngi jong ka bri Hynñiewtrep.
11.
Ha u ‘nailur 2008, U Bah Ardent M Basaïawmoit, u MLA jong ka Nongkrem u la leit sha Jaduguda kaba don ha Jylla Jharkhand, ban wad, ban thud bad ban ïohi da la ki jong ki khmat kumno ka long ka jingtih Uranium hangtei.
Kumno ka ktah ïa ka koit ka khiah, ïa ka mariang bad ka jingim jong ki trai muluk bad ki nongshong shnong.
Hadien ba u la wan phai u la ai ïa ka kaiphot lyngba ki kotkhubor bad lad pathai khubor ryngkat bad ki dur ki dar jong ki briew kiba ïoh ïa ki jingpang kiba khyllah bad jingkynrei jong ka jingpang duh khun, jingpang bampong bad kumta ter ter.
Hadien u la ther tyngeh ruh hapoh Ïing Dorbar Thaw Aiñ jong ka Jylla.
Hynrei, ki don pat kiba kynthoh pynrem, khamtam eh ïa ki dur jong ki briew kiba pang bad ki kynthoh beiñ ba ki dei “ki dur jong ki nongkhrong bad ki phetwir kiba khlem ïing kiba lah ban shem ha ki jaka sangeh rel ha ri thor".
12.
Ba ka jingïakren bad jingpyrshang ban tih ïa u Uranium uba don ha bri Hynñiewtrep kan ym pat sangeh.
Ei ba tip, lashai, la shi sngi, kin sa mih sa ki stad nuclear ne stad saian physic thymmai napdeng ki khun Hynñiewtrep, ki ban sa batai pynshai ba donkam ban tih bad kan ym lei lei lada tih? Ïoh don lei kiba shlur bieit, ki ban ong ngin tih hi kumba tih pathar ïa u mawshun, u dewïong bad kiwei ki mar mariang.
Ha kata ka por yn leh kumno? Hato ngin ngeit bad pdiang ïa ka jingbatai ki khun ki kti bad ki kur ki kha lajong?13.
Ba ka jingma ka long ba ïoh don kiba pyrshah tang mynta namar ba ka pyrthei Hynñiewtrep baroh kawei ka dang pyrshah ban tih Uranium, kumta ki ruh ki sngewdei ban pyrshah.
Ei ba tip lashai la shi sngi, kine kiba pyrshah tang mynta, ha ka kyrrteng jong ka roi ka par bad ka ïohnong shimet ma ki ki ban pyrta shnong nyngkong ba dei ban tih noh mar mar.
14.
Ba ka jingma kaba kham khraw ka long ïoh don ki “nongïalam jaidbynriew" ne “nongmihkhmat paidbah" ne ki ban sa long “nongïalam jaidbynriew" ne “nongmihkhmat paidbah" kiba pyrshah tang na sla bad tang mynta shikhmat, hynrei kiba kwah ban pynsngewbha ïano re, bad kiba lah ban shah thied da ka spah, ka burom bad ka iktiar.
Kine kin sa kyndeh bad khohreh ban tih Uranium, ynda la phngaiñ ka pyrthei.
Ngin leh kumno ha kata ka por?15.
Ba ka jingtih ïa u Uranium ka long ka jingma ïa ka jingkoit jingkhiah bad ka buh jingma ïa ka jaidbynriew Hynñiewtrep kaba tang shitroh.
Ka lyer bih kaba mih na ki par tih Uranium ki lah ban wanrah ki jingpang kiba kordit bad jingïap jong ki briew.
Wat tang mynta ba ki la dep khlong malu mala tang ban shu wad jingtip (exploratory) ki la don ki jingïakren shaphang ka jingkoit jingkhiah jong ki briew kiba shong sha ki thaiñ Domïasiat, Umdohlun, Wahkaji bad kiwei ki shnong ba marjan.
Ka donkam eh ban jurip bad thwet bniah halor ka jinglong ka jingkoit jingkhiah jong ki shnong hapoh ka South West Khasi Hills District.
16.
Ba ha ka snem 2028, ka Khasi Students’ Union (KSU) kan dap san phew (50) ka jingtreikam jong ka bad lah ban ong ba lai phew (30) ne lai phew san (35) snem na ka jingïaid lynti jong ka, ka long ka jingïakhun bad jingïakhih ban pyrshah ïa ka jingtih ïa u Uranium napoh ka bri Hynñiewtrep.
Nga ngeit skhem ba ka jingpyrshah jong ka KSU ban tih ïa u Uranium ka long ka jingpyrshah kaba shirta bad kan ym kylla.
Lada ka kylla, kan long ka jingshet shukor kaba ki pateng ba bud kin ym lah ban map lano lano ruh.
17.
Ba i Kong Spility Lyngdoh Langrin, i Bah Hopingstone Lyngdoh bad Rev Dr.
P.
B.
M Basaïawmoit kim don shuh bad ngi hangne ha sla pyrthei.
Hynrei ki la leh la ka bynta bad ki la ïeng skhem bad ïakhun pyrshah haduh kaba kut ka rta jong ki.
18.
Ngi la ju ong EM ïa ka jingtih Uranium bad ngin ïai ong EM shi junom.
Im slem ka jingïakhun pyrshah tih Uranium.
Nongstoiñ, Lber 13: Ka jingpyntreikam jong ka sorkar India ïa ka Citizenship Amendment Act, kaba la pynbna dang shen da u Amitshah u Myntri kam pohïing jong ka sorkar India, ka la pynkhih win biang sa shisien ïa ka Khasi Student Union bad ïa ki paitbah ha baroh kawei ka jylla.
Halor kane ka bynta ha ka janmiet jong ka sngi balang, ka Khasi Student Union West Khasi Hills District Unit ka la pynlong ïa ka jingïalang ha Nongstoiñ, ban pynshai paitbah bad ban pynpaw ïa ka jingpyrshah kaba jur halor ka jingpyntreikam ïa katei ka aiñ khyllah ka bym ïahap satia bad ka jinglong jingman jong ka Jaitbynriew Khasi bad Jaiñtia bad kiwei kiwei ki jaitbynriew kiba shong ha ki jylla ka thaiñ shatei lam mihngi.
Ha ka jingïalang ba la pynïaid da u samla Wanbhakupar Lyngdoh la ïadon ryngkat da u samla Johnfisher Nongsiang president ka KSU West Khasi Hills, u samla Franklin Syiemïong General secretary, u samla S.
Kharbani Organising secretary Sengkmie, u samla Shemphang Marbañiang organizing secretary ka KSU Mairang circle, ki president bad secretary jong ki unit bad ki circle kiba don ha West Khasi Hills bad kiwei kiwei.
Haba ai jingkren ki la ong ba ha u snem 2019 ka sorkar India ka la pynbna ba kan sa pyntreikam noh ïa ka CAA lyngba ka mat kaba la tip kum ka Citizenship Amendment Bill.
Hadien kata ka Lok Sabha kan sa phah sha ka Rajya Sabha bad lada ka Rajyasabha ka mynjur kan sa pyntrei kam noh.
Ki la ong ba naduh kitei ki snem ka KSU bad kiwei pat ki sengbhalang napoh ka jylla, ki la pynlong da ki jingïakhih kiba jur ban pynpaw ïa ka jingpyrshah.
Hynrei ha kine ki khyndiat sngi kynsan kynsan ka sorkar NDA kaba la ïalam da ka BJP ka la pynbna bad Notified ba ïa katei ka aiñ la sdang ban pyntreikam.
Nalor kata ki la ong ruh ba ka jingpyntreikam ïa katei ka aiñ ka dei ka jingïuhroit ïa ka hok jong ki jaitbynriew rit paid kiba shong ha ki jylla ka thaiñ shatei lam mihngi.
Ki la pynshai ba ki jylla ka thaiñ shatei lam mihngi kum ka Meghalaya, Tripura, Mizoram ki dei ki jylla kiba mar khap bad ka ri Bangladesh kumta ka jingpyntreikam ïa katei ka aiñ ka long kaba ma shibun.
Ki la pynshai ruh ba ha ki snem ba mynshuwa eh ki bar jylla kiba wan rung hapoh Meghalaya, ki wan tang kum ki nongbylla bad kiba wan trei ha ki ophis sorkar.
Hynrei ha kine ki sngi ka sor Shillong ka la kylla long ka nongbah jong ki bar jylla suda, ha kaba ki bar jylla ki la knieh lut ïa ka kami kajih, ka bylla ka sngi, ka trei ka ktah bad ha baroh ki liang.
Kumta lada ailad ba katei ka aiñ kan trei kam ki khun ka bri u Hynñiewtrep, kin kylla long tang kum ki nongtong um ne ki nongthohdieng jong ki mynder.
Ki nongïalam ka KSU ha katei ka jingïalang, ki la ong ruh ba kumba ka seng ka la ïeng pyrshah naduh ba sdang kan ïeng pyrshah beit haduh ba kut bad lada ka sorkar kan pyntreikam jubor ïa katei ka aiñ, na ka liang ka seng kam banse ban mih sha surok, ban pynlong da ki jingïakhih bad ban shim da kiwei pat ki lad ba kham tyngeh kampher wat lada kan poi haduh u pud jong ka jingïa um snam ruh.
Shuwa ban pynwai ïa ka jingïalang ki nongïalam bad ki dkhot ka seng ki la thang ïa ki kot ba ka sorkar India, ka la thoh ïa ki kyndon aiñ jong ka Citizen Amendment Act kaba yn sa pyntreikam noh hapoh ka ri baroh kawei.
Shillong, 13 Lber: Ha ka Dorbar mang tyngka jong ka KHADC kaba la kut noh ha ka sngi Balang na ka liang u EM ba peit ïa ka tnat Elaka ka KHADC bad uba dei ruh u Symbud CEM u Bah P N Syiem u la ong ba halor ka jingïapynbeit pud ha ka wat kaba ar yn shim beit katkum ka jingdon ki dulir ne ki jingshisha halor ka khana pateng (Historical Facts) bad ïa kane yn ïakren ruh hapoh ka Regional Committee bad ka EC kan sa khot pan jingmut la jong baroh ki MDC.
Ïa kane u Bah Syiem u la jubab ïa ka jingkylli ba la wanrah da u MDC ka Mawthadraishan u Bah Jambor War uba la pan ïa ka jingheh ki jaka jong ki 5 tylli ki jaka kiba ïapher halor u pud u sam ka Meghalaya bad Assam kiba hab hapoh ka Khasi Hills ban pynbeit ha ka wat kaba ar.
U Bah Jambor u la ong ruh ba ka KHADC kan dei ban don da ki dulir ban pynshisha ïa ki jaka khnang ba kan ym jia shuh kumba la jia ha ka wat kaba nyngkong.
Haba ïashim bynta lang ha ka kynta jingkylli u MDC ka Sohra uba dei u Nongïalam ka Liang Ïatei u Bah Titosstarwell Chyne u la kylli ïa ka bynta ka Council halor ka jingpynbeit pud ha ka wat kaba ar bad u la ong ba ïoh ka jia kumba la long ha ka Phase 1 kumta shwa ban ïasoi MOU dei ban ïoh ka jingshaniah jong ka KHADC bad kan dei ban long kaba ïahun lang da baroh.
Halor kane u EM u la ong ba ha shwa ban leit sha ka Phase 2 yn ïaid lyngba ki Raid ki Hima ïa ki shnong kiba hab hapoh ka Council.
“Nalor ki dulir bad ki kot ki sla kiba la pynskhem da ki Raid ki Hima kita hi ki la long kiba pynshisha," ong u EM.
Na ka liang u EM u la ïathuh ba ki 5 tylli ki jaka ba don jingïapher ne ïakajia pud kidei ka Langpih Area ha West Khasi Hills kaba ka jingheh 298.
07 malu mala ha ka Sq.
Km.
Nangta ka Borduar Area Ri Bhoi District kaba don 147.
83 Sq.
Km, ka Nongwah-Mawtamur Area Ri Bhoi District kaba don 137.
51 Sq.
Km, ka Desh Doomreah Area ha Ri Bhoi District kaba don 484.
72 Sq.
Km bad ka Block -II area ha Ri Bhoi District kaba don 1,009.
88 Sq.
Km bad ka jingheh jong baroh ki jaka haba kheiñ lang ka la long 2078.
01 Area Sq.
Km.
Na ka liang u EM u la ong ruh ba ka KHADC ka la shah kynthup lang hapoh ka Regional Committee bad ka don bynta bad ka MOU ba ïasoi hapdeng ki arjylla bad ki jingshisha katkum ki khana bad ki dulir dei ka bynta jong ka KHADC ha kaba ïa kane yn ïakren hapoh ka Regional Committee.
Shillong Lber 13: Na ka liang ka Executive Member (EM) ka tnat Market jong ka KHADC, ka Kong Grace Mary Kharpuri ha ka sngi Balang ka la pyntip hapoh ka dorbar mang tyngka ba ka Council ka la ïoh ban lum kumba T.
35 lak ka khajna na ki Ïew jong ka Council ha u snem 2022-2024.
Ïa kane ka la jubab ïa ka jingkylli ba wanrah da u MDC ka Laban u Bah Mitchell Wankhar, ka Kong Grace ka la pyntip ba ha u snem 2022-2023 ka KHADC ka la ïohlum T.
16,10,900 bad ha u snem 2023-2024 ka la ïohlum T.
18,98,900 na ki ïew ka Council.
Ka Kong Grace kala pyntip ba ka jingïohlum khajna ka dei na ka Ïew Laitlyngkot, Ïew Byrnihat bad na Mawïong Regulated Market.
Na ka liang jong ka kala pyntip ba ha u snem 2023-2024, ka Council na ka Ïew Byrnihat ka la ïohlum T.
6,20,000, bad na ka Ïew Laitlyngkot la ïohlum T.
3,20,000 bad na ka Mawïong Regulated Market la ïohlum T.
5,30,000.
Nalor kane ka Kong Grace ka la pyntip ruh ba ki don 45 tylli ki ïew Hima bad 14 tylli ki ïew ki shimet kiba la ïoh jingbit na ka KHADC.
Shillong, Lber, 13: Ka Executive Commitee kaba mynta kaba la ïalam da ka seng NPP hapoh KHADC lyngba u Executive Member (EM) ba dei peit ïa ka tnat Building ha ka Khasi Hills Autonomous District Council (KHADC) u Bah Teibor Pathaw ula pyntip ba haduh mynta ka tnat kala ai haduh 263 tylli ki jingbit ne permission ban tei ïing hapoh u pud u sam jong ka.
Ïa kane u la jubab ïa ka jingkylli ba la wanrah da u Nongïalam ka Liang Ïatei u Bah Titosstarwell Chyne, u Bah Teibor ula pyntip ruh ba ki don sa 174 tylli ki aplikeshon ba pan jingbit ban tei ïing ba ka tnat kam pat ai jingbit namarba kim pat sdang ïa ka kam bad ba kin hap ïaid katkum ka Building Bye Laws bad kiwei ki jingdonkam.
U EM ula ïathuh ba ka tnat ka don da ka Committee jong ki Engineer bad kiwei stad ki riewshem phang ban bishar bniah ïa ki aplikeshon ba pan jingbit ban tei ïing bad ula pyntip ruh ba ka tnat ka shim jingïarap na kiwei ki stad na bar jylla haba ïadei bad ka jingbishar bniah ïa ki aplikeshon bad ïa ki jingpynwandur jong ki ïing kiba kham heh bad ha kane kin donlang ruh ki briew napoh ka jylla ki ban khmih lang ïa kane ka bynta.
“Nalor ki 263 tylli ki jingbit (permission) ba la dep ai ban tei ïing, ka tnat ka dang bishar bniah sa ïa ki 174 tylli ki aplikeshon bad ïa ki rukom tei ïing kaba ka tnat kala ïohpdiang ha u snem 2022-2024," ong u Bah Teibor.
Haba shim bynta ha ka jingkylli, u MDC ka Mylliem u Bah Ronnie V Lyngdoh u la ai jingmut ïa ka Executive Committee (EC) bad ïa ka tnat ba kam dei ban ai jingbit (permission) ban tei ïing ha ki jaka markhap bad ki rud Wah.
Haba jubab, u Bah Teibor u la ong, “Ka tnat ka bud ryntih ïa ka hukum ba la pynmih da ka Meghalaya High Court ban ym shah ban tei ïa ki jait jingtei marjan ki wah bad na ka liang ka tnat nangne shakhmat kan peitngor bad kan pyrkhing bha ban pynthikna ba ki nongshong shnong kim dei ban kyntur pud ha jan ki wah da ka ba tei ïing".
Ha kaba ïadei pat bad kito ki ïing kiba la tei naduh shwa u snem 2023 hadien ba la shimti ka KHADC ban ai jingbit na ka liang u EM u la ong ba kitei ki ïing kin hap ban wanrah ïa ki jingthoh na ki nongïalam shnong ban pynshisha ba ki la shna ïa ki ïing shwa katei ka snem.
U la ong ruh ba na ka liang ka tnat ka la lum ïa ki Nongïalam shnong ban pynsngewthuh ïa ka building bye laws ha shwa ban pyntreikam bad kumjuh ka la don ka team kaba leit jurip haba ïadei bad kane ka kam.
Shillong, Lber 13:U CEM ka KHADC u Bah Pynïaid Sing Syiem haba ai khublei ïa u nongïalam ka liang ïatei u Bah Titosstarwell Chyne uba la wanrah ïa ka phang halor ka jinghiar ka ïoh ka kot bad ka jingkyrduh kam u la ong ba kane ka dei ka mat kaba donkam bha bad u la ong ba ka long kaba donbok ruh ba ka jingïoh ha ka KHADC ïa ka khyrnit kaba 6 ka long kum ka stieh ban ïada ïa ka jaitbynriew.
Halor kane ha kaba ïadei bad ka jingdonkam ban ai kam ai jam ïa ki khun samla u CEM u la ïathuh ba kane ka EC kaba mynta ka la pyrkhat ban wanrah ïa ka Skill Development Programme ban kyntiew ïa ka sap khnang ba kin lah ban sengkam lajong.
Haba phai sha ki kam ri jingri u CEM u la ïathuh ba kumba 60 na ka 100 dei ka mar kaba wan nabar bad kumba T.
200 klur shisnem hap pynlut ban siew sha kiwei ki jylla, kumta ka EC kan pynshlur ïa ki kam ri jingri, kam rep, ki kam ba shna da ki kti bad kiwei ban kyntiew ïa ka ïoh ka kot ki briew lajong.
Halor ka jingdon ki kompeni kiba wan nabar ban khaïi hapoh ki jaka ka KHADC u CEM u la ong ba ka Council kan pyrkhing ïa ka jingai laisen watla ka long kaba eh ban leit khynra manla ka por na ka daw ka jingduna ki pulit Enforcement kiba don tang 70 ngut katba ki hap pat ban peit ïa ki 5 tylli ki distrik kumta ka EC kan pynkhlaiñ ïa ki shnat treikam kiba don ha ki distrik khnang ban lah pyrkhing ïa ki rukom ai laisen khaïi sha kiwei kiba nabar jylla.
Shillong Lber 13: Na ka daw ka jingshah khang ka tih maw tih shyiap bad nalor kiwei ki kam kiba ktah bha ïa ka ïohkam bylla ki khasi na ka liang u CEM ka KHADC barim uba dei ruh u Nongïalam ka Liang Ïatei bad u MDC ka UDP na Sohra u Bah Titosstarwell Chyne u la pynpaw ïa ka jingsngewkhia kaba jur bha, lyngba ka phang ne motion kaba u la wanrah halor ka jinghiar ka ïoh ka kot bad ka jingkiew ka jingduk tasam bad ka khaïi pateng kaba la ktah ïa ka jakpoh uba tlot ha ka ïoh ka kot.
“Ka ïoh ka kot ha kine ki sngi ka la pyni ba uba riewspah u la nang riewspah bad uba duk u la nang duk.
Haba phai sha ki kam khaïi ne business ha jaka la jong la leh mynta da bun ki briew ba nabar.
Lah jyllei ka jingsengkam ki kompeni, ki dealer ba nabar hynrei ym don jingïarap eiei ïa samla, kumta ka Council ka dei ban don ka bynta ban pynïaid ne tehlakam ïa ka jingwan sengkam kiba nabar," ong u Bah Chyne.
U la kdew haba ïadei bad ka kam ka Kit ka Bah ne Transport u la ong ba bun na ki bus bad taxi kiwan nabar katba kiba na shnong lajong kim ïoh kamai shuh bad bun ki ud halor kane ka bynta.
Halor ka ïoh kam ïohjam bun ki samla ki ud ba kim ïoh jingtrei ha ki kompeni.
U la ong ba watba ka jylla ka don 80% ki nongrep hynrei ha ka kam khaïi la bat da kiba nabar bad dei kine kiba bat ïa u shabi u lakam ka khaïi pateng ba sa hiar ka ïew die synsar mynta haduh 40% na ka 100%.
U la kyntu ba ka Council kadei ban khot hajir ïa ka seng All Broom Stick Association bad lada kim lah ban pynhiar ïa ka dor dei ban pynduh noh ïa ka laisen khaïi jong ki.
Halor ka jingshah khang ka tih maw tih shyiap kane ruh ka la ktah bha ïa ki briew lajong kiba im kamai jakpoh bad na kadaw ba la shah khang ha la ri la jong ki la hap ruh ban shu kit tuh.
U la pynkynmaw ba ha ki por ba u dang long u CEM u la dep phah da ka jingthoh sha ka sorkar ban ailad ïa ka rukom tih maw kumba ju leh mynshwa kaba mut ban pyndonkam beit da u Lyngka, ka Belsha ym pat da ka JCB ne ki kor ba mynta khnang kiba im ha ka kam bylla shna ïing kin ym ïap ja.
Halor ka bam kum ka doh, ka pylleng, ka dohkha kaba bun hi hap wanrah na shabar duna ki briew lajong ki ban ri jingri ne buh farm.
U la ong ba nalor ka jingthaw aiñ ban ïada ïa ka jaitbynriew dei ruh ban pyrkhat ïa ka ïap ka im, ka kamai kajih ka jaitbynriew Khasi.
Jowai, K’Lyngkot 23: Ka kynhun ïalehkai jong ka Sohphoh kaba long syndon ka lahduh haka lympung ïalehkai phutbol jong ka “3rd Sniawbhalang Football Tournament 2023-2024" kaba la long mynta ka sngi phainal 23 tarik u Kyllalyngkot ha madan Wahiajer Multi Sports Complex, West Jaiñtia Hills District.
Haba phai sha ka jingïakhun phainal kala long kaba i shongshit bha namar ka jingwan sakhi lang da ki hajar ngut ki paidbah na kylleng ki jaka namar ba ka dei ruh ka sngi ban plie paidbah ïa katei ka madan Wahiajer Multi Sports Complex da u kongsan uba dei u Myntri Rangbah ka jylla u Conrad K.
Sangma.
Ha ka jingïalehkai phainal hapdeng ka Nongkhroh pyrshah ïaka Sohphoh, na ka liang ka kynhun jong ka Sohphoh kala jop da 2-0 kol ïa ka Nongkhroh, ïa kitei ki kol na ka Sohphoh la thep da u Sumar Suting haka minit ba 8 bad u Lovingstar Suting haka minit ba 34.
Ha kane ka lympung mynta ka snem ïa ka nam Best Players of the Tournament la ïoh da u Sumar Suting na ka kynhun ialehkai jong ka Sohphoh, ïa ka nam Best Goalkeeper la ïoh da u Embha Rymbai na ka Sohphoh, katba ïa ka nam Top Scorer la ïoh da u Deciderius Pyrtuh naka Nongkhroh uba la ïoh thep haduh 7.
Kine ki lai ngut ki rangïalehkai kila ïoh rah mar kawei ka Scooty.
Shillong, K’Lyngkot 23: Ka kynhun ki nongïalehkai na ka shlem ai jinghikai ka Team Revolution Mixed Martial Arts Shillong, ki la lah ban tyngshaiñ bha ïalade ha kane ka Meghalaya Games bynta ba san kaba kut dang shen ha ka 20 tarik Kyllalyngkot ha sorbah Tura.
Kiba la ïoh khur ïa ka takma ksiar ki don haduh san ngut bad kine ki kynthup ïa u Welford Nongkhlaw, Obadaia Kelphung, Elbiangmi langstang, Pynshngaiñ Bareh, Genevieve Pakma.
Kiba la khur takma Rupa ki don 8 ngut bad kine ki kynthup ïa u Paila Remdor Syiem, Shanlang Khongsit, Fivestar Bareh, Alvareen Kharkamni, Dharmo Chakma, Daniella Mylliemngap, Rikyntiew Nongrum.
Kiba la khur takma Rnong ki don 7 ngut kiba kynthup ïa u Jefferson Kynshi, Donbok Nongrum, Adial, Rudolf, Nathaniel, John bad Careen.
Ïa kane ka kynhun ki nongïalympat kiba la khur takma la ialam da u Head Coach Sam Lyngdoh bad Assistant Coach Kisan Bareh.
Jowai, K’Lyngkot 23: U Myntri Rangbah jong ka sorkar jylla u Conrad K.
Sangma mynta ka sngi 23 tarik u Kyllalyngkot ula wan ban plie paidbah ïa ka ‘Wahiajer Multi Sports Complex’ ha West Jaiñtia Hills District lyngba ka jingïarap pisa na ka State Plan Scheme & Sports Authority of India’s Khelo India Infrastructure Scheme.
Ïa kane ka ‘Wahïajer Multi Sports Complex’ la wan ban bun mawnongrim da u Myntri Rangbah jong ka sorkar jylla u Conrad K.
Sangma haka 29 tarik u Kyllalyngkot 2021 ha ka jinglut ban tei ïa ka kaba la kot sha ka Rs.
24,97,11,000/- tyngka.
Mynta ka sngi la wan ban ïadonlang da ki ar ngut ki Symbud Myntri Rangbah kata u bah Prestone Tynsong bad u ma Sniawbhalang Dhar MLA ka thaiñ, nalor u myntri ka kam ïalehkai Sports bah Shakliar Warjri, u Dr.
D.
Vijay Kumar, IAS Commissioner & Secretary Sports & Youth Affairs, ka Dr.
Ampareen Lyngdoh, u ma Wailadmiki Shylla MLA, ka Santa Mary Shylla MLA, kiwei kiwei ki MLA, MDC nalor ki hajar ngut ki paidbah kiba la wan sakhi ïa kane ka sngi.
U Myntri Rangbah haba kren kum u kongsan ula pynpaw ka jingsngewnguh da kaba ong kine baroh ki dei lyngba ki jingkykhu jong u Blei, haka juh ka por ula ai ka jingïaroh kyrpang ïa u MLA ka Thaiñ u ma Sniangbhalang Dhar uba la trei shitom met bad mynsiem ban pynïaid shaid shaid ïa kane ka project kaba hep hapoh ka District bad ha ka jylla hi baroh kawei.
Ula ong kane jaka ïalehkai kan ïarap shibun eh ïa ki samla ba kin ïoh lad ban pynpaw pyrthei ïa ka sap ka phong ïalehkai na ka bynta ka lawei jong ki bad kan long shisha ka jingkyrkhu kaba khraw na ka bynta ki samla ïalehkai jong ka Ri-lum Jaiñtia.
Shuh shuh ula pynsngew ha kine ki san snem lyngba kane ka sorkar ba mynta kala ïaleh ban pynkiew bha ïa ka kam ïalehkai Sports hapoh ka jylla lada ïa nujor bad ki 40 tylli ki snem ba la dep, ula pynsngew wat ïa ki jaka sumar kum ki PHC, CHC la pynkiew kyrdan ïa ki nalor ka jingtei bad kumjuh ïa ki skul, ki Callege bapher bapher kiba la kiew ar shah ha kine ki san snem bala dep.
U la pynsngew na ka liang ka sorkar kan pynlong ïa ka jingpynkup burom ïa ki rangïalehkai jong ka jylla kiba la jop ha kane ka Meghlaya Games 2024 kaba dang shu dep bad ïa kane ka jingleh burom yn pynlong ha nongbah Shillong.
U Conrad K.
Sangma ula ong ym tang haka kam ïalehkai Sports ka sorkar ka ïaleh ban pynkiew ïa ka lad pule puthi ha ki subject bapher bapaher la haka Science ne Mathematic, nalor ki kam seng kam seng jam bad kiwei de kiba lah ban wanlam ha kine ki sngi ban wan.
Ha ka jingkren u Myntri Rangbah ula pynsngew ba ki don ïa ka thong ban pynlong ïa ka phutbol Tournament na baroh ki 60 tylli ki Constituency hapoh ka jylla, ha kaba ki Constituency jong ki MLA ki lah ban ïashim bynta ha kane ka Tournament.
Ïa kane ka Complex la shna ïa ka katkum ka juk ba mynta kaba kynthup lang naduh ki AIFF certified Synthetic Football Turf, AFI certified Synthetic Athletics Track, VIP, ki jaka shong ban peitkai (Galleries), ki kamra pynkhreh jong ki nongïalehkai, ki kamra ophis bad kiwei de ki jingdonkam.
Khliehriat, K’lyngkot, 23: Ka Seiñ Kur Dkhar, ka la nang pynïar shuh shuh ïa ka shnat treikam jong ka kur sa sha ki thaiñ khappud kaba la tip kum ka Kur Dkhar Narpuh Border Area Circle.
Ha ka jingïalang ba la pynlong ha shnong Pyrtakuna myn ha ka 20 tarik mynta u bnai ka Seiñ Kur Dkhar ka la jied bad pynskhem ruh ïa ki nongkitkam ba pura jong ka Narpuh Border Area Circle, ha kaba la pynskhem bad pyntian smai da u President ka seng Kur Dkhar Central Body,u Ma Harvis DkharHa katei ka juh hi ka sngi ka seng Narpuh Border Area Circle ka ïoh ban pynkup burom ruh ïa khun samla jong ka kur kiba la pass bha ha ki jingpule ha ki kyrdan pule ba pher ba pher.
Ïa ka prokram la pynïaid da u Teras Dkhar, uab dei u President jong ka Seiñ kur Dkhar, East Jaiñtia Hills District, la ïoh ruh ka jingkren na u Vice President Seiñ Kur Dkhar East Jaiñtia, u bah Shaniahskhem Dkhar uba la ai ki kyntien sneng kyntu ïa ki nongkitkam bad ïa ki samla pule jong ka kur kiba don ha ki khappud.
La ïoh ruh ïa ka jingkren na u Ma Chostly Dkhar, u ma Luh Dkhar uba dei u President jong ka Seiñ kur Dkhar Tuber Circle, u ma Lamphrang Dkhar, General Secretary Seiñ Kura Dkhar, Jalyiah Khlieh myntriang, la don ryngkat lang ruh u ma Wom Dkhar, u ma Kermi Dkhar bad kiwei kiwei ki riew rangbah jong ka kur.
Ki nongkitkam bad ki dkhot jong ka Seiñ Kur Dkhar Narpuh Border Area Circle ki kynthup u President, u bahTariang Dkhar, Vice President, u bah Myself Dkhar, General Secretary, u bah Daniel Dkhar, Assistant Secretary, u bah L.
Dkhar, Treasurer, u bah Election Dkhar la jied ruh ia ki san ngut ki dkhot ka executive.
K i jingbam ki dei kiba donkam tam ïa ka met jong u briew bad khlem ka bam ym lah ban im.
Ka jingduna jingbam ha ka met ruh ka wanrah ïa ka jingshitom bad ka jingpalat jong ka bam ha ka met ruh ka wanrah jingshitom kumjuh hi.
Kumba long kiwei pat ki jingdonkam jong ka jingim u briew ka bam ka dei ban long kaba biang ym ban palat ne duna.
Ka jingbam ïa ki jingbam kiba bha bad kiba tei ïa ka met ka wanrah ïa ka jingmyntoi bad ka ai ïa ka jingkoit jingkhiah, hynrei ka jingbam ïa ki jingbam kiba sniew bunsien ka wanrah jingeh ïa ki briew shimet bad bunsien la shem ba ka daw jong ka jingpang jingshitom ka dei na ka daw jong ka jingbam kulmar ïa ki jait jingbam kiba ktah ïa ka jingkoit jingkhiah jong ka met.
Namar kata khnang ban ïoh ïa ka jingkoit jingkhiah baroh ngi donkam ban nang ban bam ïa ki jingbam kiba bha bad ki ban ym pynsniew ïa ka met.
Ka jingbam hi ka dei ka dawai bah kaba khraw kaba ai ïa ka jingkoit jingkhiah lada ngi nang ban bam kat kum ba dei biang naka bynta ka met jong ngi.
Kumta ka long kaba donkam ban sngewthuh ba ka jingkoit jingkhiah ka don ha ki kti jong ngi hi.
Bun ki khnium bad kynnoh ba ki jingbam ha kine ki sngi kim long shuh kiba biang bad kiba koit ba khiah namar ba la bun palat ka jingai dawai (chemical) naduh ki jhur, ka doh, ki soh, wat haduh ka umphniang bad kiwei pat ki jingbam ba la song ha ki jingsong bad kiwei kiwei de.
Kawei na ka jingshitom kaba kham kynrei eh ha kiba bun ka dei ka jingshitom kpoh bad kane baroh ka dei beit na ka daw jong ka jingbymbiang ha ka rukom bam.
Ha kine ki sngi la ïohi ba kat shaba leit ki dap tang ki jaka die jingbam na ka bynta ki paidbah, kumta bun ki mlien bha ban bam ïa kine ki jait jingbam.
90% na kine ki jingbam la shem ba kim ju salia ïa ka jingkoit jingkhiah hynrei ki longbeit kumno ban kamai bad pynbiang ïa ka jingdawa ki paidbah.
Kum ka nuksa wat ki jhur ba pyndonkam bunsien kim ju sait khuid satia ïa ki.
Kine ki jingbam bunsien ki dei kiba bun bha ka umphniang bad ka khlein kumta kim da long eh kiba na ka bynta ka koit ka khiah.
Ki briew kiba nang bam bam la ïohi ba ki long ki briew kiba koit bakhiah bad ka long kaba eh ban shem ïa ki briew kiba nang ban sumar ïa la ka jongkoit jingkhiah ha kine ki sngi.
Bun kim salia satia ïa ka jingkoit jingkhiah nalor ba ki jingbam kim long kiba paka shuh, pynban ki briew ki dang bam ïa kiwei pat ki jingbam kiba sniew kum kaba dih duma bad bam ïa ki khaini, raja bad kiwei.
Man ka por ba ki leit ban shah sumar ne ïakynduh ïa ki doktor ba ju batai ba ka jingkyrni ka jingdih sikret ne duma bad ka jingbam duma ki long kiba sniew bad kiba ktah ïa ka koit ka khiah, hynrei kane kam shym la pynphikir satia ïa ki paidbah.
Ka jingkoit jingkhiah ka don ha ka kti jong u briew shimet shimet ban phikir ïa la ka jong ka jingim, palat nangta ka shong ha ka bor jong ka mariang.
Ha ka por jong ka jinglong samla ha ba ka bor met ka dang biang bad ba ka bor jong ka jingïaleh pyrshah ïa ka jingpang ka dang khlain, kam da don jingktah than eh ïa ka koit ka khiah, hynrei wat la katta ruh bun ki samla ki ud bad ki mad shibun ki jait jingpang.
Ha kine ki sngi namar jong ka rukom long ka rukom im namar jong ka jngkiew ka ïoh ka kot, ha kaba wat ki khynnah ki lah ban ïoh kat kaba ki kwah namar ba ki kmie ki kpa ki pynbiang ïa ki, bun ki khynnah kim kham bang ban bam ïa ka ja bad ki jingbam kiba tei met, hynrei ki kham sngewtynnad ban bam da ki jingbam kai kum ki chips, ki shoklet, bad kiweipat.
Kumta wat ki khynnah rit ruh ki mad ïa ki jingpang kiba ktah khamtam eh ai ka kpoh.
Kiwei pat ki jingpang kiba kynrei bha ha kine ki sngi hapdeng jong ki briew kiba la khamsan ki long ka jingpang shini (blood sugar), ka jingpang high blood bad kiwei pat.
Kine ki jingpang ki la dkhat ïa kiba bun bah ki mynsiem briew, namar ba kiba ngat ïa kane ka jingpang ki shem jingeh shibun ban ïoh khiah namar ba ki hap ban kiar na ki jingbam.
Ki don ki briew kiba ong ym lei lei lada ïap halor ka bam, kane ka long kaba bakla shibun eh namar ba hapoh ha lade ym don iwei ruh iba kwah ban ïap bad baroh ki bam khnang ban im.
Na ka bynta kito kiba dei ban kiar ïa ki jingbam kiba ktah ïa ka met jong ki, ka jingbam kam ïapher satia na ka kyïad bad na u drok namar ba ka pyntroin ïa ka met jong ki.
Tang kawei ka buit kaba rieh ba kito kiba ngat ha kitei ki jait jingpang ka long ba kin sngewthuh shai kdar ïa ka jingmut jong ka jingim bad ka jingbam.
Haba kum bam ïa ka jingbam kaba ktah ka jingbang ka neh tang da ki minit bad ka jngbabe ka tied man la ka khyllip mat bad ka jingkoit jingkhiah ka nanghiar nanghiar.
Kumta kawei ka nuksa ka long, kumba ka bam kaba bang ka pynkmen ïa ka mynsiem ka jingkoit jingkhiah ka kham pynkmen da ka spah shah.
Ïa ka jingkoit jingkhiah lah ban lehkmen bad sngew shilynter jingim katba dang ring mynsiem hynrei ka jingbam bakla ka dap tang ka jingbabe.
Namar kata donkam ban nang ban bam bad lehkmen ha ka jingkhiah kran.
Jowai, K’Lyngkot 23: U Myntri Rangbah ka jylla u Conrad K.
Sangma mynta ka sngi u la wan ban plie ïa ka PRIME Hub kaba don ha shong Wahiajer West Jaiñtia Hills District, ha ka jingïadonlang ki ar ngut ki symbud myntri ka jylla u ma Sniawbhalang Dhar bah Prestone Tyngsong ryngkat kiwei de ki myntri sorkar bad MLA, CEM JHADC, MDC bad ki sahep sorkar.
