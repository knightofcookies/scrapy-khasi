Kumjuh u samla Wankit Ryntathiang uba dei u publicity secretary ka KSU Jaiaw Langsning u la weng noh ialade na ka seng namar ba um sngew iahap ia ka jingpdiang ia ka ILP thymmai bad kawei pat ka daw, ka long ba la duh jingshaniah ha ki nongialam ka seng kmie.
Ka jingiehnoh kam ki dkhot ka KSU ka dang iai bteng haduh mynta ruh, ha kaba mynta ka sngi sa lai ngut ki nongialam katei ka seng na Umsning Pyllun Unit ki la weng noh ialde na ka jinglong dkhot bad ka KSU.
Kitei ki lain gut ki dei u Shanbha Sohtun, Sport Secretary, Umsning Pyllun Unit, u Sylvester Mawthoh Organising Secretary Umsning Circle uba dei ruh u Vice President ka Umsning Pyllun Unit bad u samla Paul Syiemlieh uba dei u Asst.
Secretary ka  Umsning Pyllun Unit.
Kitei ki lai ngut ki la phah ia ka shithi weng kam jong ki sha u President/Secretary KSU Central Body , bad ki la kdew ba ka jingeh noh kam jong ki baroh laingut ka dei na ka juh ka daw,  ki la kdew ba ka daw ba ki la weng noh ialade na ka KSU ka dei na ka daw kam ing hapoh ka seng kaba ki la ong ba kam don shuh ka jingsngewthuh jingmut, kiba la pynlong ban mih ka jingrai behseng ia u dkhot ba shitrhem ka KSU bad kawei pat ka daw ba ki la kdew ka dei kaba ki la ong ba dei ka jingbym burom shuh ia ka sur u paidbah ha Madan Student ha ka 30 tarik u naiwieng, 2013 lyngba ki jingiakhih dawa ILP.
Shillong, 3 Naitung:Ka ktien Khasi kam dei kaba duk shuh, haba ianujor bad kiwei ki jait ktien ha ka ri India, hynrei kawei ka jingduk ka long ba ki briew kim nang ban pyndonkam ia ka ha kiba bun ki khep.
Ka jingiathir halor ka phang,"Ka jingpynkylla ktien" ka la pynsngew ia kane kaba la pynlong da ka Sankardev kolej mynta ka sngi Thohdieng ba la iashim bynta da ki katto katne ki riew pyrkhat.
Ki nongkren ki la ban ba ki jingpynbeit bad ka jingpyndonkam kaba iahap tar katkum ka jingmut jong ki ktien, ka donkam bha na ki lad pathai khubor kiba pynmih man ka sngi ban hikai ia ki paidbah.
Ka jingkylla ktien bakla ki kot khubor, bun sien ka la ialam bakla ia ki paidbah bad ka pynlehrain ruh.
Ka Prof Badaplin War na NEHU, ka la ong ba ka jingpynkylla ktien ka don bun rukom, don kaba pynkylla ia ka jingkren jong u briew bad don kaba pynkylla ia ka jingthoh.
Ka la ong ba ban pynbeit ia ka jingmut jong ka ktien na ka jingspel ia ki dak, ka long kaba donkam ban sngewthuh ia ka jingmut jongka ktien.
Haduh mynta, ka rukom spel dak Khasi ia ki jait ktien kam pat don kaba long ryntih bad ka ai nuksa, kawei ka kot khubor ka spel da kumwei bad kawei pat ka spel dak da kumwei.
Hynrei ha kajuh ka por, kane kam dei tang ka jingbakla ne ka kam jong ki kot khubor, ki briew kiba don ha ki kolej, ki skulbah ruh ki don ka bynta ba kham kongsan ban leh ia kane.
Ka Kong War ka la ong ruh ia ka jingdonkam ban pynrung ia ka ktien Khasi ha ka 8th Scheduled ka riti synshar ka ri khnang ban ioh ia ka jingthuh watla ka ktien Khasi kam dei shuh kaba dang sahdien ha kiba bun ki bynta ha ka liang ka thoh ka tar, ka jingroi ki kot kiba har rukom.
Ka Kong Patricia Mukhim ka editor ka Shillong Times, haba kren plie ia kane ka jingiathir, ka la ong ba ki nonghikai Khasi ha ki kolej, ki skulbah ki dei ban ai ia ka jingthoh artikil shaphang kumno ban pynbeit ia ka jingspel dak bad ka jingmut jong ki ktien Khasi.
Kane ka lynti ka dei kawei ka ban pynbeit ia ka jinglong ryntih ha ka rukom spel dak ia ki ktien Khasi.
Katba u editor u kot khubor Dongmusa, u Bah Billy P Domes u la ong ba ki nongpynkylla Khasi ia ki ktien kiwei, dei ban long kiba sngewthuh bha ia ka jingmut namar ba bun ki khep ba ki jingthoh ki pynbakla ia ki jingmut jong ki kyntien.
Shwa ia kane, ka kong Sukjai Swer na kane ka kolej, ka la ong ba ka jingpynriew spah ia ka ktien, kam dei ban sei tang na lade hynrei ka donkam ban shim kylliang ruh na kiwei ki ktien kumba la leh ka ktien phareng kaba kylla riew spah namar ka jingshim kylliang na ki jait ktien bapher bapher.
Ia ka jingiathir la pyniaid da u Rangbah Sumar Sing Sawian uwei na ki nongthoh khubor ba paw jong ka jylla.
Nga kwah ban kylli shaphang ka essay “Ka jinghiar ka ktien khasi ha ka imlang sahlang"nga kwah ban kylly kawei.
Hato ka ktien khasi ka la kiew bha ha kane ka spah snem ba arphew wei?.
Shillong,4 Naitung:Ka jingleit khang dukan bar jylla ka KHADC mynta ka sngi ka la long kaba kham pher, namarba  ki pulit Enforcement ka KHADC ba la ialam da u Superitendent u bah P.
Sohphoh, ha kane ka kynti kim leit shuh tang ban khang ia ki dukan heh ki bym don laisen khaii, hynrei ki la leit ruh ban khang ia kito ki dukan ki khar die madan ki bym don ia ki kot ki sla kynthup ki dukan die kwai, bad ha ka juh ka por ki la kurup noh ia ki jingdie jong ki, bad ia katei ka KHADC ka la sdang na Iewduh.
Ha katei ka jingleit khang dukan bar jylla, mynta ka sngi ka KHADC ka la ioh ban khang haduh 11 tylli ki dukan, bad 3 tylli kiwei pat la khang ban kurup shisyndon ia ki mar ba ki bar jylla ki die.
Ki 3 tylli ki dukan ba la shah kurup mar ki kynthup ia ka dukan u Tapan Paul kiba die ia ki pla skul bad kiwei ki jait pla, ka dukan jong u Sumo Dhar uba die soh bad kawei pat ka dukan jong u Biswajit.
Haba kheinlang ia baroh ki dukan kiba ka KHADC ka la ioh ban khang tala, baroh ki la poi sha ka 51 tylli kata tang ha ka jaka ba hap hapoh ka Iewduh.
Ki 3 tylli ki dukan pat kiba ka KHADC ka la kurup ia ki mar jong ki, la shimti ia ki mar da ki pulit Enforcement, ha kaba la ioh jingtip ba ia ki mar pyut kum ki soh , ka tnad ka lah ban die lilam noh.
Haba ia kren u EM ba peit ia ka tnad khaii u bah Latiplang Kharkongor ha kamra treikam jong u, u la ong ba ha kane ka bynta ba-ar jong ka jingleit khang dukan la ioh ban khang 11 tylli ki dukan bar jylla, bad u la ong ba dang sah sa kumba 15 tylli ha Iewduh kiba dei ban shah khang, ha kaba ia dei pat bad kito ki dukan kiba la khang lypa ia ki dukan jong ki, u bah latiplang u la ong ba ka tnad kan ym shongthait, hynrei kan bteng ban leit khang biang ia kitei ruh.
U bah Latiplang Kharkongor u la ong ruh ba ka tnad ka la ioh bun ki jingujor na ki shnong bad ki sengbhalang na kylleng ki jaka kiba la kyrpad ban khang noh ia ki dukan bar jylla ki bym don tang ki kot ki sla ruh ha ki shnong bad ha ki dong jong ki, hynrei ia mynta u la ong ba ka tnad ka dang jurip bad ha kawei ka sngi kin sa khang lut plain ia kitei ki dukan bar jylla ki ba khaii be-ain khlem ki laisen khaii.
Shuh shuh u EM u la ong ba ka jingshlur jong ki bar jylla ban tur sha Iewduh ban pynlong kumh ka ktem khaii jong ki, wat la khlem kot khlem sla bad khlem laisen khaii ruh ka dei namar ba la 20 snem tam ym shym don ba leh eiei, dei na kata ka daw ba ki ruh ki shngain,  “Hynrei mynta ngin ym ailad , lada ym don laisen khang beit ha ban da khuid hi plain" ong biang u bah Latiplang haba kren sha ki nongthohkhubor.
Ha kaba ia dei pat bad ka laisen khaii ia ki Bank , u EM u la ong ba baroh ki bank Private ki hap ban ioh ia ka trading license lait noh kito ki bank ba la ithtuh ka sorkar ( Nationalised Bank) kiba ka tnad ka dang hap ban eksamin bha shuwa.
Shillong,4 Naitung:Ka kong Plastra Bina, kawei na ki nongap pahara ( Security Guard), ha ka jaka ialehkai Golf ha Golflink  ka la mynsaw jur bad kam lah shuh tang ban iaid ruh na ka daw ka jing shah shoh ha u Ieng skhem Khyriem bad lai ngut ki paralok jong u ha katei ka jaka.
Katei ka samla ka dei kaba sah ha Quarter jong ki Security Guard ha Golf Club, Shillong.
Ka daw ba kitei ki samla ki la shoh ia ka kong Bina ka dei tang namar ba ka la khang pyrshah ia ki ba kin ialehkai phutbol ha Golflink ha ka jaka ba jyrngam ba ki nongpyniaid ka Club kim shah ban ialehkai.
Utei u samla uba shoh ia katei ka nongap pahara u dei uba shong ba sah ha Pynthor.
Katei ka kkong ka la mynsaw jur , bad la pynkynriah ia ka sha Civil Hospital na ka bynta ki jingsumar, hynrei ki tyllong khubor ba la ioh lum la iathuh ba katei ka samla mynta ka la mih noh na Civil ban leit phah sumar Khasi noh.
Shuh shuh ka tyllong khubor ka la iathuh ba shuwa ba ka kong Bina kan shah shoh ha kitei ki samla, ki la kynroi teng ruh ia ka kumba saw sien, hynrei kam shym la don kano kano ka jingiaktah kti, dei tang mynta ka sngi ba ki la shoh ia ka haduh ba kan ym lah khie shuh.
La iathuh ruh ba hadien ba la ioh jingtip ia katei ka jingjia u Rangbah Shnong ka Pynthor u la wan ban ia kynduh ia katei ka nongap pahara na ka bynta ban pyniasuk hynrei na ka liang jong ka ka la kren shai ba kam treh ia suk.
U Iengskhem Khyriem, u la shah kem ha ki pulit, bad mynta u don hapoh along ki pulit, bad ka jingtohkit ia u ka dang iaid shakhmat ban ioh kem sa ia kiwei pat ki paralok jong u kiba la lait phet.
Shillong,7 Naitung:Hadien ba la bud dien ia ka kali kaba la kit ei ia ka nap ki pulit mynhynnin ka sngi, ki pulit ka jylla mynta ka sngi ki la lap ba u dei pynban u shipai uba la kit ei ia katei ka nap.
Utei u shipai u dei u Sepoy No.
14809341K uba la tip kyrteng kum u Subodh Sarkar jong ka Defence Security Corp 101 Area, ka kali jong ka kaba la shah pyndait nap ka dei ka maruti Van kaba don ia u nombar ML05D-2036.
Utei u shipai u ngat 14 sngi ha along ki pulit  ban shah tohkit.
Shillong, 7 Naitung:Ha ka 5 tarik myn ta u bnai ha ka por 10:15 baje mynmiet, uwei u pulit ITBP, uba dei ruh u Sub-Inspector uba la tip kyrteng kum u Dinesh Kumar,46 snem karta u la hap na jrong ka mala jong ka Aruna chal Old Secretariat Building,Shillong.
Ha katei ka por la pynkit ia u sha Civil Hospital, Shillong hynrei hab la poi sha katei ka Hospital i doktor u la iathuh ba utei u pulit ba la wanrah sha Hospital u la dep iap lypa.
Shillong, 4 Naitung:Ha ka jingpyrshang ban pynneh ia ki jingrwai ba rim kiba mih ha ki por mynshwa,  ka Jingkieng Ksiar Production (JKP) ha kaba u kaitor ba pawnam ka jaitbynriew Bah Rana Kharkongor lem bad san ngut kiwei pat ki la shim ia kane ka sienjam ban thaw ia ka Jingkieng Ksiar Fan Club (JKFC).
“Ka JKFC kan wad kumno ban iada ban pynneh ia ki rwai bad ban kyntiew ruh ia ki ha kane ka jaitbynriew", la ong u Bah Rana Kharkongor uba dei u nongseng ia ka JKP.
U Bah Rana uwei na ki kaitor Khasi, u la pynpaw ia ka jingsngewsih ban iohi ba ki jingrwai jong ki kaitor ba paw jong ka jaitbynriew ki la shu jah klep noh tang hadien ba ki la khlad noh na kane ka pyrthei.
“Ngam kwah ba ki sur bad ki jingrwai kin jah noh tang hadien ba la khlad noh jong ki nongrwai", la ong u Bah Rana.
U Bah Rana u la ong ba ka don ka lynti ba ki khynnah ki samla ki dei ban bteng ban pynneh bad ban kyntiew ia ki jingrwai barim ba la pynmih da ki kaitor.
U la ong ba ka jingmut ban thaw ia kane ka Club ka long hadien ba la iashong iamir jingmut bha hapdeng ki katto katne ngut.
“Khadduh khadwai, ngi la thaw ia kane ka Club ha ka 5 tarik Jylliew", la ong u Bah Rana uba dei u nongseng ka JKP.
‘Nga kwah ban iohi ba ki samla kin ioh ia ka lad ban sngap bad ban tem ia ki jingrwai Khasi khamtam kiba la mih ha ki por mynshwa", la ong u Bah Rana.
U la ong ba kane ka Club kan pyrshang ban pynroi ban kyntiew ia ki jingrwai Khasi ban pynpoi sha ki paidbah kiba sah sha jngai na ka nongbah ruh bad kito kiba sah shabar jylla ruh bad shabar ri.
“Haduh mynta, la pynmih kumba 28 tylli ki thup jingrwai Khasi hapoh kine ki lai phew snem.
Ka jingthmu ban thaw ia ka thup jingrwai Khasi ka long ban khring ia ki samla bad ki paidbah ban ieid ia ki jingrwai Khasi", la ong u Bah Rana.
U la ong ba ka thup jingrwai Khasi ba nyngkong la pynlaid paidbah ha 6 tarik Nohprah, 1982 bad hadien la pynmih sa da ka Jingkieng Ksiar Volume 1 bad Volume 2 bad Volume 3 ha u snem 1983.
“Ngi la rekod ha Kolkata ia ka thup jingrwai Jingkieng Ksiar da ka jingkyrshan na ki nongrwai na Kolkata", la ong u Bah Rana.
Ha u snem 1986,  u Bah Rana u la iathuh ba ka jingpynmih ia ka phlim Khasi ba nyngkong kaba kyrteng ka ‘Balei Ia Nga’.
“Ngi la pynmih ia ka phlim Adona (khana jingieid) kaba iadei bad ka imlang sahlang, ka jingiadei ha iing ha sem, ki paralok parajor bad ka jingieid", la ong shuh shuh u Bah Rana.
U la iathuh ba ki la thmu ban pynmih ia ka thup jingrwai ba thymmai ha kine ki sngi.
“Ngi don ruh ka jingthmu ban kyntiew ia ki samla ha ka sa rwai", u la ong.
Shillong,7 Naitung:Ha ka step jong ka 5 tarik mynta u bnai, ki pulit ki la ioh kem ar tylli ki trok kiba don ia ki nombar AS-01-DC-0005 bad AS-01-DC-2266, kaba la niah da u Lurstep K Bani bad u Sudhanya Debnath , kitei ki trok ki la shah kem hadien ba ki pulit ki la lap ba ki la kit dewiong ha Pyndenglawar kaba hap hapoh Nongstoin PS.
Ki pulit ki kurup ia baroh ar tylli kitei ki trok.
Shillong,7 Naitung:Ka shnong Lait mynsaw, ka shnong ba ka Mattilang Park ka don ryngkat ki shnong ba marjan kum ka Nong pyiur mynta ka sngi ki la pynlong ia ka jingwad shnong ia u Morningstar Lyngdoh uba la suba ba u dei u rangbah uba la pyniap ia ka lok la jong da kaba mait da ka wait na ryndang.
Katkum ki lad khubor, la iathuh ba ha ka shnong Laitmynsaw kynthup ki shnong ba marjan mynta ka sngi ki la pynlong ka jingkhang shnong bad barorh ki rangbah kitei ki shnong ki la shong sngi na ka bynta ban leit wad da ka shnong ia utei u Morning star uba la jah klep hadien ka jingiap ka lok jong u.
La iathuh ba ha katei ka jingwad shnong, la wad kylleng ki jaka bad ki shnong ba marjan bad la wad ruh ha baroh ki khlaw ki btap kiba don marjan bad ka shnong, hynrei kim shym la lap bad iohi syrngiew eiei.
La pynlong ia katei ka jingwad shnong dei hadien ba ki paidbah katei ka shnong ki la ioh sngew ia ka khubor hamsaia ba utei u rangbah u don hajan shnong.
Ka jingjah klep u Morning star hadien ba ka lok jong u ka la shah pyniap ka la pynsuba jur ia baroh ki nongshong shnong ba lehse u lah ban dei ma u hi uba la pyniap ia ka.
Katei ka jingshah pyniap ka longkmie  kaba la kynnoh ba dei hi u lok jong ka ka la pynbitar jur ia ki paidbah bad ki bor shnong ki la shim da ka rai ban shu wad shnong noh ia u.
Lah ban pynkynmaw ba ha ka 3 tarik mynta u bnai ki pulit ki la lap ia ka metiap jong ka longkmie Dwisphida Dkhar, 55 snem karta  na kawei ka lum kaba ju rep phan,  la lap ba ia ka kong Dwis la mait da ka wait na ryndang jong ka , bad katei ka jingjia ka dei ha ka shnong Laitmynsaw , kaba hap hapoh Jhalupara.
Ka kong Dwis ka don 5 ngut ki khun, ha kaba uwei na u khun rangbah jong ka u la kynnoh ba ka u kpa jong u -u la kam ba dei u kpa ba la pyniap ia ka kmie jong u , bad u la ioh ia kren bad u kpa lyngba ka phone.
Hadien katei ka jingjia u kpa jong ki u la shu jah klep noh jar.
Shillong,7 Naitung:U bah M.
Shullai, Junior Engineer ka tnad PHE u la ujor sha ki pulit ka Jowai PS ba ha ka 4 tarik mynta u bnai, katba u dang leit jurip ia ka Sohphoh Water Suply Scheme (WJH) u la lap ba ar phew lai tylli ki Pipe um kiba don ka jingheh kaba 50mm ki la shah tuh.
Ki pulit ki dang tohkit ban ioh kem ia kiba donkti.
Shillong,7 Naitung:Ka jingkloi ki shipai ka Assam Regiment Centre, ban kner ia ki kti iarap jong ki , ki la lah ban pyllait im ia ki khynnah samla kiba don shi sumo ha ka jingjia aksiden kaba la jia mynta ka sngi hakhmat khyrdop shipai.
Katei ka jingjia ka la jia ha ka por 5:30 baje janmiet ha  main gate jong ka of Assam Regimental Centre.
Ha katei ka sumo ki la don haduh 21 ngut ki samla kiba la ia shong khapngiah bha ha kawei ka sumo kaba don ia u nombar   ML 05 G 9057, hynrei namar ka jingkit palat u nongniah um lah ban teh lakam shuh ia ka kali kaba u niah bad ka kali ka la kylla noh.
Haba la iohi ia katei ka jingjia, ki shipai kiba ap pahara ki la mareh wut wut ban ai jingiarap ia kite ki samla bad ki la pynkit mar-mar sha MI Room jong katei ka  Centre ha kaba u  Regimental Medical Officer u la io ban sop ban spain ia kiba mynsaw.
Uwei na kiba la mynsaw kham jur u dei u  Immanuel Lalrokung  uba shong basah ha Demthring, 9 ngut ki la mynsaw malu mala.
Kitei ki samla ki dei kiba dang wan ialehkai phutbol na Mawshbuit.
Shillong, 7 Naitung:Ki dak ki shin ka jingorpait ka KSU ki la nangjur ha kaba 33 ngut ki dkhot shitrhem jong ka KSU Umjaiur Unit bad ar ngut ki nongialam jong ka Mawlai Circle ki la rai ban iehnoh ia ka seng naduh hynne ka sngi Nyngkong.
Ha ka jingpyllait khu bor hynne ka sngi kitei ki dkhot jong ka KSU Umjaiur ki la ong ba ka daw ba la pynlong ia ki ban iehnoh ia ka seng ka long halor ka nongrim ba ka jinglong shah shilliang ki nongialam ka seng kmie ban kdup ia u soh pyut bad ban bret ia u soh bha.
Ki la ong ba ia u Pre sident barim jong ka KSU Mawlai Circle u Bah Don boklang Kharlyngdoh uba la shakri 16 snem ha ka seng la beh seng tang hapoh 6 kynta.
“Aiu kan jia ia kiba shakri malu mala tang kumba 5 snem eiei", la ong kitei ki dkhot KSU Umjaiur.
Ki la ong balei ki beh seng tang ia uwei namar bdon bun kiba la mih jyndat na ka jingialang ka General Executive Council (GEC) bad kane ka jingleh kam long kaba shongnia namar ba ki don bun kiba mih jyndat hynrei khlem beh seng ia ki.
Shuh shuh ki la ong ba ka jing wanrah ia ka jinghiapher thain hapoh ka seng ka long ka jingmynsaw ia ka jaid bynriew rit paid Khasi.
Ki la ong ruh ba ka jingkren bein ia ka shnong Mawlai ba haduh katno ki sngew khlain bad ka jingiaid lait ia ka sur jong u paidbah ba la long ha madan student ban dawa ia ka ILP kam dei kaba shongnia, hynrei la pdiang pynban da ka modified ILP.
“Kane ka dei ka mat ba kongsan ba ngi duh jingshaniah ia ki nongialam ka seng kmie namar ba ki iapein ia ka ILP sha ka M-ILP (Mukul-ILP)", ki la ong.
Kine ki dkhot jong ka KSU Mawlai Umjaiur ki la rai ruh ba ia ka U-16 u Tirot Sing Syiem Memorial Football Tournament 2014 ba ju pyniaid da ka KSU Umjaiur Unit la 7 snem, la pynkylla noh ia ka kyrteng jong ki nongpyniaid sha ka Mawlai Umjaiur Tirot Sing Memorial Football Committee kaba ki nongpyniaid kin dei ki KSU ba la iehnoh.
Ha kawei ka liang ar ngut ki nongialam ka KSU Mawlai Circle kynthup u Bah Allan Star Marwein uba dei u Environment & Cultural Secretary u la iehnoh ia ka seng namar ka jingbym hun ia ka M-ILP (Mukul-ILP) bad ka jingbeh seng khlem nongrim ia u President ka KSU Mawlai bad ka jingpyndam jubor ia ka KSU Mawlai baroh kawei.
Katba u Bah Kitboklang Khongwar uba dei u Discipline Secretary ka Mawlai Circle u la rai ban ieh noh ia ka KSU namar ka jingduh jingshaniah ia ki nongialam ha kaba iadei bad ka jingiakhih dawa ILP bad ruh ka jingbeh seng ia u samla Donboklang Kharlyngdoh.
Shillong, 7 Naitung:Ka KSU Thyllaw Border Unit ka pynpaw ka jingsngew  bitar ia ka jingduh bording kaba man ka por shwa ban sdang ki jingialehkai ka World Cup.
Kane ka jingduh bording ka la pynbitar ia ki paidbah namar ba shwa ban sdang ka jingialehkai kata naduh 9 baje janmiet ka bording ka jah beit man ka sngi bad ka meh haduh ban da poi ka por 7 baje mynstep.
Ka KSU ka kyntu iaka tnad MeECL Mawsyn ram ba kan shimkhia namar kane ka jingap khmih lynti jongki paidbah ban iohi iaka jingialehkai World Cup ka pynbitar iaki namar ba shwa ban sdang ka jingialehkai ka light ruh ka jah bad ka mih pat ynda kala dap 7 baje mynstep.
Ka seng ka kyntu ia katei ka tnad ba ka dei ban sangeh ka jingpynlip bording ha ki kynta ba don ka jingialehkai phutbol, namar ba ka dei ruh ka jingialehkai kaba iohi tnag shisien saw snem.
Ia kane ka kyrwoh la pyllait da u Bah Ebanjune Ramsiej, President KSU Thyllaw Border Unit.
Nongpoh, 07 Naitung:Ka jingpyntuid jaboh jong ka kompeni Megha laya Agrovet Private Ltd sha ka tyllong umbam umdih jong ka Wah Um trew kaba don ha ka shnong Khlieh Umtrew bad Mawthei, ka la pyn long ia katei ka um ba kan ym long shuh ban bam ban dih ne ban pyndonkam na ka bynta ki nongshong shnong kiba tan ia katei ka um sha ki shnong ki thaw jong ki, la ong ka report na ka tnad wad bniah ia ki um dih um bam ia kaba la tip kum ka King Edward VII Memorial Pasteur Institute and Medical Research Institute, Meghalaya, Shillong.
Ka jaboh ba katei ka kompani ri syiar ka la pyntuid sha katei ka tyllong umbam umdih ka dei da ka eit syiar suda bad ba ki Rangbah Shnong ka thaiñ Nongjri-Umsning ki la iakhih bha halor kane ka jingleh katei ka kompani kaba la ktah shi katdei eh ia ki paidbah kiba pyndonkam ia katei ka um kum ka umdih umbam.
Ka kaiphot kaba la wanrah da katei ka King Edward VII Memorial Pasteur Institute and Medical Research Institute, Meghalaya, Shillong, ka pyni shai ba katei ka um kam long shuh ban pyndonkam ia ka kum kawei na ki um ba lah ban bam ban dih ia ka bad ba ka Umtrew River Protection Committee jong ki shnong kiba pyndonkam ia katei ka um kum ka umbam umdih ki la pyrshah jur ia katei ka jingleh katei ka kompani.
Dang shen katei ka committee jong kitei ki shnong ki  la leit jurip ryngkat bad ki bor District ka Ri-Bhoi bad kaba sngewlyngngoh ka long ba haduh mynta kam shym la don satia kano kano ka jingshim khia na ka liang ki bor district bad ba katei ka Committee khlem shongthait ka la wad ia ki lad ki lynti lyngba ka tnat PHE kaba pynioh ia ka skhim ban tan umbam sha ki shnong bapher bapher bad lyngba katei ka tnat la phah test ia katei ka um bad la lap syndon ba katei ka um lyngba katei ka kynhun ki nongwad bniah ia ka jinglong ka um, ki la shem ba kam long shuh ban pyndonkam ia ka kum ka umbam umdih, la kynnoh u Bah C Shadap, chairman ka Synjuk ki Rangbah Shnong ka Lum Manik Raitong Area, u Bah F Nongkseh, chairman ka Umtrew River Protection Committee bad u Bah N Nongsiej, Rangbah Shnong ka Nongjri Ummawbuh.
Dang shen ruh, ki la iathuh ba ki bor ka KHADC, ki la jurip lang bad ki Rangbah Shnong ia katei ka kompani kaba pyntuid ia katei ka eit syiar, hynrei haduh mynta katei ka kompani ka dang bteng ban pyntuid haduh kine ki sngi ia katei ka jaboh eit syiar kaba la pynlong ka jingma ia ka koit ka khiah.
Kitei ki riew rangbah ki la buh ruh ia ka jingkylli, lada ka DC kam pat leh ei ei ia katei ka kompani bad lada jia ei ei kaba sniew ia ka koit ka khiah jong ki nongshong shnong kiba pyndonkam ia katei ka um kum ka umbam umdih jong ki, mano ban bahkhlieh ia ka koit ka khiah jong ki paidbah? bad ha kajuh ka por kitei ki Rangbah Shnong ki la kyrpad ruh ia ka KHADC ba kan ym ai satia ia ka Trading license sha ki bor katei ka kompani kaba la wanrah jingma ia ka koit ka khiah jong ki paidbah.
Ki la ong ruh ba lada ka sorkar bad ki bor district kim lah ban peit ia kane ka jingma kaba katei ka kompani ka la long ka diengpyngkiang ia ka koit ka khiah jong kiba paidbah, na ka liang jong ki, kin ym bahkhlieh lada jia kaei kaei kaba sniew ia katei ka jaka ri syiar.
Shillong,7 Naitung:Ha ka sngi saitjain ba la dep ki pulit ka Delhi ki la lap ia kawei ka metiap jong u samla na Manipur na kawei ka nala ha Chirag,Delhi kaba don sha thain shathie ka Delhi.
Utei u samla 28 snem u dei na ka jylla Manipur.
Haduh myngta ki bor pulit kim pat tip ia ka daw ka jingiap utei u samla, bad la phah ia ka met iap jong u sha hospital na ka bynta ban leh ia ka Post Mortem.
Haduh mynta ki pulit kim pat rejistar case ia katei ka jingjia.
Kat kum ka khubor pulit la iathuh ba utei u samla ba iap u dei uba la tip kyrteng kum u Wilungbou , uba shong ba sah ha Naraina , la ong ba utei u samla u la leit sha kawei ka jingkhawai sha ing u paralok jong u ha Chirag Delhi, shuwa ban lap ia ka metiap jong u.
Uwei na ki nongsakhi uba la iohi markhmat ia u Wilungbou u la iathuh ha ki pulit ba u ruh u dei u nongshah khot sngewbha sha katei ka jingkhawai, bad u la iohi ba u Wilung uba trei bad ka kompeni BPO u la mareh sha katei ka jaka bad rynsied hapoh nala.
Utei u ba la iohi ia u Wilung, u la ong ba um tip ia ka daw balei ba u la leit ban rynsied hapoh nala, u la ong ruh ba um tip la utei u samla u ia don daw badno badno.
Ha ka sngi u Blei, u Joint CP Robin Hibu ryngkat bad u  DCP B.
S.
Jaiswal ki la leit sha katei ka jaka ba la jia katei ka jingjia,  “Haduh mynta ym pat rejistar case, namar ba ym pat tip ia ka daw ka jingshah pyniap bad ka daw ruh ka dei namarba u nongsakhi um lah ban batai bniah ia katei ka jingjia, hynrei ki pulit ki pynkit ia ka metiap ban leh ia ka post mortem bad ia ka ripod la kyrmen ban ioh mynta ka sngi, hadien kata ngin sa rai kaei ban leh" ong u heh pulit Delhi uba la shimti ia katei ka case.
Shuh shuh ki pulit ki la ioh ban tohkit na uwei na ki paralok u Wilungboa,  uba la iathuh ba ha katei ka miet u Wilung u la buaid bha ha ka por ba u mih na ing khawai bad u la shu mareh, bad hadien khyndiat minit u la iohi ba u Wilung u la rynsied sha nala, tang mar ia iohi ia katei ka jingjia utei u paralok jong u u la pyntip sha ki pulit, bad ki pulit ki la wan sha katei ka jaka bad lap ia ka metiap.
Ki pulit ki la iathuh ba ki don ki dak mynsaw ha ka khlieh u Wilungboa bad ki bynta ba sharum ka met jong u, na ka liang ki pulit ki suba jur ba katei ka jingiap u Wilung ka dei namar ka jingshah lute.
Shillong,7 Naitung:Hadien ka jingkhyn ra Trading License ka KHADC ha Iew, mynta pat sa ka seng ki nongshna phlim Khasi ki la kyndang ia kito ki dukan kiba thep phlim bad jingrwai Khasi, ia katei ka jingkyndang ka Joint Action Committee ki nongshna phlim ka la sdang shuwa na ki bynta ka Iew Mawlong.
Ka JAC ki Meghala ya Film makers  Association kaba kynthup ia ki nongshna phlim Khasi bad Jaintia,ha ryngkat ka jingsynran lang da ki pulit ka Cantonment Board bad kumjuh ruh ki  CRPF, ki la leit sha ki dukan Kompiwtor ha ki bynta ka iew Mawlong.
Ha katei ka jingkhynra ba nyngkong ki la ioh ban kurup saw tylli ki dukan kiba ju mlien ban die sha ki paidbah ia ki jingrwai bad phlim Khasi lyngba kaba thep sha ki Memory Card ki Mobile jong ki.
Ka JAC kaba la leit lang bad ki pulit mynta ka sngi ki la kurup ia ki Pendrive, ki Mobile ba pyndonkam ki nongshong dukan ban die thep phlim, bad la kem ruh ia saw ngut kitei ki briew ba shong ha kitei ki dukan.
Shuwa ban pynlong ia katei ka jingkhynra, ki nongialam ka JAC ki la leit ban ia syllok shuwa bad ki pulit bad hadien kata ki la ia mih khrui na Cantonment Beat House ban leit khynra ia kitei ki dukan  kiba die be-ain ia ki phlim Khasi.
Tang ia mih na Cantonment Beat House  ki pulit ryngkat ka JAC ki la ioh ban kurup shuwa ia kawei ka dukan kaba don mar pyrshah bad  katei ka thanad pulit, bad nangta ki la ioh ban kem sa ia kawei kaba don ha Police Point, Iewmawlong, kawei pat la ioh kem na Iewmawlong hi bad sa kawei pat la ioh kem na Iewduh.
Haba ia kren bad ki nongialam ka JAC ba kynthup ia u bah Commander Shangpliang, u President ka Meghalaya Film Makers Association, u la maham tyngeh ia kito ki dukan thep jingrwai ne phlim ba nangne shakhmat kim dei shuh ban die ia ki jingrwai bad phlim Khasi, u la maham ruh ia ki paidbah ba kim dei ban thep phlim Khasi ha ki mobile jong ki da katei ka rukom tuh, u la kyntu ia ki paidbah ba ki dei ban pyntip sha ka JAC lada ki lap ba don ki dukan kiba leh pyrshah.
Lah ban pynkynmaw ba katei ka dei ka mat kaba ki nongshna phlim Khasi ki ju pynpaw , ba ka jingdie tuh ia ki phlim bad ki jingrwai Khasi ka la wanrah ia ka jingduhnong kaba khraw ia ki nongshna phlim , bad kaba long ruh kum ka jingkhanglad ia ki ban bteng ia katei ka kam shna phlim.
Kham hadien la ioh jingtip ba kiba shah kem ha katei ak jingdie tuh ia ki phlim khasi ki dei u Vicky Mishra bad u Donbor Marbaniang, ki pulit ki kurup noh ia ki kompitor jong ki.
Shillong, 7 Naitung:Lai ngut ki khynnah bap het na jaka set Juvenile Home kaba don ha Cleve Colony, la ioh biang ban bat ia ki ha ka sngi ba bud.
Kine ki khynnah ki la phet na katei ka jaka set ha ka step sngi Thoh dieng.
Ka thymmei khubor ba la iohlum, la iathuh ba uwei la ioh bat ha kajuh ka sngi ha ka por janmiet katba ar ngut kiwei pat la ioh bat ha ka sngi kaba bud.
Hynrei lai ngut kiwei pat ym pat ioh kem satia naduh ba katei ka sngi ba ki la lait phet na katei ka jaka set.
Ha kane ka sngi Thohdieng ha ka por myn step phyrngab hynriew ngut ki khynnah kiba shah set ha katei ka jaka set namar ki kam runar ruser, ki la phet da kaba shim kabu ia ka jinglong jot katei ka jaka set.
Katkum ka khubor ba la iohlum, ka jingioh bat biang ia kitei ki khynnah, ka dei namar ka jingtrei shitom ki nongtrei katei ka tnad ban wad ryngkat ka jingiatreilang bad ki pulit ka nongbah.
Ki khynnah kiba hapoh 18 snem, kiba leh ia ki kam runar, haba ki shah kem, la buh ha katei ka iing na ka bynta ban sneng ban kraw ia ki ba kin kylla kaba mut sha ka jingim kaba khuid bad kaba bha.
Shillong, 7 Naitung:U Myntri Rangbah ka jylla Meghalaya u Dr  Mukul Sangma u la ong mynta ka sngi Nyngkong, ba ka sorkar kan sa pyn mih sa 36 tylli ki police station thymmai na ka bynta ban pynkhlain shuh ia ka jingtrei kam jong ki pulit.
Kane ka jingkren jong u Myntri Rangbah ka lah ban urlong shisha hadien ba u la lah ban thaw saw tylli ki district thymmai shisien leh ha ki snem ba la dep.
U Dr Mukul u la kren ia kane ha ka jingplie ia iing thymmai hapoh Ampati police station.
U Myntri Rangbah u la ong ba ka sorkar kala bishar bniah mynta hangno ban buh ia kine ki police station bad ka jingbuh ia kine ki ktem pulit, ka long ban iakhun pyrshah ia ki kam pyntriem bad ki kam runar ruser ha ka jylla.
“Kane ka long ban pynbha shuh shuh ia ka jingtrei kam jong ka tand pulit", la ong u Myntri Rangbah bad bynrap, ba ka jingthmu halor kane, yn sa pynrulong shen.
U Myntri Rangbah ha kawei ka liang, u la kubur ba ka don ka jingduna birew ha ka tnad pulit ban iakhun pyrshah ia ki nongleh kam sniew bad ia ki kam lehnoh ha kane ka jylla bad, dei na kane ka daw ba ka sorkar mynta kala shim ia kane ka rai ia ka sienjam ban pynkhlain shuh ia ka tnad pulit.
U Dr Mukul u la ong ba ki pulit ki don ka jingiadei bad ki paidbah kaba man ka sngi bad ki long ki nongai jingshngain bad ka long kaba donkam ban tei ia ka jingiadei hapdeng ki paidbah bad ki briew jong ka ain khnang ban tehlakam ia ki kam sniew.
U la kyntu ia ki briew ba kin kiar na ki kam ba sniew.
U la pynpaw ia ka jingsngew bynniaw namar ba kumba ka long mynta ki paidbah ki duh ka jingshaniah ha ki pulit bad ki iing bishar na ka daw jong ka jingslem palat ka jingbishar.
U la ong ba ka  South West Garo Hills district, kaba jan bad ka Bangladesh la pyndon kam da ki kynhun riew pyntriem kum ka lynti ban rah bor ia ki briew namar ka jan sha Bangladesh bad kiwei ki kam beain.
Shillong, 7 Naitung:Ka kynhun ki heh ka tnad sor bad ki majistrate na Nongpoh kin leit ban jurip ia ka Khanapara ha kane ka sngi Hatmajai ban wan halor ka jingkynnoh wan skud jaka ka Assam da kaba pynieng da ka Iingbasa ne Five Star Hotel kaba don hajan ka Guwahati ha khappud ka Meghalaya bad ka Assam.
U Acting Deputy Commissioner ka Ri Bhoi Bah KL Nongbri ha kane ka sngi Nyngkong u la ong ba kin hiar lashai sha katei ka jaka ban wad ia ka jingshisha.
Ka Iingbasa ka don tang shi pda maw na " Koinadhora" kaba dei ka jaka sah u Myntri Rangbah ka Assam.
La don ka jing kam ba katei ka jaka ka dei jong ka Meghalaya, hynrei la ai sngewbha noh sha ka Assam ban shna ia ka Iingsah jahthait  kaba khot ka Indira Bhavan ha ki snem 1970.
Ha kane ka sngi Saitjain, ki dkhot ka Ri- Bhoi Youth Federation (RBYF), hadien ba la ioh ia ka jingujor na ki khlieh nongsynshar katei ka thain, ki la leit ban jurip ia ka jaka ba shna ia katei ka Iingbasa ha Them Marwet, Khanapara bad ki la pynsangeh shi syndon ia ka jingshna ia katei ka Iingbasa ba la dei trai lang u Ram Avtar Agarwal bad u Suresh Prithani.
Hynrei,  ym shym la ujor FIR eiei da ki trai katei ka Iingbasa halor kane ka jingjia.
U Bah Nongbri  u la ong ba katkum ka rekod, katei ka jaka ka dei jong ka Meghalaya hynrei yn pynshisha ha ka jingjurip lashai ka sngi.
Katkum ka jingong u khlieh nongsynshar, ka Raid Marwet u Bah K Syiem bad ki Rangbah shnong ka Khanapara Bah Jeromi Lyngdoh, u Agarwal uba dei na Assam u la kam ia ka jinglong trai ia katei ka jaka ba la thied na  ka Saikordor Rumnong.
Kitei ki khlieh nongsynshar ki la kynnoh ba ka jaka ka dei jong ka  Meghalaya bad ka Rumnong kam shym la shim permishon na ki nongpyniaid shnong haba die ia katei ka jaka.
Shillong, 7 Naitung:U bah Fredrick Khar mawphlang, Vice President barim jong ka Khasi Students Union (KSU)ula pynmih kyrwoh mynta ka sngi, ha kaba ula ong ba ka jingleit jong u ban pyn iasoh bad ka seng HNLC, ka dei da ka mon sngew bha jong u bad ula kyntait ruh, ba ka jingleit iasoh jongu bad katei ka seng, ka dei na ka daw, ba ka don ka jingiapher jingmut bad ki nongialam jong ka seng KSU.
U bah Fredrick, ula kren shai shuh shuh, da kaba ong,ba um kwah ban im ia ka jingim, ha ka jing shah pyniaid jong ka sorkar Hindustan.
“Nga kwah ban ieng ban iada ia ka hok jong ka jaitbyn riew, ha ki kyndon treikam jong ka seng HNLC bad nga kyrpad ruh ia kidkhot jong ka seng KSU, ba lada jia ba ngim ia tylli tang ha ka jingialam jong kawei ka seng, kumno ba ngin lah ban ia tylli bad ki 13tylli ki seng, kiba iakhun, na ka bynta ban pynioh ia ka jingdawa ILP ha ka Jylla".
Ka jingiakhun na bynta ban pyntreikam ia ka ILP, ka dei ka jingiakhun kaba khraw ia ka jaitbynriew Hynniewtrep bad halor kane ka phang, U Bah Kharmawphlang, u ong ba ka sorkar BJP, ka don ia ka jingthmu mynta ban weng noh ia ka article 370 ha Jammu and Kashmir, na ka bynta ban ailad ia ki nong India, ba kin thied jaka puta, ba kin ia poi kha bad ki trai shnong bad ba kin seng kam khlem kano kano ka jingpynthut ne ka jing pynwit bad katei kajuh ka sorkar BJP, ka thmu ban buh ia ka article 370 ha Goa, ban khanglad ia ki briew kiba nabar, ba kin thied jaka puta ha katei ka Jylla bad utei u nongialam jong ka seng HNLC, u kren shai ruh ba um tip ia kaei ka jingmut, kaba don ia ka sorkar BJP, ha kaba iadei bad ka jing pyntreikam ia ka ain ILP ha Manipur bad ha Meghalaya ruh kumjuh.
U bah Kharmawphlang, u kren diaw ruh, halor ka jingmih ka jing or pait jong ka seng ha kine ki sngi, ha kaba ula ong ba na ki 13tylli ki seng, ka don ka jingiapher jingmut tang ha ka liang jong ka KSU.
“Nga suba ba ka don kaei re kaei kaba ki briew jong ka sorkar,ki la ioh ban rung ban pyn ia pait ia ka KSU, halor ka mat jong ka ILP.
Ka kyntien ban pynbeit ia ka ain ILP, ka dei ka buit ban pynmih ia ka jing ia pher jingmut, ka jing ia thaw kynhun bad ka jing ia isih, ong shuh utei u nongialam barim ka seng.
La ong shuh shuh da U bah Fredrick, ba ka ain ILP, ka dei kaju bad kumta kaba dei ban sngewthuh, ka long ba katei ka ain  EBFA (Eastern Bengal Frontier Act 1873), ka dei beit ka ain bad ka bym don jingmut eiei ban dang pynkylla ia ka.
Lah ban pynkylla ia katei ka ain, kumba la leh ha Nagaland bad ha Mizoram, katba kum ka jinglong jingman jong ki briew ha kitei ki jaka.
Ka ain EBFA, ka don ia ka jingthmu ban peit ia ka jingwan jong ki briew kiba nabar, namar ba ha kito ki por, ym don skul bad ym don samla pule kiba wan na shabar, ym don nongtrei ki ban wan na shabar, namar ym don ophis satia bad ka trei ka ktah lane ka khaii pateng ruh kam don bad ka jingdonkam nongtrei ruh ka duna bha.
La ong U bah Kharmawphlang, ba lada jia ba ym pynbeit ia ka ain EBFA, kumta kan long ka bym don jingmut eiei ruh em, namar ba mynta ka daw, kaba kongsan, ka long ban khanglad ia ka jingwan tuid ki briew kiba nabar.
La kyrpad namarkata da U Bah Fredrick, ia ka KSU bad ki 13tylli ki Sengbhalang, ba kin poi sha ka jingiabeit bad ia sngewthuh jingmut lang, ba u paidbah, un nym sngewthuh bakla ia kane ka jingiapher jingmut kaba don ha ki.
Ka khubor ba khadduh, na utei u nongialam, ka long ruh ban U Khynriam, U Pnar, U Bhoi, U Lyngngam bad U War, ki dei ban don ka jing ia tylli kawei, wat la ki don la ka jong ka jong ka jingsngew halade shimet ne ha ka jinglong jingman jong ka seng sain pyrtheiruh kumjuh.
Shillong, 8 Naitung:Ka North Eastern Hills University (NEHU), ka la pynmih mynta ka sngi, ia ka result jong ka Final Year BA (Hons) bad ki 2,697 ngut kiba ialeh, kiba pass, ki don 2,425, kaba long 89.
91 percent.
Na bynta ka eksa min BA(Pass), ki don 5,134ngut kiba ialeh bad 3,718ngut kiba pass, kaba long 72.
42 percent.
Kiba wan sha khmat eh, ha ka BA (Honours) ki long ka Nancy Malsawmkim kaba ioh 78.
38 percent na Women’s College, Shillong bad nangta ka Grace Lhouvum, kaba ioh 74.
,75 percent na Women’s College, Shillong bad ka Miyang Jiji, kaba ioh 70.
25 percent na Women’s College, Shillong.
Kiba wan shakhmat eh, ha ka BA(Pass), ki long ka Donglal Muan Vaiphel, kaba ioh 64.
57 percent na Bissau College, Shillong, nangta U Kitboklang Warshong, uba ioh 61.
36 percent na Morning Star College, Shillong, ka Balarihun P Nongrum, kaba ioh 60.
36 percent na Sankardev College, Shillong, ka Ibanrilang Thangkhiew, kaba ioh 60.
14 percent na Umshyripi College, Shillong, ka Sumona Anima Costa, kaba ioh 60.
00 percent na St Mary’s College, Shillong, U Kennedy Dhar, uba ioh 60.
00 percent na Raid Laban College, Shillong bad U V  Thangrouding uba ioh 60.
00 percnet na Umshyrpi College, Shillong.
Shillong, 8 Naitung:Khyndai ngut ki dkhot jong ka seng runar ka A’chik Songna An’pa chakgipa Kotok (ASAK) ki la shah kem mynta ka sngi na ki thain bapher ba pher jong ka William nagar ha East Garo hills district.
Kine kiba shah kem ki  kynthup ar ngut ki nongialam ba kham ha khmat kiba bat kum ki Area Commander (AC).
Ki ar ngut ki nong ialam kiba paw khmat kiba shah kem ki dei u Area commander jong ka Wil liamnagar East u Merak Sangma ba khot sin kum u Suanggre bad u Operational commander u Dinesh Ch Marak ba khot sin kum u Blackboard.
Ia kine ki khyndai ngut la ioh kem da ki pulit ha ka jingkynra hynne ka step ha ka thain Williamnagar bad Rongjeng, la ong u heh pulit.
Hynriew ngut la ioh kem na Williamnagar bad lai ngut na Rongjeng.
Nalor kine ki ar ngut ki nongialam ba la shah kem, kiwei pat ki ba la shah kem ki kynthup ia u Minibirth Sangma, u Pagal Sangma ba ju khot u Balwa, u Walman Sangma, u Isak Sangma, u Selbi Arengh, u Sabat Marak bad u Rikran Momin.
Ki pulit ki la  iathuh ba kine ki dkhot jong ka ASAK  kiba la ioh kem hynne ka sngi ki dei ki dkhot barim jong ka Garo National Liberation Army (GNLA) bad ki dei kiba la thwet jur da ki pulit ka Garo hills namar ka jingdonkti ha ki kam pyniap bad rahbor.
Ka ASAK ka dei ka kynhun ba la thaw da u nongialam barim ka GNLA u  Reading T Sangma.
Katkum ka jingiathuh jong kitei ki dkhot ba shah kem ha ki pulit, u Commander-in-chief ka GNLA u Sohan D Shira u la lum spah da ki klur na ki kontraktor, ki nonghaii, ki kompeni BSC C&C bad na ki nongkhaii dewiong.
Katkum ka jingiathuh jong kitei ki dkhot ka ASAK, u Sohan u la kamai spah haduh T.
30 haduh T.
40 klur bad ka GNLA mynta ka kwah ban don ka jingsangeh iasiat bad ka sorkar khnang ba un lah ban iakhun ia ka elekshon Garo Hills Autonomous District Council.
U heh pulit, u la ong ba kitei ki dkhot ka ASAK ki la diaw ia ka jingleh jong u Sohan uba rhah ia ka pisa bad ki la phet noh na ka seng GNLA bad ki pyniasoh bad ka kynhun jong u Reading bad ki la thmu ban ai jingsneng ia u Sohan namar ka jingshet kylla ia ki paidbah Garo.
Ki la iathuh ruh ba u Reading T Sangma uba dei u Coomander jong ka ASAK, u la don ka jingiapher jingmut bad u Sohan bad u la mih noh na ka seng hadien ba u Sohan u la pynhiar na ka kam Finance Secretary sha ka kam Grievance secretary ka GNLA.
“Katkum ka jingiathuh kiba shah kem, u Sohan D Shira  u la pyndonkam ia ka jait Shira ban long ki dkhot ba kham hakhmat bad u la thung ia u D Shira kum u Area commander  ka GNLA, u Rakkam kum u Area Commander ka Nongwalbibra.
U Piliport D Shira kum u Area Commander ka Resu" la ong u heh pulit.
Na kine ki dkhot ka ASAK, la ioh kurup 3 tylli  pistols, ki tiar ialeh bad kiwei ki kot ki sla.
Shillong,7naitung:Ka jingjia aksiden kaba shyrkhei ka la jia mynta ka sngi ha Thadlas kein, ha kaba kawei ka kali maruti Aulto ML05 E 2749  ka la shah tynrah, ha katei ka jingjia 2 ngut kiba shong hapoh katei ka kali ki iap hashen katba uwei pat u la mynsaw.
Katei ka jingjia ka la jia ha ka step phyrngap jong ka 7 tarik u naitung ha ka por 3:30 baje, katei ka jingjia ka la jia ha Thadlaskein,West Jaintia Hills ha surok bah, ki 2 ngut kiba la iap hashen la tip kyrteng kum u  Jondari Passah 27 snem u ba na Ladthadlaboh Petrol pump Jowai bad uwei pat u  Damechanlang Dkhar 25 snem na Khimusniang Jowai.
katba u Samroi Syieh 25 snem uba na Khimusniang Jowai u mynsaw.
Ia katei ka Maruti la wan tynrah da kawei ka kali ba bud nadien, bad haduh mynta ym pat don jingtip eiei ia katei ka kali ba tynrah, namarba ka la phet krad noh hadien ba la tynrah ia ka kali ba shong kitei ki 3 ngut.
Ha katei ka jingjia katei ka kali Alto kaba dei trai da u ma Alex Pohchna  ka la pra phum  bad la shimpor ha duh ar kynta ban lah sei ia u Damechanlang  u ba shong ha ka jaka shong ba shadien, u  Jondaroi uba dei u nongniah u la iap hashen ha ka jingshah ksing ha u Stering kali katba u Samroi u ba shong ha khmat bad uba la laitim u la iathuh ba u ruh um tip eiei kumno katei ka jingjia ka la jia namarba u ioh thiah hynrei y kyndit ban iohi ba ki jparalok jong u ki la iap.
Ki pulit ka Ummulong Beat House ki la ioh jingtip ia katei ka jingjia ha ka por 4:30 baje mynstep, namarba ha katei ka por ba la jia katei ka jingjia ym shym don ki nongleit nongwan kiba iaid lynti nangtei, hadien ba la ioh jingtip ki pulit ki her wut wut sha katei ka jaka ban ai jingiarap, bad haba la poi ha katei ka jaka ki la lah ban sei jubor ia ka met iap kaba la shim por haduh ar kynta ban sei bad kata ruh ki la lah lyngba ka jingpyndonkam da ki tiar jong ka Fire Service.
Ia ka metiap la shimti da ki pulit ban pyndep ia ka jingdonkam bad hadien la aiti sha ki bahaing hasem.
NewDelhi,8 Naitung:Ka tnad Railway ka sorkar pdeng ka la tyrwa ar tylli ki rel kit briew sh akane ka thain shatei lammihngi, kawei na kine ka dei Guwa hati-Mendipathar, kaba don ha ri -lum Garo.
U myntri ka tnad Railway u  DV Sadanan da Gowda, u la pynbna ruh ba ki la don haduh 23 tylli ki project kiba dang iaid ha ki thain shatei lam mihngi ka ri India, kaba 11 tylli na kitei ka dei ka national Project.
Lah ban kdew ba ka surok rel ha Mendipathar kaba don ha ri-lum Garo ka dei kaba nyngkong eh ha kane ka jylla, kham mynshuwa la thaw ia katei ka surok rel ban pyniaid ia ki rel ba kit mar, hynrei mynta pat na ka liang ka sorkar ka la tyrwa ban ai noh da ka rel kit briew.
Shillong,8 Naitung:Ka seng ki nong shna phlim hapoh ka JAC kaba ia treilang hapdeng ki nongshan phlim Khasi bad ki nong shna phlim Jaintia, mynta ka sngi ka la bteng biang ia ka jingkhynra ia ki dukan ba die tuh ia ki phlim bad jingrwai Khasi.
Ha katei ka jingleit khynra ki la ioh ban kem biang sa uwei pat u bar jylla uba ju ai wai phlim Khasi bad Jaintia sha ki paidbah, la kem ia u na Laitumkhrah.
Utei u bar jylla u dei uba la tip kyrteng kum u Bimal Das, u Das u dei uba ju ai wai ia ki phlim Khasi bad Jaintia.
Shillong,8 Naitung:U saiantis  Dr.
D.
Vel murugan professor and Head Centre of Advanced Study in Crystallography and Biophysics University, Madras bad usaiantis  Dr.
A.
Bhattacharjee Dept.
of Biotechnology NEHU Shillong, ki la wan ban  ia kyn duh ia u Dr.
Boss L.
Marthong ha Nongstoin ha ka 17 tarik u jylliew bad ki la  ioh ban iasyllok bad u na ka bynta shibun kiei kiei ha kaba iadei bad ka jingsumar dawai kynbat na ka bynta ki jingpang ba shyrkhei bad ba eh  ban pynkoit  kum ka jingpang psoraisis,diabetes,asthma,cancer bad bun kiwei kiwei pat ki jait jingpang bapher bapher ba eh ban pynkoit.
Hadien ka jingiasyllok ba bniah bha u Dr.
Boss L.
Marthong uba dei ruh u dkhot  ka Khasi Traditional Medicine Commission ba la thung da ka sorkar u la mynjur ban ia treilang bad ki saiantis  ha kaba ia ki dawai kynbat ba bun jait kiba kin test  lyngba ka chemical analysis of plants ban lap lut ia ki bor dawai baroh ba don ha ki kynbat dawai.
Hadien ba la dep test ia ki kynbat dawai ki saiantis  kin sa ai ha u Dr.
Boss L.
Marthong ia ka kaiphod  jong ki jingtest baroh kiba yn tip tang ki saiantis bad ma u ym bad kiwei kiwei pat.
La ia soi ia ki kot ki sla kum ka jingiatrei lang naduh katei ka tarik bad  ki la rah shibun ki dawai kynbat ba la ai da u Dr.
Boss L.
Marthong ban test ha University of Madras.
could you please send me the contact number and address of Dr.
Boss.
Thank youRajnishGuwahati.
Shillong, 8 Naitung:Ki pulit ki la kem ia u Radiologist bad u PRO ka Woodland Hospital halor ka jingkynnoh ba u leh thok ia ka kyrdan pule da kaba pyndonkam ia ka kyrteng jong uwei pat u briew ha ki jingiadei kam iadei jam.
Ki pulit ki la ong ba u Nabajyoti Chanda u la ujor ejahar ha Laban PS ba u  Pradip Das uba trei kum u Radiologist bad u PRO, Woodland Hospital, Shillong u la pyndonkam ia ka kyrteng jongu, ka kyrdan pule bad kiwei ki jingdonkam ha ki kam sorkar bad kiwei ki kam ki jam.
Shillong,8 Naitung:Ki nongniah Trok hapoh ka lama jong ka  Jaintia Hills Truck Owners’ and Drivers’ Association (JHTODA), ki la ai por hynriew sngi ia ka sorkar ba kan leh eiei halor ka jingkhang ka National Green Tribunal ban kit dewiong ha Jaintia.
“Ka NGT ka la ailad ban shalan ia u dewiong uba la dep sei shabar, hynrei ka sorkar kam leh eiei halor katei ka bynta" ong u President ka JHTODA u bah  Balen Thubru, uba la ong ba lada ka sorkar kam lah ban leh eiei katkum ka jingdawa jong ki , na ka liang jong ki kin shim ia ki lad ki lynti da lade hi ban leh eiei.
Ia katei ka seng ki nongniah trok ka la shim ha ka jingialang kaba la long ha ka lah sngi u blei ha phra mer, katei ka seng ka la ong ruh ba ka jingkhang tih dewiong bad shalan dewiong ka NGT ka la ktah jur ia ki trai par dewiong bad kumjuh ruh ia ki trai trok bad ki nongniah trok, bad ka la kynthoh ba lada jia ka jingiap thngan ka sorkar ka dei ban shim ia ka jingkitkhlieh.
Shillong, 8 Naitung:Ka JHADC bad ka GHADC ki dei ban bud ia ka nuksa jong ka KHADC ba la ialam da u Bah Ardent Basaiawmoit khnang ba kan wanrah ka jingbha ia ka jylla, la ong u Bah Donboklang Shylla Sports Secretary ka HANM Central body.
U Bah Shylla u la ong ba ka ARPA ka KHADC ba la ialam da u Bah Ardent ka la pyndonkam hok ia ka bor bad ka iktiar ba ki ioh na ka 6th Schedule katkum ba la pynkup bor da ka riti synshar ka ri India na ka bynta ban ai ka jingiada ia ka jaidbynriew halolr ka khyndew ka shyiap, ka riti ka dustur bad kiwei.
Ka seng  ka pynpaw ia ka jingsngewkmen ia ka EC ba la ialam da u Bah Ardent bad u EM ba peit ia ka Trade u Bah Latiplang Kharkomhor ki ba la pyndonkam hok ia ka bor ban khynra ia ka trading License ia ki bar jylla.
Ka jingkhynra trading licence ka long ym tang ba ki pyndonkam hok ia ka bor ba la ioh na ka 6 schedule hynrei ka wanrah ruh ka jingkyrmen ia ka jaidbynriew.
Ka la ong ba la don ka jingiakren katno ka jingsngew sangsot kum ki trai shnong ki la shu shong ha madan namar ba ki la kyrduh jaka ha la ja jong ka shnong khamtam ha Iewduh bad ha kiwei ruh ki jaka sor namar ha ki iing paki dulan la shnong da ki bar jylla.
Hynrei kumba ka long mynta ka don ka lad ia ki para doh para snam bad don ruh ka jingkyrmen ia ka jaidbynriew kiba im kamai jahkpoh da kaba die jingdie namar ka EC mynta ki la pyni shisha ia ka bor bad ia ka  jingkitkhlieh jong ki ia la ki jong ki jaidbynriew.
Shillong, 8 Naitung:U Executive Member ka KHADC ba peit ia ka tnad Mining and Geology u Bah Donkupar Su mer u la ong ba kam shym la don kano kano ka jing pyndonkam bakla ia ka pisa ba la mang na ka bynta ban shna ia ka surok Wahkaji-Mawthabah ba la bei da ka UCIL.
“Ym don daw ban sngew aratien ia ka jing pyntreikam ia kane ka surok.
Ka UCIL ka la pynlait ia ka pisa hadien ba la pynlong ia ka jingjurip ia ka surok", la ong u Bah Sumer haba iakren bad ki nongthoh khubor hynne ka sngi Hatmajai.
Shwa ia kane, u general secretary ka Kylleng-Pyndeng Sohiong Uranium Land Owners’ Association, u Bha Heas diengland Lyngdoh Sang riang u la kynnoh ba ka jingpynslem ban pyndep ia ka surok ha ka por kaba biang ka lah ban dei namar ka jingbamsap.
“Ka kynhun ba kyn thup ia u AMD Senior Engineer (Civil), Surveyor AMD, Chief Superintendent (Civil), Additional Superintendent (Geo), DGM (UCIL) bad u Project Engineer ka KHADC ki la jurip ia katei ka surok Wahkaji-Mawthabah kaba jrong 20 km ha ka 30 tarik Iaiong bad ha ka 1 tarik Jymmang 2014.
Ki la pyn long ia ka jingjurip ia ka jingiaid ki kam", la ong u Bah Sumer.
U la ong ba ka jingmang pisa ia katei ka surok ka long T.
19.
88 klur hynrei hadien ba la lap ia ka jingleh Technical Audit, ba ym lah ban pyndep ha ka por kaba biang, namar ba dang don bun ki kam ba dang sah wat hadien ba la pynlait ia ka pisa kaba T/ 18.
57 klur.
“Halor kane, ka UCIL ka la bthah ia u Engineer ban pynkhreh ia ka  jingkhein kaba thymmai kaba la poi sha kaT.
20.
31 klur.
Namarkata, ka jinglut baroh na ka bynta kane ka surok ka la kot sha ka T.
38.
88 klur", la ong u EM.
U la ong ba ka surok Wahkaji-Mawthabah yn pyndep ha u Nohprah mynta u snem.
“Na ki 13 km, tang 6.
5 km  la pyndep", la ong u Bah Sumer.
U la ong ba ka EC ka la thaw ia ka komiti ban leit jurip ia katei ka surok bad shen kan leit ha kine ki sngi ban wan.
“Haduh mynta, T.
31.
29  klur la siew sha u kontraktor" u la ong u Bah Sumer bad kaba sah yn sa siew hadien ba la pyndep ia ka jingtrei.
Shillong, 8 Naitung:“Nga sngew kum ban pait ka khlieh haba nga pyrkhat kumno ngan bsa ia kine ki khun.
Ki khun ki donkam pisa man ka sngi namar shibun ki jingdon kam.
Ngan im sa tang shi taiew, ynda lah lut u khaw bad ka pisa ba lah pynlang, nga lah shu iap beit.
Nga don khun san ngut, u lok u lah iap na ka jingdih buaid.
Ngi lah sdang trei dewiong naduh u snem 1971, lada kane ka jingkhang ka dang slem, ngi lah shu iap thngan beit" ong ka kong Emika Syrti kaba sah ha Moopala, ka shnong kaba don ha East Jaintia, lai kilometer shuwa ban poi Sutnga.
I kong Deborah Pohtmi  I ba lah don palat 60 snem i kit khunrei san ngut, u lok u lah iap.
I bsa ia ki khun da kaba jied mawsleit ha ki par dewiong bad kamai  kumba 300-400 tyngka ha ka shi sngi.
Ha ka jinglap u nongthoh khubor ine i kong i dang shu dep mih na ka hospital sorkar NEIGRIMS.
“u doctor u ong wan biang hynrei ngam don ei ei shuh ha ka pla, ngi ia im tang namar dang don u khaw reshon.
Ngim sap ei ei shuh, don sa tang ka ing thylli," ong I kong PohtmiHa Moopala, bun ki kynthei ki shah ia ka jingjynjar namar ki dei ki nongbsa bad nongkit ia ka ing.
Ka kong Syrti ka la iathuh ba ka kamai 700-800 tyngka shi sngi da kaba jied mawsleit.
Ha ka jingjurip u nongthoh khubor, kine ki kynthei ki kamai kata kaba rit eh kadei 400 tyngka shi sngi.
Kane ka shnong Moopala ka don palat 80 ing, hynrei palat 50 ing dei ki nongbylla dewiong bad bun ruh na ki dei ki kynthei kiba im da kaba jied mawsleit.
Katkum ka jingiathuh kine ki kynthei, kiba bun ki longing baduk na kane ka shnong ki lah phah ia ki khun sha sor ban leit shong bylla ing briew.
Ki la iathuh shuh shuh ba lah don ki jingjia ha kaba ar ngut shi para ki la kyllon ha skul namar ba kim don ja ban bam ha ing.
Kine ki khynnah skul ki lah bam tang da u jhur bad u suji.
Ha ka jingiakynduh u nongthoh khubor  ia ki katto katne ki malik heh ha Sutnga, ki la pyni ia ka jingeh bad ki la iathuh ba ki baduk ki wan ban pan bylla na ki man ka sngi.
La iathuh ruh lyngba kine ki rangbah ba ha ka jingialang jong ka synjuk ki rangbah shnong jong ka East bad West Jaintia ba dang shu dep ha ka palei ba la lah, la rai ba ka synjuk kan thoh noh da ka shithi sha u myntri rangbah ka jylla u Dr Mukul Sangma.
Ha kaba iadei bad u khaw reshon pat kine ki longing baduk kiba don ha Rymbai bad ha Moopala kaba hap ha East Jaintia Hills district, ki la iathuh ba ka jingioh khaw reshon ka long tang 10 kilo ne 15 kilo ha ka shi bnai.
Don ruh ki longing kiba don khun 12 ngut bad ki ioh tang 15 kilo ha ka shibnai.
Ha Moopala, I wei I longkmie I bym kwah ban pynpaw kyrteng I la iathuh ba ka shini reshon lei lei ym ju iohi ha u snem 2013.
Haba kylli ia ka jingdon ki card reshon, bun na kine ki longing kim tip la ki don card reshon ne em.
Shillong, 8 Naitung:Ka jingkyndang bar jylla ka nang jur kat nang mih ki sngi, ha kaba la iohi ba katei ka jingkyndang bar jylla ka la sdang shuwa na ka tnad khaii pateng ka KHADC, kaba la khynra Trading License ha ki iew ba hap hapoh ka jingpeit ka District Council.
Ha dien katei sa ki nongshna bad nongpynmih phlim Khasi Jaintia ki la kyndang dukan die tuh ia ki phlim Khasi, bad mynta pat sa ka KSU ka la kyndang Labour License  bad Work Permit na ki bar jylla.
Kumba 80 ngut tam ki bar jylla ki la shah kyndang mynta ka sngi na Mawlai, kitei ki bar jylla ki dei ki nongbylla sngi ki bym don ia ka Labour License, bad don napdeng jong ki kiba don Laisen hynrei ki dei pat kiba la dep kut por.
Kitei ki bar jylla ki dei kiba trei ha ki kudam iew bad kiba bylla shna ing briew.
La pynlong ia ka jingkhynra bar jylla mynta ka sngi ha Mawlai,Mawiong, bad ia katei ka jingkhynra Labour License la pynlong da ka KSU Mawiong Unit ryngkat ka jingiatreilang  bad ki unit  bapher bapher jong ka Mawlai.
Ki la don haduh kumba lai saw  tylli  ki jaka long iew kiba ka KSU ka la leit ban kyndang ia kitei ki bar jylla, hynrei kiba kham bun eh  ki nongbylla ki dei kiba la ioh bat na Marketing Board.
Ka KSU ka la iathuh ba kiba bun na kitei ki nongbylla khlem laisen kim dei wat tang ki nong India paka ruh, kiba bun ki dei ki Nepali, bad kiwei pat na kiwei ki ri ba marjan , iathuh u nongialam ka KSU na Mawiong Unit.
Kitei ki bar jylla ba la shah kyndang mynta kiba bun na ki ki la leit phai noh sha la ki jong ki shnong.
Ha ka jingshisha ka la don ka jingiasngewthuh bakla khyndiat hapdeng ki nongialam ka KSU bad u Rangbah Sshnong ka Mawiong, namarba kim pyntip shuwa ban pynylong ia katei ka jingkhynra, khnang ba yn lah ban ia treilang bad ka shnong, hynrei kitei ki jingbym ia sngewthuh jingmut  la lah ban ia pynbeit noh tang hadien katto katne por.
Na ka liang ka KSU ka la maham jur ia baroh ki bar jylla kiba wan ban bylla sha kane ka jylla ba ki dei ban pynbiang ia ki Labour License bad ki Work Permit, bad ka seng ka la maham jur khamtam eh ia kito ki kontraktor  ki ba ju khot bylla ia ki bar jylla  ba kim dei ban ai bylla lada dei ki briew ki bym pat ioh laisen ne ki Work Permit.
Shillong, 8 Naitung:Ka Shrishty (ba la kylla kyrteng) kaba dei ka lok jong uwei u shipai ka Assam Rifles ka kynnoh ba ki heh ha kane ka tnad shipai ki la pynbor ia ka ban buhrieh pynban ia ka jingjia hadien ba ka leit ban ujor ia kane ha ki heh shipai.
Haba kren mynta ka sngi sha ki nongthoh khubor, ka Shrishty ka la kynnoh ba u Dan Singh Negi, u shipai na ka 40 Assam Rifles u la kren kynshlein ia ka la saw bnai shaphang ka shongkha shongman bad hadien ba ka la leit ban ujor sha kiba heh katei ka tnad shipai, la ai jingmut pynban ia ka ba kan sngap noh ban nym pynmih pyrthei ia kane ka jingjia.
“Ki ophisar ki la ai jingmut ia nga ban nym iaid shakhmat ia kane ka kam namar ba kan ktah ia nga bad ka iing ka sem jong nga", la ong ka Shrishty ha ki nongthoh khubor bad ka la bynrap ba ka jingkylli ba ki ophisar ki la kylli ia ka haba ka iathuh ia kane ka jingjia, ka long, “phi la iathiah bad u?"Ka la ong ba wat shwa ban sngap ia ka jingjia baroh,  u ophisar u la kylli ia ka da ka rukom kaba shah shiliang bad ka pyni ia ka jingbym khein snep jongki ia ki kynthei.
Mynta ka la dawa ban pynlong ia ka jingtohkit pyrshah ia u Negi khnang ban sei madan ia ka jingshisha.
Ha kawei ka liang, u nongaiktien ka Assam Rifles u Lt.
Col Sunil Rawat u la ong ba katei ka longkmie kam shym la ujor ejahar ha ka tnad shipai haduh mynta.
“Ngi la kyrpad ia ka ban leh ia kane bad hadien, yn sa leh da ka jingtohkit bad lada don mano mano baleh tam, yn pynshitom da kaba tyngeh" u la ong.
Ha kajuh ka por, ka sur ba la rekod lyngba ka jingiakren da ka phun, ka pynpaw ba u Negi ula kam ba u la sah bad ka ha Iingbasa bad u la don kiwei ki sakhi ba u iakhun bad kane ka kynthei na ka bynta ki kam brai.
“Kane ka pyni ba u Negi ba u la byrngem ba lada nga shah ia u un nym pynjah burom ia nga bad ka iing ka sem", ka la ong.
Haba iakren bad u Negi u la kam ba u long uba shida bad um shym la leh kano kano ka jingpyndik ia ki kynthei  ne ia katei ka longkmie.
“Kam long kaba shisha, ngam ju leh kano kano kaba bakla.
Ngam ju ong kito ki kyntien kiba la kynnoh pyrshah ia nga" u la ong u Negi.
Ha kawei ka liang, ka North East Regional Domestic Workers Movement (NERDWM) ka la thoh ka jingujor sha u Commandant ka 40 AR pyrshah ia u Negi.
Nongpoh, 8 Naitung :Ka Khasi Students’ Union (KSU) jong ka North Khasi Hills district unit hynne ka sngi ka la hiar kynsan sha Khana para ban leit pynpra ia ki ar tylli ki sign board ba la sieh be-aiñ da ka Assam kaba kawei ka don ha Jorobat bad kawei pat ha ka shnong Mawsmai, kiba la pynieng harud ka surok bah.
Ia katei ka jingpyn pra la ialam da u Samla Vincent Makri, general secretary ka KSU NKHD bad u Bah Paul Wahlang, vice president ka KSI, Northern Border Area bad kiwei ki dkhot nongialam ka seng.
U Samla Vincent haba kren hakhmat ki nongthoh khubor, u la ong ba ka jingpynpra jong ka KSU ia kitei ki sign board ka dei halor ka nongrim ba ia kitei ki sign board la sieh ha ki jaka jong ka Meghalaya, katba la thoh pat ha baroh ar tylli da ki kyntien ‘Welcome to Guwahati’ kaba kum ka seng ka la iohi jngai ba lada ailad ia kitei ki sign board ba kin ieng bad pdiang sngewbha ia ki briew sha sor Guwahati, ha kawei pat ka por na kitei ki ar tylli ki jingthoh ka Assam kan sa kam pat ba ki hap hapoh ka jylla Assam, kaba yn ym don ba lah ban pynkhih pat.
U la bynrap ruh ba ka jingkwah ka seng ka long ba ki jaka kiba hap hapoh ka jylla Meghalaya kim dei ban duh wat tang shi inshi ruh bad ban shah kam ha kiwei pat ki jylla kiba ju klun jaka beit man la ka por bad kum ka seng kam kwah ruh ba ka khyndew ka shyiap jong ki paid ka bri u Khasi Hynñiewtrep kan long noh jong kawei pat ka jylla, hynrei kan neh kan sah beit bad la ka jong ka jylla bad ka seng kam banse ban ieng rangbah ban iakhun dohiap bad wat ban ialeh haduh ban da umsnam ruh ka seng kam banse ban ieng ban iada ia la ka jaidbynriew na ka jingshah thombor kaba na ka por sha ka por.
U la pynrem ruh ia ka jingbym patiaw ka sorkar jylla bad ki bor ka KHADC, kiba shu nap tang ka kawang ktieh ha Ïingdorbar, katba ban hiar madan ban wad ia kine ki jingshisha kiba ki paidbah ha kitei ki jaka khappud ki ju mad na ka por sha ka por ha ki kam shah thombor ia ki jaka puta ba dei hok jong ka jylla.
Kitei ki ar tylli ki sign board ki dei ba la pynieng da ka Punjab National Bank, Assam ha Jorobat bad kawei pat kaba la pynieng da ka Kompani kaba ym paw shuh ka kyrteng ha Mawsmai.
Shillong, 9 Naitung:Tang mar ia kynjat shai ka bneng bun bah ki paitbah nongshong shnong ba sharum jong ka Pynursla ki la phone sha u Rupang ban pynpaw ia ka jingbitar namar ka jingbym ioh peit World Cup ha ka jingiakhun Semi Final ka ba la long mynta ka miet hapdeng ka Brazil bad ka Germany.
Kitei ki paitbah ki la byrngem ruh ia ka tnad ai bording ka ba leh shiliang khmat ia katei ka thain namar ba kim shym la ioh lang ban lehkmen ia ka World Cup kumba ioh lem kiwei ki dong bad ki shnong.
Ki la don shibun bah ki rangbah na Pongtung, na Nongshyrngan, Nohwet bad ki shnong ba marjan ki ba la phone sha u nongthoh khubor halor katei ka jingjia bad ki la byrngem ruh ia ka tnad MeECL ba ha ki jingialehkai phutbol nangne sha khmat kam dei ban pynduh light ia kitei ki thain.
Ha ka jingiakren bad u nongthoh khubor katto katne ngut ki rangbah na kitei ki shnong ki la ong ba ka bording kam shym la poi ha ka por ba biang bad ki la ioh ban peit tang kumba 15 minit ha katei ka jingialehkai semifinal.
Shillong, 09 Naitung:U MDC ka Mawlai Constitunecy Bah Process T Sawkmie, ula leit jngoh hynne ka step ia ka jaka ot doh jong ka tnad Animal Husbandry & Veterinary ka Sorkar Jylla, kaba don ha Mawlai Mawiong.
Ia u Bah Process la synran lang da u Asst Director ka Tnad Dr KB Sahkhar, u Engineer ka Tnad, u Contarctor lem bad ki Rangbah, ki Longkmie bad ki Samla jong ka shnong Mawlai.
U Bah Process ula pynpaw ia ka jingsngewkmen halor ka jingwan jong ka Project ha Mawlai bad u la kyntu ia ka Tnad ka dei ban shimkhia bha ha kaban khmih ba ki jaboh kiba mih na ka jingshah doh, kim dei satia ban tuid sha ka Wah Umshing, kaba dei ka tyllong umbam umdih jong ka shnong Mawiong.
U Dr Sahkhar ula pyntip ka tnad kala kitkhia bha ia kane bad ka pynthikna ba baroh ki jaboh ba tylli ne ka um, na kane ka jaka shohdoh kin neh beit hapoh bad yn nym don khyndiat ruh ban leit bret, theh ne pyntuid shabar.
“Ia ka jaboh um, ngi la shna ia ki pung ban pyntuid ia ki jaboh ba kynthup ia ki pung ban pynkhuid ia ki jakhlia  bad ka pung ban pyllang ia ka um bala dep pynkhuid, kaba ngi lah ban pyndonkam ban siat ban khlieng bad ban ri Dohkha ruh" ong u Dr Sakhar.
U Dr Sakhar u pyntip ba ka project ka kynthup ruh ia ka Treatment Plant ban pyn iakhlad ia ka jaboh um bad ba tylli bad ia kane ka jaboh tylli, yn sa pynkhuid bad tylliat ia ka da ki kor machine ba kan long sboh rep jingrep.
U Dr Sahkhar u pyntip ruh ba na ka liang ka Tnad kala dep iasyllok bad ki Seng jong ki Nong shoh doh bapher bapher ka Jylla bad kala tyrwa ia ki ba kin ai ka jingiatrei lang ha ka ban pyndonkam ia kane ka jaka shohdoh ka sorkar na ka bynta ban lah pynmih ia ka doh kaba khuid ka ban die sha u paidbah bad kumjuh ruh ban lah tehlakam noh ia ka jingpynjakhlia ia ka mei mariang.
New Delhi, 9 Naitung:U Amit Shah, uba dei uba iajan bha bad U Narendra Modi, ula shim ti mynta ka sngi, kum U President jong ka seng BJP, ha kaba u shimti ia katei ka kam, na U Raj nath Singh, uba la shimti noh, kum u myntri kam poh iing jong ka sorkar India.
U Amit Shah, uba don 50snem ka rta, u la ioh ia ka burom kaba khraw, haba ula trei shitom bad pynjop bun ia ka seng BJP, ha ka elekshon MP, ba dang shu dep na Uttar Pradesh, lyngba ka jinglamkhmat jongu hi.
U Rajnath Singh, ha ka sngi balang, ula pynbna mynta ka sngi, ba ula hiar shuki noh kum U President ka BJP bad ba ula pynbna ba U Shah, un shimti ia ka jaka jongu, ha kaba ula ai burom ruh ia U Shah halor ka jinglah jongu ban ai burom ia ka seng BJP, ha ka elekshon ba dang shu dep ha Uttar Pradesh.
Ha ka elekshon MP, ba dang shu dep, ka BJP, ka la jop da 71ngut ki MP, na ka jingdon kaba 80ngut ki MP, na katei ka Jylla Uttar Pradesh.
Shillong, 14 Naiwieng:Ka Synjuk Ki Rangbah Shnong (SKRS) ki la rai ban khot jingialang jong baroh ki Dorbar Shnong hapoh bad ha khapsor Shillong ban iakren iatai ia ka Meghalaya Regulation of Landlords and Verification of Tenant Bill, 2013.
“Ngi la thmu ban pynlong ia ka jingialang ha kaba kut jong une u bnai Naiwieng", la ong u president ka SKRS Bah Teibor Shanpru hadien ba la iakynduh ki nongkitkam jong ka Synjuk ha kane ka sngi Palei.
U Bah Shanpru u la ong ba kin shim ia ka rai lang ha kane ka jingialang jong baroh ki Dorbar Shnong shwa ba kin shim ia kiwei ki lynti ban pyrshah ne pdiang ia kane ka Bill.
Katkum ka jingong u Bah Shanpru, ka Executive Committee (EC) ka la kyntait ia ka Tenancy Bill namar ba ka long kaba dkoh nadong shadong.
Haba ka sorkar ka la kam ba kane ka Tenancy Bill kan iarap ban tehlakam ia ka jingwang rung ki briew nabar, hynrei ka Bill kam kren ei ei ia kata, la ong u Bah Shanpru.
“Kane ka Bill ka la pynpoh dor ia ka bor jong ki Dorbar Shnong bad ka bym lah ban pdiang da lei lei ruh.
Ngi dei ban sngewthuh ba ki dorbar shnong ki treikam katkum ki riti dustur", la ong u Bah Shanpru.
U president ka SKRS u la ong ba kane ka Tenancy bill ka ieng pyrshah ia ki riti dustur jong ka jaitbynriew.
Ka SKRS kham mynshwa ka la kyntait ban leit iashim bynta ha ka jingialang ba la khot da ka sorkar ban iaphylliew halor kane ka Bill ba la khot da u Myntri Rangbah u Mukul Sangma.
Ka Synjuk ki Rangbah Shnong Nongthymmai Pyllun, Shillong kaba kynthup 13 tylli ki Dorbar Shnong kynthup ka Nongrim Hills, Nongshilliang, Pohkseh, Rynjah, Lapalang, Lumbatngen, Lumiawblot, Demthring, Nongkhyriem, Lawjynriew, Lumsohphoh, Lumdiengsoh bad Lumpyngngad, ki la pyrshah ia kane ka Bill.
Shillong, 14 Naiwieng:Ka Tenancy Bill ne ka ain shongwai ka dei ka Bih ka ban pyniap bad sloit syndon ia ki bor bad iktiar ka Dorbar Shnong, ong u Bah Really S Nongspung General Secretary ka shnong Pommura ha ka kyrwoh kaba u la pyllait paidbah mynta ka sngi.
U Bah Nongspung u la ong ba ka Dorbar shnong ka la pynlong ia ka General Executive Committee jong ka ha ka 9 tarik mynta u bnai bad ha ka tei ka jingialang la iatai sani bad iathir bha halor ka ain Meghalaya Regulation of Landlords and Verification of Tenants Bill 2013 bad da kawei ka sur ki la shim ia ka rai ban pyrshah jur ia katei ka ain ka sorkar MUA-II da kaba kynnoh ba katei ka ain kam lah ban  khang lad ia ki Bar jylla ban ioh hok lang kumba ioh ki trai Muluk kum kata kadei ka EPIC, syrnod jaka sah bad ka  Ration Card ka la kynnoh ruh ba ki  briew kiba na bar kin ioh kabu ban knieh lut iaka hok kumba ki trai muluk ki ioh bad kane ka ain  long pynban ka bih ka ban pyniap bor, pynjem khnap bad ban sloit syndon iaka bor bad iktiar ka Dorbar Shnong kaba dei ka rukom Synshar khadar Paidbah tynrai kaba la buh beit buh ryntih bad la suit lashor da u Longshwa man shuwa naduh kipor u mynbarim bajah, katkum ka Dustur riti Sain hima sima u Hynniew trep Hynniew wasa ki Dorbar Raid, Dorbar Shnong, Dorbar Hima/Elaka ter ter kadei ka Synshar khadar kaba khlain bad ka bor ba ha khlieh duh hynrei hadien bala iasoh bad ka India haka snem 1947 ki bor synshar Hima/Elaka synshar shnong synshar thaw kila duh bor noh hadien bala pyntreikam daka Sixth Schedule (District Council) bala batai haka para graph 12A bad ha kane ka kynti ba mynta ka Sorkar kala mut ban pyniap syndon iaka Bor Dorbar Shnong da kaba pynthmu ban pyntreikam kyrkieh bad pyntreikam jubor iaka Tenancy Act namar katkum ki kyndon bala bsut ha katei ka Bill la batai bniah bad batai shai ba wat ka Dorbar Shnong ym lah ban tuklar ne leh eiei iaki briew ba wan shong wan sah nabar laitnoh tang ki Heh ophisar ba ka Sorkar kala thung kyrpang balah ban tuklar bad ban iaid lait lan ruh naki bor pyniaid ka Dorbar Shnong bad kadei ka Ain ka bymlah ban tehlakam iaka rung kamih ki briew ba nabar (Mynder), ong ka kyrwoh.
Ka Pomurra ka la ong ba ki Dorbar Shnong ki don laka jong ka Ain bad kabor ba kham kyrpang ban ia Tenancy Bill haka ban pyrkhing iaki Nongshong wai iing bad iaki nong wan trei wan ktah ba wan rung shapoh shnong poh thaw bad laka long iaki riewlum ne ki bym dei ki riewlum  ruh bad ban pyrkhing iaki Nong shongwai dei ka kamram ki Dorbar Shnong ym ka kamram jong ka Sorkar.
Ka Dorbar shnong ka la pyrshah jur ia katei ka ain shongwai ka sorkar bad ka la dawa ba dei ban pyntreikam ia ka ILP kumba la dawa da ki 14 sengbhalang, khnang ban lah ban tehlakam ia ka jingwan tuid ki myndser sha kane ka jylla jong ngi.
Shillong, 15 Naiwieng:Ban pynmih pisa ia ka KHADC, ka Khasi Heritage Village Management Committee (KHVMC), ka la rai ban oh dor na ki paidbah ba leit peitkai ha katei ka shnong pyninam ne ka Khasi Heritage Village, ka jaka ba la pynlong ia ka Monolith Festival ne ka Rong ka Taw ki Mawbynna ha Mawphlang, East Khasi Hills.
U EM ba peit ia ka tnad Arts and Culture ka KHADC u Bah Teinwel Dkhar uba long ruh u Chairman ka KHVMC ula ong, ba kane ka jingkhrong pisa kan sdang naduh ka sngi Nyngkong ka taiew ban wan.
Ka dor na bynta ki trai shnong na Mawphlang kan long T.
5 katba ia ki trai jylla kan long T.
10 marwei bad ia ki nongshangkai kiba wan na shabar jylla kan long T.
30 bad ia ki bar ri T.
100 marwei.
Ia kane rai la shim ha ka jingialang ha ka 12 tarik mynta u bnai, ha ka jingdonlang ki dkhot kynthup u bah Antonio War EM i/c Finance, bah Lamphrang Blah, EM i/c Elaka, bah Kenedy Khriem, Vice Chairman KHADC lem bad 5 ngut ki dkhot na ka Hima Mawphlang.
“Ka committee ka la rai ban thung saw ngut ki chowkidar, ar ngut mynsngi bad ar ngut na bynta mynmiet, ki ban peit ne ialam ia ki briew khamtam kiba wan na shabar jylla bad bar ri," ula ong bad bynrap ba kin thung ruh kiwei ki nongtrei kum ki mali ban pynkhuid ia katei ka jaka bad kin pyrshang ban buh ia ki dukan ja ne sha  arsien shitaiew.
U bah Tein ula ong ba ka jingmih baroh yn iasam mar shiteng hapdeng ka Council bad ka Hima Mawphlang, kan long ka jingmyntoi ia ka hima bad ka shnong Mawphlang namar kan iarap ia ki khynnah samla ban iohkam iohjam.
Shillong, 14 Naiwieng:Mynta ka miet ka jingialang ka seng Congress, kaba la long ha ing u President ka MPCC u Dr.
D.
D Lapang , ka la rai pynskhem ia u Bah Pynshngain N syiem kum u Chief Executive Member ka Khasi Hills Autonomous district council (KHADC).
Ha katei ka ingia lang  la poi lut baroh 15 ngut ki MDC Congress ryngkat ka jingiadonlang  ki heh ka seng Congress ba kynthup ia u Bah Lapang, Bah HDR Lyng doh bad Bah Prestone Tynsong.
Ha ka jingialang ki la ia kren ia bun kiei kiei kiba ia dei bad ka kam seng, bad hakab khad duh ki la shim ia ka rai bad ka jingmynjur ban pynneh biang ia u CEM ba mynta u Bah PN Syiem ha ka shuki kaba u don.
Kham mynshuwa la mih ki khubor kiba la saphriang ba ka la don ka jingujor hapdeng ki MDC ka seng Congress ia u Bah PN Syiem kum u CEM, hynrei hadien ba la wai katei ka jingialang u Dr.
Lapng u khliehduh ka Congress ha ka jylla u la ong bay m shym la don kano kano ka jingujor ia u Bah Pynshngain hynrei ka dei tang ka jingtip ba la ioh lum.
Shuh shuh u Bah Lapang u la ong ba kane ka dei ka kam ing kam sem jong ki kaba ki lah ban ia pynbeit lada don kano kano ka jingeh.
U Dr.
Lapng u la ong ruh ka seng kam don  por ban ia pynkhyllem shuki khamtam ha kum kane ka por ba ka elekshon MDC ka la hajan, hynrei ka kam jong ka party mynta ka long ban pynkhlain bad ban pynkhreh na ka bynta ka elekshon.
Na katei ka jingialang la thaw ruh ia kawei ka komiti ka Co-Ordination Committee na ka bynta ban peit bad ban ia pynbeit ia ki jingeh kiba mih ha ka komiti.
Ia katei ka komiti la khlieh da u CEM-Bah Pynshngain kum u chairman, u Bah Keneddy Khyriem kum u Secretary bad ki dkhot jong ka ki kynthup ia u Bah Fabian Lyngdoh u Chairman ka ing dorbar KHADC, u Bah Mansturdy Nongremu CEM barim ka KHADC bad u Dr.
Celestine Lyngdoh.
Katei ka komiti ka dei ban peit bad ban ia pynbeit ia kino kino ki jingiapher jingmut bad ki jingbym ia sngewthuh jingmut hapoh ka seng Congress ha KHADC.
Shillong, 15 Naiwieng:Ki san tylli ki longing ba shah pynpra ha shnong Mawlong-Mawtari bad Umsawli ki la kyntait ban leit shong ha iing baduk ha Nongmensong ba la tyrwa da ka sorkar hadien ba ki iing jongki, ki la shah pynpra ha ka Meghalaya Urban Development Authority (MUDA) ha kine ki sngi dang shen.
Hynrei ha ka jingialang kaba long hynne hapdeng jongki bad ka Kong Ampareen Lyngdoh ka mynrei kam sor, la rai ba dei ban pynneh kumba ka long ne status quo, ha kaba ka sorkar kan sangeh ban pynpra bad maki, ruh kim dei ban skud ia jaka sorkar.
Ka myntri ka tnad kam pynroi sor ka Kong Ampareen Lyngdoh ka la ong ha kane ka sngi Thohdieng, ba ki longing ki la mynjur ban ym skud ia ki jaka sorkar bad ka sorkar ruh kan nym pynpra shuh haduh ban ioh ia ka rai na ka Kashari.
“Ki longing ki la kyntait ban leit sah ha iing baruk ba la pynkhreh ka sorkar ha Nongmensong", ka la ongm bad bynrap ki lah ban iakhun ia kane ka kam sha iing Kashari.
Haba iakren bad ki nongthoh khubor, ki trai iing ba shah pynpra, ki la kyntait ban ong ei ei hynrei ki shu pynpaw ba kim hun ia ka jingialang.
Ka la ong haba ka Kashari ka la kyntait ia ka mukotduma ha u snem 2010, kitei ki longing kim shym leit ban iakhun pyrshah.
Bad katkum ki kot ki sla ba la ioh na ophis u Deputy Commissioner, kitei ki san tylli ki longing kim shym la kynthup kum ki trai jaka.
Hynrei na ka liang u Rangbah Shnong ka Mawpat u Bah Kharbuit Ryntathiang uba kren ha jaka jongki, u la ong ba ki longing ki kyntait ban pdiang namar ba ki dei ki nongrep bad kan long kaba eh ia ki ban ialam lang ia ki jingri jingdup sha Nongmensong.
U la ong ba ka shnong ka sngewkhia jur ia kane ka kynrum kynram bad ka sngew ba ka sorkar ka dei ban thaw ia ki lad lynti ban pynbeit noh ia kane ka kam.
“Ngi sngew hun ia ka jingiakren ha ka jingialang bad ki longing kin hap leit sha iing Kashari", u la ong.
Shillong,15 Naiwieng:Ka Shillong Press Club ryngkat ka jingiatreilang bad ka in Meghalaya Information and Public Relations kan pynlong ia ka jingrakhe ia ka sngi ki nongthoh khubor ka  ‘National Press Day’  lashai ka sngi ka 16 tarik u Naiwieng.
Ka phang pdeng ha katei ka jingrakhe ka long kumba la bthah da ka  Press Council of India  ka dei ka  “kamram ki khubor ban shakri ia u paidbah".
U lamphang ka ing dorbar, u  AT Mondal un plie ia ka jingialang ha ka por 11 baje mynstep ha Shillong club bad ka ban bud sa ka jingai jinghikai ia ki nongthohkhubor kiba leit ban lum khubor bad kiba shong ha ophis, bad hadien katei kandon ruh ka jingiakop thoh khubor na ka bynta ki nongthohkhubor bad ki nongpule khubor.
U Aloke Thakur, uwei na ki nongthohkhubor ba la rangbah na Mumbai uba la ju thoh ia bun ki khubor bad uba la ju hikai ruh ha ki skulbah bad kolej , uba long ruh u coach ha karma ki nongthohkhubor un long u nongpynlong ia kitei ki prokram.
Ki Editor bad ki nongthoh khubor rangbah kin peit ia ki jingthoh ba ki nongthoh khubor ki thoh bad ia ki nongjop yn ai khusnam da ka pisa , ia ki nongjop yn pynbna ha ka jingialang ka ban long ha ka por janmiet  6 baje ha kaba ka Myntri ka kam pohing ka kong Roshan Warjri kan long ka kongsan, u bah Paul Lyngdoh kum u symbud kongsan bad u Additional Chief Secretary u Bah PB Warjri un ai jingkren kum u kongsan uba la khot kyrpang.
La khmih lynti ba baroh ki nongthoh khubor kiba leit lum jingtip bad ki ba shong ha ophis ba kin ia poi khnang sha katei ka prokram.
Shillong, 15 Naiwieng:Ka Western Youth Welfare Organisation (WY WO) Mawthadraishan circle ka la kyrshan ia ka jingthmu phiah constituency ka KHADC bad ka sngew dei ba ka elekshon ban wan,dei ban pynlong kumba long ka MLA constituency.
Haba pynlait khubor hynne ka sngi, u president ka WYWO Mawthadraishan circle u Bah J Jarain u la ong ba ka West Khasi ka don 8 ngut ki MDC bad ki paidbah ka Mawthadraishan ki kwah ba kane ka elekshon dei ban pynlong kumba long ha ka MLA constituency.
“Ka Election Commission ka India ka la iaid da kaba thymmai ha ka MLA constituency, kan long ruh kaba biang eh ban pynlong elekshon MDC kumba long MLA constituency", la ong u Bah Jarain.
Bun ki shnong kiba don mynta, ki hap ha Mawthadraishan constituency ka MLA, ki hap sha Pariong constituency ha ka MDC bad ki don kiba leit sha Mairang bad ki don kiba wan ruh bad kane ka la long kulmar bha ia ki paidbah.
Ka MDC constituency kaba rim ka don bun ki shnong kiba sngew kulmar namar ba don kiba ngat shawei ha ka MLA constituency bad don kiba ngat shawei pat ha ka MDC constituency.
Lah ban kdew ba ka KHADC ka dang pynkhreh shaid shaid ban phiah ia ki constituency kumba long ka MLA constituency, bad ka la buh thong ba kan pynlong kam shwa ban wan ka elekshon lashem snem.
Shillong,15 Naiwieng:U Fr.
James PT, Parish Priest, u lyngdoh  ka Balang Catholic , Songsak (EGH) u la ujor sha ki pulit ba ha ka 13 tarik mynta u bnai ha ka por 3 baje mynstep, ki runar ki bym laha ban ithuh ki la leit ha u pud u sam ka Balang bad ki la ther maw sha ka jaka sah ki khynnah hostel (shynrang) bad sha ka kamra ba u Shri Akhirul Islam, u nonghikai ka skul  St.
Francis School  u sah.
U la ujor ba ki runar ki la thmu ban thombor ia utei u nonghikai hynrei kim ioh lad namarba um shym la plie ia ka jingkhang.
Ki pulit ki dang tohkit ia katei ka jingjia.
Shillong, 15 Naiwieng:Hadien ba ka ka Hynniewtrep National Liberation Council (HNLC) ka la byrngem pyrshah ia ka Myntri ka tnad kam pynroi sor ka Kong Ampareen Lyngdoh ban pynsangeh shi syndon ban leit pynpra ia ki iing ha Umsawli ne kynduh ia ka jingiap, na ka liang ki pulit ki la shim khia bha ia kane.
U SP (city) u Bah Vivek Syiem u la ong ba ki pulit ki peitngor bha man ka sngi ia kane ka jingbyrngem ka HNLC ia ka Kong Ampareen ban pynthikna ba kane ka seng lehnoh, kan nym ioh lad da lei lei ruh.
U la ong ba kum kane ka jingbyrngem la ju leh teng ka HNLC ha ki por mynshwa bad ki pulit kila long kiba la khreh ban pynthikna ban nym aili ia kum ki kam ki riew pyntriem.
U la ong ba ki pulit kin leh ia la ka kamra ban pynthikna ia ka jingshngain ha ka nongbah.
Shillong,15 Naiwieng:Ka FKJGP, Lad Rymai unit ka la khang khyrdep haduh kumba 20 tylli eiei ki dukan ha Lad Rymbaia hadien ba ka seng ka la lap ba ki nongdie dukan kiba dei ki bar jylla ki la shim kabu ban die haduh T.
80 –T.
150 shi kilo ka mluh.
Ka FKJGP ka la iathuh ba ki nongdie dukan ha Lad rymbai ki la pyrshang ban thok ia ki dkhot ka seng kiba la leit ban jurip hynrei da ka jingphla bad ka jingirap ki nongthied mluh ki la lap ia ki jingshisha ha kaba baroh kitei ki dukan ki la pynphai ia ki pisa jong ki paidbah ba wan thied mluh bad ki la kular ruh ban dang pynphai ia ki pisa lada don ba wan pynphai ia ki mluh ba ki la thied.
Katkum ka kyrwoh ba la phah da u  President jogn ka Khliehriat bad Narpuh circle ka la iathuh ba ka seng ka la leit ban ia kynduh ia U Inspector jong ka food supply (East jaintia hills) u bah B.
Pohshna halor katei  ka kam.
Ka seng ka kyntu ia ki paidbah ba kim dei ban ngeit bad shah thok ha kum kitei ki khubor hamsaia.
Ka seng ka la maham ruh ba lada ka lap ia ki riew shim kabu, kin leh da kaba tyngeh.
Shillong,15 Naiwieng:Ka AJYWO Central Governing Body ka kyntu jur ia u paidbah jong ka jylla Meghalaya khamtam ki nongialam Shnong ban ieng pyrshah beit ia ka Meghalaya Regulation of Landlords and Verification of Tenants Bill 2013 jong ka sorkar Meghalaya da kaba kam  kane ka aiñ jong ka sorkar jylla kan ym lah ban teh lakam ia ka jingwan rung kyrthep ki barjylla (Influx) sha kane ka ri hynrei ka dei pynban ka aiñ ka ban pyntroin ia ka hok, ka bor bad ka iktiar jong ki Trai Iing Trai Khyndew bad ki Rangbah Shnong bad ka dei ka ain ka ban pynshitom pynban ia ki Nongshongwai Trai Ri Trai Muluk jong ngi.
“Ka Meghalaya Regulation of Landlords and Verification of Tenants Bill 2013 jong ka sorkar jylla kam iapher na kiwei pat ki “Aiñ iakjakor" jong ka sorkar jylla, kum ka aiñ halor ka jingthmu ban wanrah ia ka Municipality ha ha kane ka jylla jong ngi ka ba long pyrshah ia ka 6th Scheduled jong ka Consitution jong ka Ri India.
" ong u Bah M H Dkhar President ka AJYWO Sengkmie.
U Bah Dkhar u la ong ba ka MRL&VT Bill -2013 jong ka sorkar jylla kam don jingiadei ei ei ruh em bad ka jingthmu ban tehlakam ia ka jingwanrung kyrthep ki mynder sha ka ne ka ri jong ngi hynrei ka dei pynban tang ka aiñ ban khring ia ki bar ri bad bar jylla ban wan rung kyrthep sha ka jylla bad ruh ka dei tang ka aiñ ban pynbunkam bad pyntroin ia ki Rangbah Shnong bad ki Trai Iing Trai Khyndew  bad ruh ban pynjynjar sat sa ia ki nongshongwai trai ri trai muluk.
“Kaba ma shuh shuh ka long ba lada ki Trai Iing, Trai khyndew bad ki Nongshongwai Trai Ri Trai Muluk ki kum pynkhein ia katei ka aiñ, kin shah pynshitom da ka ba tyngeh kat kum ka section 176 bad 177 jong ka IPC, 1860 da kaba shah set phatok haduh 2 snem bad ruh kat kum kiwei kiwei de ki kyndon aiñ ki ba tyngeh.
Lada ki Trai Iing bad ki Trai Khyndew, Ki Rangbah Shnong bad ki paidbah ki pdiang matlah ia katei ka aiñ, kan long thik kumba tih ‘liewlong ia lade.
" ong shuh shuh u Bah Dkhar.
U nongialam jong ka AJYWO u la ong ruh  ba ka MRL&VT Bill -2013 kan pynbun kam artad sa ia ki pulit namar u juh u pulit u ban peit ia ka Law and Order un hap peit ruh sa ia kane ka aiñ ka bym ler ei ei ruh em.
Ka AJYWO ka kyntu jur ia ki paidbah, ki nongsynshar Shnong, Elaka bad ki Hima ban ieng ialeh pyrshah ia kane ka aiñ iakjakor, MRL&VT Bill -2013 jong ka sorkar jylla hynrei ban kyrshan ia ka ILP ka ba dei tang ma ka ka ain kaba lah ban teh lakam ia u mynder ban wan rung kyrthep sha kane ka jylla.
Namar ha ka ILP, u bar jylla lane u nongwei shwa ba un wan rung sha kane ka jylla un hap ban applai shwa ia ka permit.
Ha ka permit kan don ka por sah kaba thikna.
Katno sngi un shnong un sah bad un leh aiu.
Un hap ban leit phai noh shwa ban kut ka por ba la buh ba un leit phai bad lada u pynkheiñ ia kane, un shah pynshitom kat kum ki kyndon aiñ ki ba tyngeh" Bynrap shuh shuh u Bah M H Dkhar.
Shillong,15 Nawieng:Puk u paidbah u la tur sha Iewduh ryngkat ka jingiaknieh iwei ia iwei tang ban ioh thied ‘Mluh’,  ki la ia lymbub para maki ban tur sha ki dukan die marbam ban wad mluh khlem salia ban thied wat la ki don ki ba die tam katto katne  ia ka dor ruh tang ban lait na ka dor kaba heh, kumba la saphriang ka khubor hamsaia ba ka mluh kan sa kiew dor sha ka T.
150 ne T.
200 tyngka shi kilo.
Katei ka khubor hamsaia ba ka mluh kan sa kiewdor ka la pur sted ha iewduh mynta ka step, bad tang shu bna katei ka khubor ki paidbah kiba la ia wan ban donkam na ka bynta la ki jong ki jong ki kam ki la ia beh pynban sha ki dukan marbam ban thied mluh.
Ka iew die mluh ka la thnam bha naduh ka por 9 baje shajrong ha kaba uwei u briew u thied haduh 6 ne 7 kilo ka mluh tang na ka bynta ban pyndonkam ia lade bad don ruh kiba kit syndon shi byrni kata ruh ym ban die hynrei ban buh ban bam ialade.
Tang kumba lai kynta eiei ba ki nongthied mluh ki la beh thong ban thied mluh, la lap ba ym don mluh shuh ha ki dukan ha Iewduh.
U nongthohkhubor , u la wan ban jurip ia ki dukan marbam ha Iewduh, la lap ba  kat kiba tur sha ki dukan die marbam ki dei ki nong wan wad mluh, hynrei la iohi ba hadien katei ka lai kynta ki dukan die marbam kim lah pyndap mluh shuh bad ha baroh kawei ka iew ym don mluh shuh.
Ka khubor Hamsaia shaphang ka mluh, ka la pur sted haduh katta katta ha kaba katei ka khubor ym tang ba ka la pur tang ha sor Shillong hynrei ka la pur kylleng ka jaka wat ha ki jaka nongkyndong ruh.
Ki la don bun ngut ki nongia phone sha u nongthohkhubor ban kylli ia katei ka khubor bad hadien ba la ioh ia ka phone jong kiba bun ngut la wad jingtip shaphang kane bad la shem ba ka khubor ka la saphriang tyngeh ha Iewduh bad bun ki jaka ha ki khapsor.
La ioh jingtip ba ha khapsor, ym don mluh shuh ha ki dukan rit ne dukan shnong namarba ki paidbah ki la ia beh kat kiba kham sted ban thied shuwa bad kiba la thied lypa ruh ban dap da ki bnai, ha sohra ruh la ioh khubor ba ki paidbah ki la rah da ki 5 ne 6 kilo uwei u briew tang na ka bynta ban buh ban bam ialade, ha nongstoin ruh la ioh khubor ba kane ka juh ka jingjia la jia ha katei ka sor.
Ka juh ka khubor ka la purr uh sha kiwei pat ki bynta ka jylla bad kane ka la wanrah jingartatien ki paidbah.
Shillong,15 Naiwieng:Ki pulit ki la ioh ia ka jingujor ba ha 13 tarik mynta u bnai, ha ka por 6:30 baje janmiet u Pynshngainlang Marbaniang, u nongniah ka kali kamai (Taxi) uba niah ia ka kali kaba don ia u nombar ML-05K-3896 u la thmu ban batbor ia kawei ka longkmie hapoh ka kali jong u ha ka lynti ban leit na Ur-masi ujoh sha Smit.
Shillong,15 Naiwieng:U Bah SF Lyngdoh, Project Manager, MRDS -Jaintia Hills u la ujor pulit ba ha ka miet 12 tarik mynta u bnai, ki runar ki bym laha ban tip ki la tuh ia ka tynghong pynsawa kaba shong dor t.
15 hajar tyngka na kapoh ka kali ophis jong ki kabab don ia u nombar  ML-04A-1871, kaba la pynieng ha  Circuit House, Jowai (WJH).
Shillong, 15 Naiwieng:U chairman ka National Skill Development Agency (NSDA) u S Ramadorai u la ong ba la donkam ban pynthymmai ia baroh ki jaka ai jinghikai Industrial Training Institutes (ITIs) katkum ka jingiaid ka juk khnang ba kan long ka lynti ia ki samla.
“Ngi la tip ba don bun bah ki ITI kiba treikam kiba la rim bha ha kaba ki jait jinghikai kim iahap shuh katkum kane ka juk.
Donkam ban wad ia ki lad ki lynti ban pynthymmai ia kine ki ITI lyngba ka Public Private Partnership (PPP)", la ong u  Ramadorai haba kren hadien ka jingialang bad u Myntri Rangbah u Mukul Sangma bad ki myntri hynne ka sngi ha Shillong.
U la ong ba donkam ban ai ia ka jinghikai kaba biang bad kaba janai ia ki samla khnang ba kin lah ban ieng ha la kajong ka kjat katkum ka jingiaid ka por.
U chairman ka NDSA u la ong ba ka NDSA kan ai ia ka jingiarap ia ka sorkar Meghalaya ba kan pyntreikam ia ki jingai jinghikai ia ki samla ha kane ka jylla kiba iakynduh ia ka jingeh namar ka jingbym ioh kam bym ioh jam.
“Kaei kaba kham donkam ka long ba donkam ban ai ia ka jinghikai kaba larkam ha ki jait kam bapher bapher sha ki samla.
Kane kan iarap ban weng ia ka jingbym ioh kam bym ioh jam jong ki samla", la ong u chairman ka NSDA.
U la iathuh ba kin don haduh san klur ngut ki samla ban ioh jingmyntoi na ka 12th Five Year Plan.
U Ramadoria u la ban ba ka long kaba donkam ban pyntreikam ia ki prokram bapher bapher hapoh ka por kaba la buh thong.
U la ong ba ka jingkyrshan pisa kan long na kiba bun ki lad ki lynti.
Ka lynti ka long lyngba ka PPP bad da kiwei ki lad ba la kyrshan pisa na ka Asian Development Bank (ADB).
Ha kajuh ka por  u Myntri Rangbah u la ong ba ka sorkar ka la thaw lad ban pynbha ia ki lad ban thaw kam ia ki samla ha kane ka jylla bad shabar ruh.
Ki jait jinghikai kiba kham pynleit jingmut kin long kum ha ka rep ka riang, ka rep soh rep syntiew, ri jingri, shna maw, ka bam ka dih, ka thain jain bad kiwei.
U la ong ba la pynkhreh ia ki ITI ha Shillong bad ha Tura ban leh lyngba ka PPP mode.
Shillong,15 Naiwieng:Tang katto katne por hadien ba la her stet, ka khubor hamsaia ba kiew dor ka mluh kaba la pyn lamwir ia ki nongiew, ka Majistor kaba  la phah da ka bor District ka la poi sha Iewduh ban wad ia ki dukan kiba die tam ia ka dor bad ban kem ia ki nong die.
Ka kong C Doreen Lyngwa, ADC ka la poi sha iewduh ban wad ia ki jingshisha dalade hi halor ka iew mluh, ha ka por 1.
30nohsngi.
Katei ka Majistor ka la hiar ruh sha kawei ka dukan kaba don ha Stand Jeep kaba dei ka dukan jong ka M/S NRL Enter prise, Jeep stand-Rice Dealer bad  ka jingtohkit ia katei ka dukan ka la iaid kumba katto katne por.
Ha mar ba dang ia tuklar ia ka dor die mluh katei ka dukan, ar ngut ki rangbah ki la ujor ba katei ka dukan ka la die tam, hynrei la pynbeit noh ia katei ka jingbakla, ka juh ka mar ar ngut ki briew ki la thied  ar dor uwei T.
800 tyngka shi byrni bad uwei pat T.
850 shi byrni bad hadien ka jingiakren kitei ki ar ngut ki rangbah ki la pynphai noh ia ka  mluh bad ka nongdie ha katei ka dukan ka la pynphai noh ia ka pisa jong ki, kaba long T.
1650 tyngka (ar byrni).
Hadien ba la dep nangtei ka Majistor ka la iaid ia baroh kawei ka iew, hynrei ka la lap ba baroh ki dukan kim don mluh shuh bad ki la kam ba ki la die ha ka dor kumba ju die, lait noh ka NRL Enterprise kaba don katto katne ka stock.
Ka kong C Doreen Lyngwa,ADC ka la kyntu ia ki paidbah ba kim dei ban ngeit ia kum kitei ki khubor hamsaia, khlem da ioh ki jingpynbna ba iar napoh ka bor district, bad ki dei ban ujor lada don kino kino ki dukan ba die tam ia ka dor ba la thoh ha ka song jong ka mar.
Kane ka juh ka jingkyntu ka la mih ruh na u trai dukan ka Rajasthan Food Grain Store uba la kyntu ia ki paidbah ba kim dei ban tieng ioh duh mluh hynrei ki dei ban ap tang lashai la shisngi ka mluh kan sa poi ha ka dukan jong u bad un die kumba ju die ha ka dor iew.
Shillong,15 Naiwieng:Ka jingpur sted ka khubor hamsaia ba ka mluh kan sa kiew dor, ka la pynioh nong bad pynlah die ia ki dukan die marbam kiba die mluh ha Iewduh.
Tang mynta ka sngi kawei ka dukan heh kaba don ha IewMawlong, ka la die kumba 1000 song ka mluh kata ka mut kumba 200 song ka song heh kaba don 50 kilo ka mluh.
Ka Rajasthan Food Grain, ka dukan kaba don ha Them IewMawlong ka la pyni ia ki kot ki sla jong ka, ba tang mynta ka sngi ka la lah ban die mluh haduh 200 song heh ne 1000 song rit.
U trai katei ka dukan u la iathuh ba ym don mluh shuh ha ka dukan jong u, bad u la die lut ha ka por  mynstep ha ka dor iew kumba u ju die.
Hynrei u la ong ruh ba lashai ne la shisngi ka mluh kan sa poi sha dukana jong u bad u la kyntu ia ki paidbah ba kim dei ban tieng ba ka mluh kan sa kiew dor hynrei ka mluh kan ym kiew dor bad kan long hi kumba ju die.
“Ngi die ka TaTa T.
700 tyngka shi song, 50 kilo" ong u trai dukan ka Rajasthan Food Grain store.
Shuh shuh u nongthoh khubor u la wan ban tohkit hapoh Khlieh iew ia ka dor mluh, la ka long ne-em kaba shisha kumba la saphriang khubor ba ki don kiba die tam, u Durga Prasad uba die ha kawei ka dukan kaba kham heh ha Iewduh u la iathuh ba ym don mluh shuh ha dukan jong u bada u la die lut tang hapoh ka 1 kynta mynta ka step.
“Nga la die kumba 6 byrni ka mluh ha ka dor iew hi" ong u Durga kaba mut ba u la die kumba 300 kilo eiei.
Sa uwei pat u Sahu uba don ka dukan rit ha iewduh u la iathuh ba ma u ruh kumjuh um don mluh shuh ha dukan jong u bad u la die lut plaian mynta hi ka step  ha ka dor kumba ju die hi.
Kitei ki nongdie mluh ki la iathuh ba kim don mluh shuh ha ki kudam jong  ki ruh  namar ki la die lut plain.
Haba la kylli ioh ba lehse ka don ka jingbuh rieh eiei, ioh ba ki kwah ban die dor heh, ki la ong ba kam dei ba ki buhrieh hynrei  ki la die lut , ki la iathuh ruh ba don ba wat tang uwei u briew ruh u thied mluh kumba 10 song eiei.
Halor katei ka jubab jong ki u nongthohkhubor u la leit ban kylli sa na ki nongshong dukan madan ha iew kiba shong marjan bad ki dukan die mluh, ha kaba ki la iathuh ba ki la iohi da la ki jong ki khmat ba ka mluh nba ki dukan dskhar ka la lut ha ki nongthied kiba la wan ha ka por mynstep kumba 10 baje eiei, “Ki briew ki la wanrah la ki daju la jong ban kit mluh" ong iwei i kong  ba die jain.
La ia kren ruh bad ki nongiew kiba wan thied mluh ha kaba ma ki ruh ki la ud ia ka jingthait ban wad mluh namarba manla ki dukan kim don mluh.
Shillong, 15 Naiwieng:Ki paidbah ka thain Ri Bhoi Sepngi ki sngew jakhom khait namar ka jingsniew palat ka surok Mairang-Patharkhmah kaba dang shna mynta.
Hynrei ka jingeh jongki kaba kham sngew ngiah, ka long ba don ki kontraktor kiba shna hynrei ki la sangeh noh tip naei ka daw.
Ki kali rit kiba iaid lyngba katei ka surok teng ki sahkut noh ha lynti na ka jinglong ktieh bad thliew ka surok bad ka shim por ban iaid bun kynta ban poi sha Nongkhlaw-Mairang.
U Bah Najim Kharmalki, Vice Chairman ka Western Ri Bhoi Development Council (WRBDC) ula ong, ba katei ka surok la sdang ban pyntrei naduh u snem ba ladep hynrei mynta la jan shisnem ki kontractor ki la sangeh noh.
“Kane ka long dawbah kaba la pynjakhom ia ki paidbah nongleit nongwan khamtam haba don ba pang ba shitom ban leit shim dawai ne shah sumar sha ki hospital," ula ong.
Ki paidbah ki dap da ka jingkmen ban iohi ba ka tnad PWD ka la shimkhia ban pyntrei ia katei ka surok ban pynheh ban suk ka leit ka wan, kaba pyniasoh ia ka West Khasi Hills bad ka Ri Bhoi District shaduh Azara, Assam.
Ka jingkmih lynti ki paidbah ka long da khongpong bad ki hab ban mad ia ki jingeh ha ka kit ka bah, tang namar ka jingleh sting ki kontractor bad ka tnad PWD ban pyndep kloi kaba ka ktah ia ki paidbah.
Ki don ki kontractor kiba sdang ia ka jingtrei ha kajuh ka por bad ki la lah ban pyndep ha ka por ba biang kum ha Jirang, ka la iarap shibun nongleit nongwan sha Assam, hynrei ki kontractor kiba pyntrei naduh Patharkmah shaduh Nongkhlaw ki la sangeh, ong u bah Najim bad kyntu ia ka tnad PWD ba kan shimkhia ban pyndep kloi ia kane ka surok kaba long u budlum ia ka thain Ri Bhoi Sepngi.
Shillong, 17 Naiwieng:Ki pulit ba la buh khnang ban leh ia ka kamram ban pahara hynrei ki la kylla long pynban ki nonglute ba shyrkhei.
Lai ngut ki pulit kiba la buh khnang ha surok bah ban peitngor ia ki nongtuh bad ki briew kiba leh kam sniew, ki shah kem noh ha ki para pulit hi namar ka jingkynnoh ba ki la donkti ban rahbor ia kawei ka trok kit ia ki mar jot da ka jingthmu ban lute.
Kane ka la jia ha surok bah NH- 44 ha Maw ryngkneng, East Khasi Hills, ha kaba lai ngut ki pulit ki la rahbor ia ka trok ( AS- 01- EC- 0515) kaba kit kumba 150 tylli ki song ba kynthup ia 51 song u copper bakhia 2,480 kg, 34 song u brass bakhia 2,273kg bad 60 song aluminum ba khia 2,625 kg.
U SP ka East Khasi Hills, u Bah M Kharkrang, u la iathuh ba ki lai ngut pulit ba la shah kem ki kynthup ia u Sub Inspector ( SI) u Sudarshan Sangma, u Constable Claipson M Marak bad u Constable Basant Lama uba dei ruh uba beit ia ka MPRO.
Kine baroh lai ngut kidei kiba don ha thanat Mawryngkneng.
“Ngi la kem ia kine ki lai ngut hadien ka jingtohkit kaba bniah ha kaba la lap ksai lyngba ka jingtohkit ia u nongñiah jong ka trok u Saidullah Alam Laskar bad u nongtrei ka Harsh Metals, u Deep Kumar Nath, ha kaba ki la phla ba ki don lai ngut ki briew kiba wan ban rah bor," la ong u Bah Kharkrang.
U Bah Kharkrang, u la ong ba kane ka trok ka la mih na Silchar ha ka 6 tarik bad kadei ban leit pynhap ia kine ki tiar ha jaka jong ka Harsh Metals, Ferrous and Non Ferrous Metals ( Merchants & Commission Agents) kaba don ha Fancy Bazar ha Guwahati.
U SP u la ong ba ka jingdon jong ki langïong hapoh ka tnat pulit ka la pynjah burom shisha tangba ki paidbah ki dei ban kynmaw pat ba ym baroh ki pulit ki dei lut kiba sniew ne ban ñiew lut lang kumjuh ia baroh.
U la kular ruh ba ia kine ki lai ngut yn sa leh da kaba tyngeh na ka liang ka tnat pulit ruh ha kaba ki lah ban shah beh noh wat na ka kam ruh.
Ha ka 7 tarik kumba 1: 00 baje nohphai sngi, kane ka trok ka la shah rahbor noh ha ka kynhun jong ki briew bad leit buh ia ka kali sha kawei ka jaka ha Shillong By- Pass.
Hadien ba rahbor ia ka trok, ki la thep noh ia u nongñiah bad u nongtrei ka Harsh Metal ha kawei ka kali rong lieh sha thaiñ Diengpasoh bad pynshong ia ki haduh ka por 7: 30 baje janmiet bad sa pyllait noh ia ki.
Ynda ki la wan phai sha ka jaka ba pynïeng ia ka trok, ki la lap pynban ba la shah tuh 127 tylli ki song na ka trok bad ki la pyntip shaphang kaei kaba la jia sha u trai jong ki, u Raju Sarowgi.
Ki pulit ki iathuh ruh ba ki song ba shah tuh ki shong dor kumba T.
20 lak.
Ki pulit ki la ioh pdiang ruh ia ka ehajar ( FIR) na u trai bad la ‘ registar’ ia kane ka jingjia kum ka kam tuh kam thiem ha thanat Mawryngkneng.
Hadien ka jingtohkit bniah bad ïai bud dien, ki pulit ki la lap kawei ka Samsung Mobile jong u Nath bad ka Nokia Mobile jong u nongñiah trok na ïing jong u Claipson M Marak bad ka Swift ( ML05- K- 8473) kaba ju pyndonkam da kine ki pulit.
U Bah Kharkrang, u la ong ba ka jingtohkit ka dang iaid shakhmat na ka bynta ban lapksai ia ki briew kiba ioh pdiang ia ki song kiba la jah na ka trok.
Kitei lai ngut ki pulit ki la shah set san sngi ha along ki pulit na ka bynta ban pynlong shuh shuh ka jingtohkit kaba bniah.
Shillong,17 Naiwieng:Ia u Bisheshwar Das 45 snem uwei na ki lanot ba la mynsaw jur na ka jingjia shah kawang Petrol bomb ha bishnupur ha kane ka sngi saitjain ba la dep  la pynkynriah noh sha Nemcare Hospital, Guwahati  mynta ka sngi na ka bynta ka jingsumar kaba khambha.
U Das, u dei u trai jong kawei ka dukan sha ha bishnupur bad u la mynsaw jur bad la kumba mar shiteng ka met jong u ka la pdung ding hadien ba u la shah ktah ha ki lai ngut ki samla kiba la wan ban dihsha na ka dukan jong u ha ka por 11 baje mynstep ha ka sngi saitjain.
La phah sumar ia u sha Woodland Hospital hynrei mynta ka sngi la pynkynriah noh sha Guwahati.
Ia katei ka rai ban pynkynriah ia u Das sha Guwahati la shim da ka sorkar jylla, bad ka jinglut jing sep na ka bynta ka jingsumar ia u ruh yn tip ka sorkar jylla, ia u Das la synran lang da ar ngut ki doktor na Civil Hospital Shillong bad la pynkynriah noh ia u na Woodland Hospital ha ka por 12:30 baje janamiet mynta ka sngi hi.
Ka tyllong khubor kaba la ioh lum na  Woodland Hospital,  la iathuh ba u Das u don ka juh ka jinglong ha ka por ba la sei ia u napoh hospital u lah ban kren ha ka por ba sei nangne’ ong ka khubor na Woodland hospital.
Ka dei ka sien kaba ar, ba kum katei ka jingjia ka la jia hadien ba ka la mih ka jingkawang Petrol bomb ha ka ba la hap ban pynkynriah sha Guwahati.
Ka jingjia kaba nyngkong ka dei ia u trai ka Meghlaya Machineries u Vikash Nandwal uba la khlad noh ha Delhi.
Lah ban kdew ba haduh mynta ki pulit ki dang wad ia ki runar kiba la donkti ha katei ka kam.
Shillong, 17 Naiwieng:Ki runar ki bym tip satia, ki la rung kynsan hapoh kawei ka dukan sha ba la tip kyrteng kum ka Babua Tea Stall kaba don ha ïew Bishnupur, Shillong, bad ki la thang ia u trai jong ka dukan hadien ba ki la dep ban kynshait da ka petrol.
Kane ka la jia ha ka por 11 baje mynstep ha kane ka sngi Saitjain mynsngi.
U trai ka dukan uba la tip kyrteng kum u Bishashwar Das, 45 snem uba don hapoh katei ka dukan u la mynsaw jur.
Kham mynshwa, uwei u dkhar u la khlad noh hadien ba la shah thang da ka petrol ha dukan ha Motphran.
Ki runar kiba la tap bha ia la ka dur khmat da ki jaiñ ki la leit rung kynsan bad wiang ding ia utei u trai dukan hadien ba ki la dep kynshait da ka petrol kaba u la rah ha u klong ba la thep hapoh ka pla plastik.
Ka khubor na ki pulit ka la iathuh ba kumba lai ngut ki runar, ha kaba uwei u la kynshait da ka petrol ia utei u Das katba uwei pat u la thang.
Hadien kane ka jingjia, la pynkit noh mar mar ia utei u trai dukan sha ka jaka ai jingsumar ha Woodland, ha kaba la ong ba ka jinging jong utei u briew ka la long kumba sanphew na ka shispah.
Na ka liang ki pulit kiba her kyrkieh mar iaioh jingtip, ki la sdang ban pynlong ia ka jingtohkit halor kane ka jingjia, bad kyrmen ban thwet bad kem ia ki runar kiba donkti ha kane ka kam.
Ha kane ka jingjia uwei u rangbah briew ba la tip kyrteng kum u Mina Ram Joshi ( 70 snem) uba la pyrshang ban iarap ia u Das bad kawei ka thei samla kaba wan dih sha ha katei ka dukan ki la mynsaw malu mala.
Kane ka jingjia shah thang jong ki nongkhaïi bar jylla, kan dei ka sien kaba ar kaban jia hapoh ka nongbah Shillong, ha kaba ka jingjia kaba nyngkong ka la jia ha ka 9 tarik u Risaw, ha kaba uwei u Vikash Nandwal u la khlad noh namar ka jingjur jong ka jingmynsaw ha nongbah Delhi hapdeng ka jingshah sumar ha ka 26 tarik jong utei hi u bnai.
Ha ka jingjia ha Motphran, ki pulit ki la kem ruh ia ki ar ngut ki dkhot jong ka Khasi Students’ Union ( KSU) ba kynthup ia u Wankerlang Jyrwa bad u Badonkupar Nongbri halor ka jingkynnoh donkti ha katei ka kam.
Shillong,17 Naiwieng:Ka Delimitation Committee ba la thaw da ka  KHADC ka la pynjlan biang ban phah ia ka ripod jong ka kumba la buh tarik ha ka 23 u Naiwieng sha ka taiew ba nyngkong u nohprah.
Katei ka komiti ka la pan por biang ban pyndep ia katei ka kam haduh u nohprah da kaba ong ba ka por ba ka Council ka la buh ka lyngkot palat.
Katkum ka jingtip ba la ioh lum na uwei na ki dkhot ka tei ka komiti u la ong ba ia ka jingpynshai paidbah kaba nyngkong la pynlong ha nongpoh ha ka sngi saitjain bad kaba ar pat yn sa pynlong ha Mawkyrwat ha ka sngi nyngkong.
Kaba lai yn pynlogn ha nongstoin ha ka 22 tarik bad kaba khadduh ha KHADC ha ka 2 tarik u nohprah.
Utei u dkhot ka komiti u bym shym la pynmih kyrteng u la ong ba ka komiti ka kwah ba ka jingphiah konstitwensi thymmai kan pynhap ia kito ki shnong bad ki konstitweinsi ha ki district jong ki.
“Ngim sngew tynnad ba ki shnong ha  South West Khasi Hills  kin hap hapoh East Khasi Hills," ong biang utei u dkhot.
Haba phai sha ka jingpynsngew paidbah kaba la long ha Nongpoh, u la ong ba baroh ki paidbah katei ka thain ki kwah ban thaw noh da ka Umsning konstitwensi.
Lah ban kdew ba kham mynshuwa  ba na  ka bynta ban thaw ia ka Umsning konstitwensi ka KHADC ka la pynbna ba donkam ban pynduh noh ia ka Laitkroh.
Ka laitkroh kan ia pharia kylleng kylleng kum ha Sohra, Lyngkyrdem bad Mylliem konstitwensi.
Moscow,17 Naiwieng:50  ngut ki briew ki la iap, 44 ngut na ki ki dei ki nongleit jingleit katba 6 ngut pat ki dei ki nongtrei jong kawei ka lieng suin  ka  Boeing 737 kaba la bthei katba ka dang thmu ban hiar ha nongbah  Russian ha Kazan, kane ka jingjia ka la jia mynta ka janmiet sngi u Blei.
Ka lieng suin na Moscow Domodedovo airport  ka la thmu ban hiar madan ha ka sien kaba ar ha ka tei ka nongbah hynrei kynsan kynsan ka la bthei , katei ka liengsuin ka dei kaba la pyniaid da ka Tatarstan airline, ong ka khubor tnad sorkar.
Ki nongpynlip ki la poi mar-mar sha katei ka jaka bad ki lap ha ka por ba ka ding ka dang klang bha.
Haduh ba thoh  ia kane ka khubor la iathuh ba ka Airport ha  Kazan, ka jaka ba shong bun ki paidbah muslim jong ka  Tatarstan, ka la khang, ong ki tyllong khubor.
Shillong,17 Naiwieng:Ka Kynhun  Nongtrei Mon Sngewbha ,KNMS ka la pynbna paidbah ba ha ka 21 tarik kan pynlong ia ka jingialang ban ia mir jingmut halor ka jingthmu ka sorkar pdeng ban pynthymmai ia ka Sixth Schedule  jong ka riti ka synshar ka ri India, kaba long ka ain kaba ktah jur ia ka jingshong shngain ka jaidbynriew Khasi.
Katei ka kynhun ka khot ka wer ia baroh ki paid Riewshemphang, ki nongtrei senghbhalang ne ki nongmihkhmat jong kano kano ka seng sain Hima ne ki dkhot jong ka  la ka dei ka seng Riewlum ne ka bym dei ba kin ia poi khnang sha katei ka jingialang ka ban long ha ka 21 tarik u Naiwieng,  ha ka por 12:30 mynsngi ha Khasi National Dorbar Hall,Mawkhar, katkum ka kyrwoh na u  Joint Convener Dr.
I Nongbri Riatsamthiah bad u W.
Anthony na Jaiaw Langsning.
Shillong, 17 Naiwieng:Kum ka dak ban pyr shah ia ka jingpang shini iaid kjat ka Bansara eye centre lem bad ka World Diabetic Foundation (Denmark) bad ka seng kynthei Wahingdoh ki la rakhe pyrshah ia ka jingpang shini ha ka 14 tarik Naiwieng 2013 da kaba pynlong da ka jingiaid kjat na Dr Gordon Robert Hospital Jaiaw bad pynkut ha Wahingdoh Community Hall.
Hadien ba la ia iaid ki la pynlong ia ka jingialang paidbah ha Community Hall ban pynshai halor kane ka jingpang shini.
Ha kane ka jingialang la wan ban iashim bynta na ki Nursing school bapher bapher ki ba kynthup na Woodland Nursing school, Ganesh Das Nursing school, Dr H Gordon Nursing school, Rapsbun Nursing school bad na kiwei kiwei de.
Ka jingpang shini kadei ka jingpang kaba ktah ia ki thied ki jaw ha ka met bad kamtam ia ki khmat.
Ka Dr JV Basaiawmoit ka dei ka nongprat lynti ha ka Opthalmology society bad ka dei ruh ka Medical  Director jong ka Bansara Eye Care Centre ba la iateh ba ka World Diabetes Foundation ha ka ban ialeh pyrshah ia ka jingpang shini ka ba lah ban pynlong sha ka jingmatlah ia ki khmat.
Ka Bansara eye Care Foundation ka la sdang ia Diabetic Retinopathy projek ha Meghalaya da ka pynlong ka jingialap paidbah halor kane ka jingpang khnang ban rat dyngkhong ia kane ka jinpang.
Kane ka projek haduh mynta ladep pynlong haduh 16700 ngut ki briew ki la ioh jing myntoi na 53 tylli ki camps.
4438 ngut ki nongpang ki la ioh ban tes ia kane ka jingpang Diabetes bad kumba 338 ngut ki la ioh jing sumar.
Kane ka jingpang shini ka lah ban wanrah ia ka jingiap hynrei mynta la lah ban iada da kaba shim ia ki lad ki lynti kiba biang.
Shillong, 17 Naiwieng:U Lamphang ka Meg halaya Legislative Assembly u AT Mandal u la ong ha kane ka sngi Saitjain ba ki khubor ba mih ha ki kot khubor ki dei ban long kiba paka ban lait na ka jingshah shiliang, ka jingsngew hynrei ban thoh ia ka jingshisha ban ai ia ka jingtip kaba paka sha ki paidbah.
Haba kren ha ka rakhe ia ka National Press Day ha kane ka sngi Saitjain, u Mondal u la ong ba nalor ba don ka jinglaitluid ban kren ban pynpaw, ki lad pathai khubor ki dei ban ym shah shiliang hynrei ban bat ia ka jinglong pdeng haba ai jingtip khlem da shah liang ne sngew.
U Mondal u la ong ba ki dei ban pynshisha ia ki daw ki sakhi haba ki thoh ia kano kano ka khubor khnang ba ka jingtip ba la ai sha ki paidbah kan long kaba shaniah bad kaba dei.
Shwa ia kane, u Deputy Commissioner ka East Khasi Hills  u Sanjay Goyal u la ong ba ki lad pathai khubor ki dei ban bud ia ki kyndon kiba paka haba thoh khubor.
U la ong ba ki lad pathai khubor ba mih na kane ka jylla, ki kham donbor ban ia kiwei kiba dei nabar bad namarkata, ka long kaba donkam ba kin ai ia ka jingtip kaba shisha bad kaba biang sha ki paidbah.
Ha kane ka sngi, la pynlong ia ka jingiatai halor ka phang “Ka kamram jong ki lad pathai khubor ban sahkri ia ki paidbah.
Shillong, 17 Naiwieng:U MDC ka KHNAM na Jaiaw, Bah Adelbert Nongrum u la ong lada ka jingthmu ban iada ia ka Jaidbynriew ka pulom, un long u briew banyngkong ban kieng atiar ban iada ia ka Jaidbynriew.
“Lada ka jingthmu ban iada ia ka Jaidbynriew ka pulom, ngan long u briew banyngkong ban kieng atiar ban long ruh kum u ‘ Kaisor’ ym kum u ‘ Kaikhlaw’ ban ialeh na khlaw hynrei ban ialeh beit hapoh sor", la ong u Bah Adelbert u la byrthen tyngeh haba kren ha ka jingialang jong ka KHNAM halor ka Inner Line Permit (ILP) ha kane ka sngi Saitjain ha Mawlai.
U Bah Adelbert u la ong ka jingïai mynthi bad leh bym patiaw jong ka sorkar ia ka jingdawa jong ki sengbhalang ban pyntreikam noh mardor ia ka ILP hapoh ka jylla, ka la pynlong ia kiba bun ki samla kiba la pynpaw ba kin long kiba kloi ban kieng atiar lada ka sorkar kam pynurlong ia ka jingdawa.
U la kyntu ia ki samla ba kim dei ban shu shim rai kyrkieh hynrei ban ai lad shwa lyngba ka bor synshar bad lada kam urlong, ngan long ma nga uba nyngkong eh ban shim ia kane ka lynti ban kieng atiar na ka bynta ban ialeh ban iada ia ka jaidbynriew.
U Bah Nongrum u la ong ba u Myntri Rangbah ka jylla, u Mukul Sangma, u ong ba ka aiñ ILP ka dei kaba la iap hynrei kane kam long satia kumta.
Hynrei namar ba kim don ka mon bad ba kata ka jingiatip lem ha ki ka la iap noh, kaba la pynlong pat ia ki samla ba kin mih sha madan ban ialeh na ka bynta ka hok ka jong ka jaidbynriew.
Ha ki por jong ka jingialam lynti jong U Jisu Khrist don uwei u Judas.
Hynrei ha kane ka sorkar u Mukul, ki don haduh 11 ngut ki Judas kiba dei ki Myntri kibym don shuh ia ka jingiatip lem hynrei ban long kiba kloi ban pynngat ha ka aiñ MPDA ia ki samla kiba iakhih na ka bynta ka hok.
Hato kaei pat ba kin leh ynda ki lait patok hadien lai snem ka jingshah set bad shaei ka lawei ka jong ki".
Ha jaka ka ILP ba dawa ki paidbah, ka sorkar pat ka la wanrah pynban da ka OLP ne ka Outer Line Permit, kata ha kaba ka la kyndang bad beh naphang ia ki trai jylla kumba ka la jia ha ka shnong Umsawli bad Mawtari," la ong u Bah Nongrum.
U MDC ka KHNAM na Mawkhar, u Bah James Ban Basaiawmoit, haba ai jingkren u la ong ba u dap da ka jingsngewkhia ban iohi ba ki paidbah haba don ki lympung iatem iaput ne ki jingialehkai phutbol, naduh shwa ban sdang ki la pyndap ia ki jaka hynrei haba poi pat sha ka kam kaba iadei bad ka iap ka im jong ka Jaidbynriew bun kiba shu iakhñium tang ha ïing hynrei kim nud pat ban mih paidbah bad pynpaw na ka bynta ban ioh ia la ka jong ka hok hynrei ban ia ai daw da kumne kumtai.
U Bah Basaiawmoit u la ong ba ki thlen ki don hapoh Secretariat’ kiba ap ban bam para Khasi bad kane ka paw shai namar la ju iakren ba u thlen um ju bam ia ki bar jylla namar ba u sngewjem daw.
Kumta kine ki thlen Khasi ruh kim nud ban bam ia ki bar jylla namar ki tieng ioh ki rem noh ha ka ilekshon.
U Bah Basaiawmoit u la ong, ka jingong ba ka ILP kan ktah ia ka roi ka par, ka long kabym iahap satia namar haba pang ba shitom donkam ban ioh ia ka jingsumar ym ban thied ia ki jaiñ ki nep.
Kumta kum ka Jylla ruh mynta ka don hapdeng ka jingpang, kumta donkam ban pynkoit ia ka ym ban kwah ia ka roi ka par namar haba koit ba khiah ka roi ka par ruh kan wan.
La ioh ruh ia ka jingkren na u President ka KHNAM u Bah Pyndapborthiaw Saibon, na ki nongkitkam ka KHNAM, kumjuh ruh na ki nongialam jong ka Mawlai Peoples Development Forum ( MPDF) kiba la ai ka jingkyrshan pura ia ka KHNAM bad ki Sengbhalang, kiba ieng ban dawa pyntreikam noh ia ka Inner Line Permit ( ILP) kaban teh pyrkhing ia ka jingwan rung kyrthep ki bar jylla bad ki mynder Ri hapoh ka Jylla, u MDC ka Nongthymmai, u Bah Latiplang Kharkongor, nalor kiwei kiwei pat.
Shillong,17 Naiwieng:Mynta ka step ha ka por 2:45 baje eiei ki runar ki la kawang petrol bomb ha kawei na ki jaka sah briew kaba don ha Lumdiengjri, u wei u Petrol bomb  u la bthei ha kawei ka ing jong u Avishek Chetri, 22 snem karta  bad ka ing shet ja jong u ka la kem ding hynrei ym shym la don kano kano ka jingjulor ha katei ka jingjia.
Ha ka juh ka por sa ar tylli pat ki Petrol bomb ki runar  ha ka ing ba marjan bad ka jong u Avishek, ka dei ka ing jong ka ChandraBala Chetri 55 snem , uwei na ki u la bthei  bad uwei pat um shym la bthei.
Ha katei ka ing ka ding ka la ioh ban bam tang ia ki jain ki nep kiba wah  shabar ka ing.
Haba buddien ia katei ka jingjia, ki pulit ki la lap ia uwei u klong thep mit mit chloromint uba don Petrol bad na ka juh ka jaka ki la lap ruh ia ar tylli pat kiba kum kitei ki klong kiba la ing.
Haduh mynta ym pat shym la ioh kem iano iano ruh na katei ka jingjia.
Shillong, 17 Naiwieng:Hadien hynniew snem jong ka jingkhie ka ribaibal, kaba jur ha Ri Khasi Jaintia, hynrei ha ki khyndiat sngi ba ladep, la iathuh ba ka ribaibal, ka la wan biang ha ka balang Badshahitila, kaba hap ha Karimganj District jong ka Jylla Assam bad kaba don ki dkhot balang, kumba 500ngut eiei.
U Bah Skilful Pohsnem, uwei na kiba leit ban pynlong jingiaseng ialap, ha ryngkat bad ka  kynhun jongu, ula iathuh ba ki la sakhi ia katei ha ka jingleit ialap jongki ha katei ka Balang, ha ka 19 bad 20tarik Risaw 2013.
Ha katei ka balang, kiba shong ba sah, ki dei ki Pnar suda bad U bah Pohsnem, haba iathuh ha U Rupang, ula ong ba ki lyngba ka bor jong katei ka jingiaseng ialap, kaba ki la sdang nyngkong naduh u bnai Jymmang 2013, ki la don bun ki bym ju leit jingiaseng, ki la leit jingiaseng thikna bad nangta kiba dih buaid tanglang,ki la sangeh na ka jingdih bhor bad mynta ki la leit jingiaseng bad u iathuh ba ki don da ki spah ngut, kiba la sdang biang ban leit jingiaseng ha kine ki sngi.
Ha ka jingtrei jong ka ribaibal, ula iathuh ba katei ka la ktah ia palat 20ngut shaneng, ha kaba ki don ki khynnah, ki samla bad ki rangbah ruh, kiba la mad ia katei ka jingkhih jong u mynsiem ha ki.
“Mynshwa, ki ioh ribaibal, ha u snem 2006" iathuh U bah Pohsnem, halor ka jingsdang khie im ka ribaibal, ha kine ki sngi, ha katei ka shnong, kaba hap ha ka Pnar Thor Sepngi Presbytery, ha ka jingpeit jong ka KJP Synod Mihngi.
Kham mynshwa, ha u bnai Jymmang 2013, katei ka kynhun ialap, ka la leit sha katei ka shnong Badshahitila bad hangtei, ka la don ka jingkhih mynsiem, kaba khraw, ha ki dkhot jong ka balang ha katei ka jaka.
“Nga sngewkmen ban don ha kito ki jingiaseng namar ba ki jingrwaiki long kiba thiang haduh katta katta nga sngew kumba nga don habneng" ong ka kyrwoh na utei u rangbah.
Shillong, 17 Naiwieng:Ki longkmie ryngkat ka bah khun rit bad ki rangbah ba shah pynpra ia la ki iing na shnong Umawli, Mawtari -Mawlong ki la pdiang burom hynnin ka sngi, ia ka president ka Civil Society Women’s Organisation (CSWO), Kong Agnes Kharshiing ha kane ka sngi Saitjain hadien ba la ioh jamin na ka Kashari.
Ka Kong Agnes ka la shah set phatok la shi taiew ei ei hadien ba ka la shah ujor FIR ha ka MUDA.
La pynlait phatok ia ka kong Agnes ryngkat lai tylli ki kyndon bad kita ki long ban nym pynthut ne pynsniew ia ki sakhi, ban nym byrngem ia kiba ujor bad kiba sakhi bad ban nym phet rieh.
Ka Kong Agnes ka la ioh jamin na ka ïingbishar (Deputy Commissioner Judicial) ha ka sngi Thohdieng bad hap ban siew T.
20,000 sha ka Sorkar.
Ka Kong Agnes kam lah khlem da jaw ummat haba ka iohi ia ki longkmie kiba dang bah ia ki khun dang riewblei shadien na ka bynta ban pdiang burom ia ka.
“Kine ki khyllung kin sa long ki nongialam jong ngi ha kawei ka sngi," la ong ka Kong Agnes ryngkat ka dang kdup ieid bad doh ia kine ki khunlung bad iakhublei kti bad ki longkmie bad kiwei pat kiba iadon lang kynthup ia u khun jong ka, u Bah C Kharshiing, ka nongiasaid aiñ Poonam Yadav, ki dkhot ka CSWO, ka Kong Angela Rangad bad kiwei kiwei kiba iajan bad iaieid bad ka kong Agnes.
Mar iamih ka Kong Agnes na khyrdopbah jong ka phatok, ki longkmie ki iatur puk ban kdup ieid ia ka ryngkat ka jingpyndeng bad ai syntiew kum ka dak ka jingpdiang burom bad jingpyneh daw ia ka hadien ba la lait noh na phatok hadien ba ka la sah kumba khyndai sngi naduh 8 tarik.
Ki dkhot jong ka CSWO ki bret ruh ia ki syntiew lyngkhot babun rong sha ka Kong Agnes bad sha ki paidbah ba ialum ban ioh iapajut kti bad ka.
Hadien ka jingiakhublei, ki paidbah ki la synran ia ka Kong Anges shaduh sha ïing jong ka ha Bymfyle Road harum Shillong College.
Ki nongshong shnong ba la shah pynpra noh ki ïing jong ki, ki la pynpaw ka jingkmen halor ka jingioh jamin ka Kong Agnes.
“Ka Sorkar ka kynnoh ia nga ba nga la leh bakla.
Hynrei nga khlem leh kano kano kaba bakla bad ngan iakhun beit ia ka hok lajong," la ong ka kong Agnes.
Ka la ong ba kiba dei hok ki trai jaka, ki dei ban ioh biang ia ka jaka jong ki, ngin iakhun beit bad ki bad ngan nym kynran dien wat lada nga shah kem shi hajar sien.
Ka kong Agnes ka la shah kem ha ka 8 tarik halor ka jingkynnoh ba ka la khang lad ia ka briew jong ka MUDA ban pynpra ia ki ïing ba shna beaiñ ha Umsawli bad Mawlong- Mawtari.
San tylli ki ïing ba sah briew, ar tylli ki dukan sha bad ar tylli ki sem masi thylli bad 4 tylli ki ïing trep, la pynpra ha katei ka sngi.
Shillong,17 Naiwieng:U Nathaniel Lyngdoh uba ki ju khot ieid u ‘hep ieid’  u dei u khyllung ba dang 6 bnai, u dei u khun shynrang  ba ritduh jong ka kong Bermon Lyngdoh, 35 snem karta na ka shnong Maw long –Mawtari.
La iohi ba utei u khyllung u bym pat tip eiei u don hapdeng ka jingkmen bad ka jingphuh samrkhie bad ka peit lyngngoh ia ki briew kiba ia lum khrui ha ka 13tarik mynta u bnai ha Don Bosco Square, wat la ka kmie  jong u, ka dang don hapdeng ki jingsngewsih kthang namar ka jingshah pynpra ka ing ka sem jong ki ha Mawtari ha ka tnad Meghalaya Urban Development Society.
Hapdeng ka miet ka kong Bermon ka la bah pynshah khriat ia utei u khun ba dang 6 bnai jong ka ha ka jingiakhih ba ki nongshah pynpra ing jong kitei ki shnong –ka Umsawli bad Mawtari  kaba ki la pynlong ha Don Bosco Square  naduh ka por mynstep kumba 10 baje eiei.
Ka kmie ka la iathuh ba ka la wan sha katei ka jaka ryngkat u khun bad u kpa khun jong  ka ha ka por 12 baje mynsngi hynrei kat haduh ba thoh ia kane ka khubor kata ha ka por 7 baje eiei katei ka longkmie ka dang don ha katei ka jaka.
Haba la kylli hato kan shong pynshah khriat ia la u khun baroh shimiet, ka kong Bermon ka la ong ‘ngin hap ban shah haduh ban da ioh biang ia ka hok jong ngi’ haba la kylli biang ba katei ka jingshah khriat u khyllung ka lah pynban ba un ioh pang , da ka jingsngewdiaw mynsiem ka la ong ‘Ngam tip shuh ngan leh kumno’.
Katei ka longkmie ka la iathuh ba ka don 7 ngut ki khun bad u Nathaniel u dei uba rit duh ka la ialam ryngkat bad ka.
Shuh shuh ha katei ka jaka la iohi ruh sa ia kawei pat ka longkmie  kaba dang kynoi thiah ia la i jong i khun iba dang shibnai, ka kong Aisil Lynshing na Mawlong –Mawtari ka la ong ba kam lah ban ieh ia i khun ba dang shibnai sha ing namar ba i dang im tang da ka buin bad ha ka juh ka por ka la ong biang ruh ba kam lah pat ban ieh ne ban shu sngap ia ka jingshah knieh noh bad ka jingshah pynjot ki ing ki sem jong ka namarba mynta ki im khlem ing khlem sem.
Katei ka longkmie kaba la don sha ki 30 snem karta ka la iathuh ba ka ma ka ruh ka don 7 ngut ki khun.
Shillong, 17 Naiwieng:Ka elekshon MDC 2014, kan long ha shwa ka 12tarik Rymphang 2014, kren pynthikna U bah Pres tone Tynsong, myntri sorkar Jylla, haba kren hynnin ka sngi, ha ka jingialang jong ki nongtrei jong ka Pynursla Block Congress Committee (I).
U myntri sorkar Jylla, haba kren ha katei ka jingialang, ula pynsngew ba ha kawei ka jingialang jong ka kynhun myntri, kin sa shim ia ka rai na ka bynta ban buh tarik noh ia katei ka elekshon MDC 2014, ong shuh u myntri Jylla, ha katei ka jingialang, kaba la don lang ruh da U President jong ka MPCC, U bah DD Lapang.
Shillong,17 Naiwieng:Ki 14 sengbhalang kiba kynthup ia ka KSU, FKJGP, HNYF, GSU, JSU, RBYF, AJYWO, JYF, CSWO, KWAADA, AYWO, AIGU, ADE Bad FAF ki la pyn bna biang ba kin pynlong ia ka pakhang surok miet kaba lai sngi lynter kata naduh ka 19, 20 bad 21 tarik mynta u bnai bad katei ka pakhang surok miet kan sdang naduh ka por 8 baje mynmiet bad kan kut ha ka por 5 baje mynstep.
Ki sengbhalang ki la iai bteng  da ka pakhang surok miet kaba lai sngi kum ka jingpyrshah ia ka jingkuman ka sorkar ban pyntreikam ia ka ILP hapoh ka jylla.
Ka kyrwoh khubor, ba la phah da U bah MH Dkhar President AJYWO, ka maham ruh, ba lada ka sorkar kam shah shkor ia ki jingdawa jong ki Sengbhalang, ha ki sngi ki ban wan, kin pynkhreh, da ki jingiakhih kiba kham tyngeh.
Shillong,18 Naiwieng:Ki shipai iada khap pud ki BSF mynnin  ka sngi ki la ioh ban kem ia uwei u briew katba u dang rung na Bangladesh sha india.
Utei uba la shah kem u dei uba la tip kyrteng kum u  Shaphrang Mastor 42 snem karta.
La kem ia u ha ka por nohphai sngi.
Ki shipai ki la ioh ban kurup T.
20 hajar tyngka ki pisa thok na utei u briew, ar tylli ki SIM Card kawei ka Sim India bad kawei jong ka Bangladesh.
La kem ia u na Borsora , South West Khasi hills District.
Katkum ka tyllong khubor, la iathuh ba ki shipai ki la kem ia u Mastor u ba dei na Shahlang ha ka por ba u dang rung na Bangla sha India da ka jingthmu ban wan pyniaid iew ia kitei ki pisa thok ha kylleng ki iew jong ka jylla.
Ia u Mastor ryngkat bad ki tiar ba la ioh kurup na u ki shipai ki la aiti ha ki pulit ban leh ia kaba donkam bad ban tohkit.
Shillong, 18 Naiwieng:Ka Kashari jong ka district council court, East Khasi Hills, Shillong ryngkat ka jingiatreilang bad ka Meghalaya State Legal Services Authority, ka la pynbeit ban pynlong ia ka nationl Lok Adalat ha ka Kashari jong ka district Council Court, Garikhana, Shillong ha ka 25 tarik Naiwieng, 2013 ban sdang naduh ka por 10 baje mynstep.
Ka jingthmu jong kane kane ka Nationak Lok Adalat (kashari paidbah) na ka bynta ki kashari jong ka district council court, Shillong ka long ban tyrwa pyniasuk ia ki mamla ban pynkut noh ia baroh ki jingiakjai da kaba shu iasuk mon sngewbha ha kane ka Kashari paidbah na ka bynta ka jingbha bad ka jingmyntoi jongki hi, la ong ka kyrwoh na u Dr S Kharsyiemlieh judge jong ka District Council Court, Khasi Hills, Shillong.
Shillong,18 Naiwieng:Ka pakhang surok miet ki sengbhalang kan sdang biang lashai ka sngi ka 19 tarik bad kan kut haduh ka 21 tarik mynta u bnai.
Katei ka pakhang surok miet kan sdang naduh ka por 8 baje mynmiet haduh ka por 5 baje jong ka step kaba bud.
Ki 14 sengbhalang ki la pynbna biang da ka pakhang surok miet namar ka jingpyneh ka sorkar ban pyntreikam noh ia ka ILP hapoh ka jylla.
Kham mynshuwa ki sengbhalang ki La pynbna bun sngi bad bun tylli ki pakhang surok miet hynrei haduh mynta ka sorkar kam pat patiaw ban pyntreikam ia ka ILP  bad ha ka jaka jong ka la tyrwa ban pyntreikam noh da ka ain shongwai ( Tenancy bill ) bad ka jingpynshai paidbah ia katei ka ain shongwai ka dang iaid shaphrang.
Shillong, 18 Naiwieng:Ka Kong Agnes Khar shiing ka la kynnoh ba la shisnem kynthih ka la dep ujor FIR halor ka jingthok  jaka ha Mawdiangdiang- Mawlong hynrei ki Pulit kim shym lah ban leh eiei halor kane, katba ka jingujor ka sorkar jylla pat tang shi kynta ruh ka la treikam.
“Kane ka jingleh ka pyni ba ka nongbat ia ka ain ki pulit ki pyntreikam shilliang ia ka ain", la kynnoh ka Kong Agnes haba pynpaw ia ka shah kem tang namar ba ujor ka MUDA ia ka ha ka jingjia ha Mawlong-Mawtari dang shen haduh ba kan shah set phatok ei kha ma kha.
Ka la kynnoh ba naduh mynshem snem ha ka 9 tarik u Iaiong 2012 ka la ujor  pyrshah ia ka Kong Unikey Kharkongor bad ka Kong Nearly Kharkongor  kiba sah ha Laitumkhrah Nongrimmaw,halor ka jingkynnoh ba ki la  thaw thok ia ki kot ki sla jong ki jaka ki puta kiba don ha thain jong ka shnong Mawdiangdiang.
Ka la ong ba kaba lyngngoh ba ki pulit haduh mynta la shisnem tam la sop pring sa ka kopi, hynrei kim pat lah ban leh eiei halor katei ka jingujor pyrshah ia kitei.
Pynban haba ka sorkar ka ujor pyrshah ia ka, tang hapoh shiteng kynta ka jing ujor, ka la treikam bad mar mar ki la wan ban kem ia ka bad kata ruh khlem ka jingtohkit ei ei la ka long kaba shisha ne em.
“Ki pulit ki treikam shilliang tang ka jinghukum kiba donbor ha kane ka jylla namar lada ujor da ka sorkar  pyrshah ia ki riew madan mar mar ka treikam noh hynrei lada ujor  da ki riew paidbah ne da ki kynhun sengbhalang kam lah ban treikam", la ong ka Kong Agnes.
Kane ka jing pyntreikam shiliang ki pulit ia ka ain ka lah ban don kaei kaei sha lyndet jong ki bad la bynrap shuh shuh ka Kong Agnes ba ki paidbah kim kwah ia ki pulit kiba ñion bein ia ki barit baria bad kim kwah ia uba leh shilliang.
Hynrei ha kajuh ka por, ka la ong ba kan ieng beit ban iakhun ia ka hok jong kiba duk ba jynjar ki paidbah khamtam ki longkmie na ka jingshah ban bein jongki ha ka sorkar ia ki jaka ki puta jongki ha ka thain Umsawli, Mawtari, Mawlong.
Shillong,18 Naiwieng:U  Nintu Kuri na ka shnong  Lyngkhat (EKH) u la ujor sha ki pulit ba u Sordar ka shnong Lyngkhat bad ki kynhun jong u ki la byrngem byrsit ia ka ing ka sem jong u.
U la ujor ruh ba u Sordar u la ai por ia u hapoh lai sngi ban mih noh na ka shnong Lyngkhat lym kumta kin thang ia ka ing bad ka dukan jong u.
Ki pulit ki dang pynlong ka jingtohkit ia katei ka jingjia.
Ha kawei pat ka khubor, mynhynin ka sngi ka 17 tarik u Naiwieng ki runar ki bym lah ban tip ki la shoh la dat ia uwei u samla ha Pynursla, utei u samla u dei uba la tip kyrteng kum u Armeson Khongsar bad u la mynsaw jur , la pynkit ia u mar-mar sha Woodland Hospital shillong.
Haduh ba thoh ia kane ka khubor ki pulit ki dang pynllong ka jingtohkit ban lap ia kiba donkti.
Shillong,18 Naiwieng:Ka 18th West Shillong Block Congress Committee (WSBCC) kala  pynrem jur ia ka jingjia kawang petrol bom ha  Lumdingjri  ha iing jong u Abhishek Chetri bad  ka Chandrabala Chetri.
Ka WSBCCC ka niew ia kane kam ba ka dei ka kam riewkhlaw and khawpud kaba lah ban ialam sha ka jingsngew iapher jaidbynriew bad namar kata ka kyrpad jur ia ki briew jong ka ain ban kem ia ki briew kiba leh ia kane kam bad pynshitom ia ki kat kum ka ain.
Shillong, 18 Naiwieng:Ka sorkar Meghalaya kan bei ia ka jinglut jingsep na ka bynta ka jingphah sumar ia u Bishashwar Das u ba la shah thang ha ki riew sniew ha Bishnupur, ha kane ka sngi Saitjain.
Ia u Das la pynkynriah noh na Woodland hospital Shillong sha Guwahati ban phah sumar, la ong ba ka jingshitom kam pat dukna.
U Commissioner Secretary jong ka sorkar u Bah J Lyngdoh u la ong ba ka sorkar kan pynlut ia ka jingsumar jong u Das u ba la ngat ha kane ka jingjia ba sngewsih.
Sagar ,18 Naiwieng:Ka thma ktien hapdeng ka BJP bad ka seng congress kam pat shym la kut ha kine ki sngi, ha kaba u Myntri Rangbah ka Gujarat u Narendra Modi ha ka jingkren paidbah jong u ha ka jingialap elekshon u la ai ka jingiaroh ia u ‘kain pyrjong  jong ka  Bundelkhand  uba la nud ban dait ne kynthah ia u Vice President ka Congress u Rahul Gandhi.
"Nga kwah ban ai ka jingiaroh ia u ‘kain pyrjong uba la nud ban kynthah ia u shahzade (Rahul),namar ym don uwei ruh na ka ing ka sem jong u kaba la shah kynthah  ha ki spah snem ba la dep" ong u Modi.
U Modi u la ong ba ym don uwei ruh uba nud ban kren pyrshah eiei ia ka  kur Gandhi namar tang shu ang bakla kin ym aili iano iano ruh.
U Rahul ha ka jingialap elekshon jong u ha u bnai ba la dep u la ong ba u la shah kynthah pyrjong ha ka por ba u leit ban jngoh ia ka Bundelkhand ha u snem 2009.
U Modi u la ong ba u kwah ban iakhun elekshon na ka bynta ka mat ban wanrah ia ka roi ka par ia u paidbah, hynrei ka Congress ka lehrain ban kren ia kata bad ka don tang ka thong ban pynkiew ia ka vote bank.
Ki briew ka Congress kim don jingmut bad jingkitkhlieh eiei hynrei ki dang iai bteng hi ia ka kam bamsap jong ki kawei na kawei pat.
Kham mynshuwa  u Modi u la ong ba u myntri Rangbah ka Madhya Pradesh u ShivRaj singh Chouhan u la leit jngoh ia manla kawei pa kawei ka shnong hapoh ka jylla jong u bad u la ai ka jingkhein ia kaei ka sorkar jong u ka la leh.
Shillong,18 Naiwieng:U Myntri Rangbah ka jylla u Dr.
Mukul Sangma u la bthah ia ki bor ba dei peit ia ka ain ha ka jylla ba kin peit ngor bha ban wanrah ia ka shongsuk shongsain ha ka jylla.
U Sangma u la ong ba ki nongbat ain ha ka jylla ki dei ban pyrkhing bha bad ban pyntreikam ia ka katkum ka jingdonkam khnang ba ki briew kiba pynkhein ain kin tieng kin smiej.
U la ong ruh ba donkam ruh ia ki briew ba kin kiar na ki jingleh kulmar bad ki jingpynkhein ain.
Lah ban kdew ba ki jingjia kiba la jia ha ka sngi saitjain ba la dep ba u wei u bar jylla u la shah kawang petrol bomb ha ka dukan sha jong u ha Bishnupur, tang khyndiat bnai hadien ba u wei pat uba shah kawang Petrol bomb ha dukan jong u ha motphran u la iap , ka la pynlong ia u Myntri Rangbah ban bthah ba ki bor ka ain ki dei ban pyrkhing bha.
U Sangma u la kyntu ia ki paidbah baroh ba ki dei ruh ba husiar ia ki ktien ba ki kren bad ki kam ba ki leh ban kiar na kano kino kiba lah ban pynmih ia ka jingiapher jaitbynriew.
U la ong ruh ba donkam eh ia ki nongialam kiba don ka jingkitkhlieh na ka bynta ka jylla ba kin kiar na kum kitei ki jingkren kiba lah ban wanrah ia ka jingiapher jaitbynriew.
Shillong,18 Naiwieng:Ka  HANM-Khliehriat Circle ka la dawa jur na ki nong pyniaid District ba ki dei ban weng kam noh ia ki 11 ngut kiba ka seng ka la kynnoh ba la shu thung kam sop sop ha ka ophis u Deputy  Commissioner, East Jaintia Hills ia ki bad ka la dawa ba dei ban weng noh ia ki shuwa ban pynlong ia ka eksam DSC.
Ka seng ka la byrngem ba lada ka ophis u DC kam lah ban weng kam ia kitei ki 11 ngut kiba ka seng ka la lap ba la shut hung kam sop sop ka seng kan iaid shakhmat da ki lynti jong ka jingiakhih bad ha ka juh ka por ka la byrngem ba u DC ruh u dei ban mih noh na katei ka district lada ym lah ban weng ia kitei ki 11 ngut.
“ka East Jaintia Hills kam don kam ia ki briew kiba sop sop" ong u Samla Sambormi Lyngdoh, President ka seng.
Ka seng ka la pynpaw ruh ka jingsngew bitar ia ka jingthung kam sop sop ha katei ka ophis, ka la pynrem ia ka jingkam jong ka ophis ba ki dei tang ki nongtrei ba shipor hynrei ka la ong ba kitei tang shu dep ban ia leh ia ka eksam kin sa kylla ki nongtrei ba pura jong katei ka ophis.
Haka juh ka por naka liang jong ka HANM-East Jaintia Hills lyngba ka kyrwoh na u president, Bah Ency Shadap ka pynrem jur ia ki kam sop sop jong kane ka Ophis bad ka kyntu iaki nongpyniaid  jong ka District ba ki dei ban sngap bad shah shkor iaki jing dawa jong ka HANM-Khliehriat Circle.
Shillong,18 Naiwieng:Ki riew shim kabu ki la pynher shithi sha ka Chairperson ka AICC ka Sonia Gandhi ryngkat ki kopi ba la phah sha ki Myntri sorkar, ki heh sorkar bad ki nongialam Sengbhalang.
Ha katei ka shithi la thoh ba dei ban phah kem ia ki nongialam Sengbhalang kiba dawa ILP ha kane ka jylla.
Ia katei ka shithi la soi thok da ka kyrteng jong u Rangbah shnong uba long ruh ha ka juh ka por u Tresurer ka Laitumkhrah u bah G.
M Bruce Sawkmie.
Haba ia kren bad u Rupang, u Bah Bruce u la ong ba ka dei ka shithi ba ki riew shim kabu ki la thoh naduh u bnai Nailur bad katei ka shithi kaba la poi sha u ka dei tang ka kopi ym ka orginal ‘ka kopi ruh ka dei kaba shu photo stat bad ka bym da shai bha’ ong u Bah Bruce.
Haba la kylli kumno katei ka shithi ka poi sha u , u Rangbah shnong ka Laitumkhrah u la iathuh ba toi ha ka jingshisha ha kine ki sngi ba la dep shuwa ban ioh jingtip shaphang katei ka shithi u la don sha Delhi namar don i khun jong u ba pule hangthie, hynrei thret kumba iuh tdong bsein u la kyndit marsien iohsngew ia katei ka khubor na u Bah Samuel Jyrwa , u President barim ka KSU uba la phone sha u.
‘Katei ka shithi(kopi)  ka la poi sha nga  lyngba u chairman Bah Nongdhar’ iathuh  biang u bah Bruce uba la ong ruh ba marsien ioh hi ia katei ka kopi jong ka shithi bran u la mareh sha thanad ban ujor sha ki pulit.
Haba la kylli nalor katei ka jingthoh ba dawa ban kem ia ki nongialam sengbhalang kaei de ba la thoh , u Bah Bruce u la iathuh ba la thoh ba dei ruh ban pan permit na ki Khasi kiba hia sha kiwei pat ki jylla,  u la ong ba la ai kopi ruh sha ki Association ha Assam ban sangeh ka pynpoi marbam sha kane ka jylla.
‘Kumno ka lah ban long ba ngin leh kumta-ka dei tang ka jingpyrkhat biej  jongno –re jongno ban ong ba ong ba nga thoh ma nga te- ka jingsoi ruh kaba ia pher bak ly bak bad ka jong nga’  bteng biang u Bah Bruce da ka jingpynshai ba haduh mynta um pat ju kynthoh eiei halor ka ILP ba ki sengbhalang ki dawa.
Shuh shuh utei u rangbah u la ong ba katei ka kam ka dei tang ka jingleh jog ki riew shim kabu , kiba u la suba jur ba ki dei hi ki briew kiba napoh ka shnong Laitumkhrah , ‘Nga suba ba ki dei ki briew napoh shnong hi kiba laeh ia katei ka kam’ u la ong ba ka jingsuba ia ki briew ban a shnong ka dei namarba don kiba bitar bad dom ia ki Rangbah shnong khamtam  namar bym ai lad ban plie ia ki dukan kyiad( Wine store), “Lehse ka jingleh jong ki – ki mut ba ki sengbhalang kin wan bom bad wan shoh ia nga –ne ba ngan shah pynhiar kput ha ki sengbhalang-Ki pulit ki dang tohkit ban lap ia ki  briew ba donkti"  pynkut u Bah Bruce ha ka jingiakren bad u Rupang.
Shillong,18 Naiwieng:Ha ka 16 tarik mynta u bnai ka Dorbar Shnong Malki ka la ioh ia u Rangbah shnong ba thym mai jong ka, ha kaba la jied ha ka dorbar kaba la long ha katei ka sngi ha Madan Malki.
Ka dorbar ka la jied ia u  Bah Prodin Khar mudai  na Dong Lumbalang kum u Rangbah shnong napdeng 8 ngut ki kyrtong ba la tyrwa da ki dong bapher bapher.
Ia katei ka doirbar la pyniaid da u Bah Bindo M Lanong MLA barim uba long ruh u chairman.
U Bah Kharmudai u la bat ia ka kam treasurer ka shnong hadu ka khyllip mat ba u la kiew kyrdan sha ka kam Rangbah shnong.
Ha ka juh ka por la jied ruh ia u bah Lamphang Kharmujai  u wei na ki samla ka shnong u ba long ruh ha ka juh ka por u Secretary ka Dorbar Dong Dhankheti.
Shillong,18 Naiwieng:U Chairman ka Dorbara ki Khlieh nongsynshar u Bah JohnF Kharshiing mynta u la leit ban ia kynduh ia  u  Shri.
Rahul Gandhi, MP & Vice -President AICC, ha ka por 10:30 baje mynstep ha Janpath,New Delhi bad ha katei ka jingiakynduh ia u u Rahul  u la mynjur ban peit bniah ia ki jingeh jong ki Khlieh Nongsynshar ka jylla Meghalaya, khnang ba kin ioh ia la ka jong ka Regional Council kaba khlem don ki kynhun seng sain pyrthei na ka bynta ki nongsynshar naduh shnong, raid haduh Dorbar Hima.
Ki khlieh nongsynshar ki la ia kren bad ai ia ka dorkhas sha u Vice President ka seng congress.
Ha ka  jingiakren u Shri.
Rahul u la kylli bniah halor ka rukom synshar ki Dorbar synshar tynrai kaba khlem liang u Bah John u la pyntip ia u ba ha Khasi Jaintia hills ki don haduh 3363 tylli ki jait Khasi Pnar kiba don bynta ha ka synshar khadar jong ka riti synshar tynrai, la iathuh ruh ba kine ki don ka rukom kaba kyrpang ha ka jingia ‘ting’ kur hapdeng ki jait khasi pnar, ka rukom ia rai ki Dorbar Shnong, Dorbar Raid bad Dorbar Hima lyngba ‘ka mon uba bun balang’  bad ka rukom weng Nongsynshar haba ki la duh ia ka jingshaniah jong u khun u hajar khlem da don ka synshar san snem.
Ha ka tei ka jingkynduh la  ia kren ruh bad u Shri Rahul Gandhi, MP, halor ka White Paper On Indian States – kaba iadei bad ka dulir relating to the Instrument of Accession and Annexed Agreement jong ki Khasi States ba la mynjur bad pdiang da ka Sorkar India ha ka 17 tarik u Nailar 1948,  bad kumno ki Khlieh Nongsynshar naduh shnong, raid haduh Hima kim ioh la ka jong ka Iing Dorbar bad ba ha ka Constitution of India bad hapoh ka 6 Schedule kim paw dur  kine ki jingsynshar kiba kyrpang, la pyntip halor ka NCRWC report 2003 ba la buh hapoh parliament haka por synshar NDA, ki jingbthah ki hukum na ka NCST bad NHRC, ha u snem 2012, bad la pynpaw ha u ba ka jingiakhih ILP hapoh ka jylla shibynta ka long namar ka jing sngew syier halor ka jingrung suk ka kyrteng briew hapoh ki Electoral Roll wat lada kim dei ki trai shnong kaba la wanrah ia ka jingartatien ha kiba bun ba lang, bad khamtam namar ba kine ki jingsynshar kiba ki paidbah ki shaniah kim paw dur bad kim ioh lad ha kane ka jingsynshar hapoh ka Constitution.
U Shri.
Rahul Gandhi, MP u la kular ban phah khmih bniah ia kine baroh ki jingeh kiba la kdew ha ka dorkhas.
Shillong,18 Naiwieng:Ha ka sien kaba nyngkong eh ha ka khana samari ka synshar paidbah ha ka Ri, ki paidbah kin ioh ia la ka jong ka hok ban pyndep ia ka Vote jong ki watla kim don mon ban vote ia uno uno u kyrtong ruh.
Ka NOTA ka dei ka ‘None of the Above’ kaba mut ba ki paidbah ki lah ban nion ha katei ka shap ba la buh NOTA lada kim don ka mon ban jied ia uno uno u kyrtong ruh.
Ia katei ka jingkynthup ia ka NOTA ha ka mashin thep Vote yn pyntreikam noh ha kane ka elekshon MP Lok Sabha 2014 ka ban long shen sa tang kumba 3 bnai eiei.
Shuh shuh kaba kham sngew tynnad ka long ba lada katei ka shap NOTA ka tam ia ki vote jong kiwei pat ki kyrtong , ka tnad elekshon ka jylla  ka la pynbna  ban pyniakhun biang da kawei pat ka elekshon ha kito ki konstitwensi ba ka NOTA ka tam,watla kam shym la don kano kano ka jingbuh kyndon na ka election Commission lada jia ba ka long kumtei.
Ka tyllong khubor ba la ioh lum na ka tnad elekshon ka jylla , ka la iathuh ba haduh mynta ka tnad elekshon ka dang ialeh ban pynrung kyrteng ia ki briew ha ka electoral roll bad ka thong jong ka –ka long ba la kumno kumno kan pynrung kyrteng haduh 45 hajar ngut ki nongthep vote bad ka sngi ba khadduh ban pynrung ia ki kyrteng la pynbna ba kan long ha ka 5 tarik u Kyllalyngkot.
Kum ban shu pynkynmaw ba ha kane ka jylla ki don ar tylli ki konstitwensi na ka bynta ka Lok Sabha elekshon kawei ka dei ka Shillong Parliamentary Konstitwensi bad kawei pat ka Tura parliamentary konstitwensi.
Lah ban kdew ba ha nongbah Shillong  ka la mih ka jinghuri hura ha ki katto katne tylli ki bynta ka nongbah  ha ka sngi ba ka jingpynrung kyrteng thep vote ka dang iaid bad la mih ruh ki jingpyrshah na ki kynhun sengbhalang bad ki seng trei mon sngewbha, ka tnad elekshon ka la pynbna ba ka pdiang ia ki jingpyrshah kiba kum kitei bad ka la kyntu ia ki nongpyrshah ba ki dei ban phah ia ki jngpyntip jogn ki sha ki ophisar ka tnad elekshon ha ka jylla.
Shillong, 18 Naiwieng:Ka United Democratic Party (UDP) ka la stait iar ha Mawlai Constituency da ka jingbeh ka lyer u Bah Process T Sawkmie ha kine ki sngi bad dang shen ha Mawlai Nongpdeng ka la pra phom.
Ka UDP Mawlai Nongpdeng kaba la kyrshan pura ia u Bah Embhahlang Syiemlieh ha ka elekshon MLA/MDC, mynta kala shah jynrat shisyndon naduh tynrai da ka jing iehnohkam paidbah jong ki Nongialam bad ki dkhot ka Unit kynthup ka Wo mens Wing, kiba kot spah ngut.
La kam ba kane ka jingpra ka dei ka jingleh bym suid niew ia ki nongkyrshan ki bala iatrei shitom na ka bynta  ka jingjop ba don burom jong u MLA/MDC ha kane ka elekshon ba la dang shu dep.
Ki 85 ngut ki Nongialam ka Unit bad Womens Wing ki la phah ia ka shithi iehnohkam bala phah sha ka UDP-Shillong City.
Kine ki nongkyrshan bad ki dkhot ka UDP Mawlai  ki la ong ba ka daw ka long halor ka jingud jingnam jong ki para nong shongshnong ki bym ju iakynduh ia u MLA/MDC ha man ka por ba ki leit wad ne donkam iakynduh ia u ne wat ban ioh iakren phun ruh kumjuh haba mih ka jingdonkam iala u nongmihkhmat.
“Mynta ngi la kylla long ki diengshaindoh hakhmat ki para shnong kiba la kynnoh ruh laiphew jait laiphew rukom namar dei ma ngi kiba khroh ia ki ha ka por ba ialap elekshon na kawei ka iing sha kawei pat", la ong kine ki dkhot ka UDP Mawlai.
Kila ong ruh ba ka jingkren laplah jong u MLA/MDC ba khein tang ki nongshongwai ia ki Nongkitkam baroh hapoh ka Party UDP, kala pynmong bha ia baroh khamtam lei ba ka Mawlai Nongpdeng ka dei ka ktem jong ka Party UDP, kaba paw shai ruh na ka elekshon ba dang shu dep da ka jingtam kput ha ka jingioh Vote ban ia baroh ki shnong ha Mawlai.
Kiba iehnohkam baroh ki don 75 ngut kynthup ia 53 ngut ki Longkmie jong ka Womens Wing.
Kine ki Nongialam bala iehkam jong ka UDP-Nongkpdeng Unit ki dei u Bah Samuel Biam President ka Unit bad Finance Secy ka UDP-Mawlai Circle Youth Wing, Paul Bamon Genl Secy ka Unit, S Shullai Vice President , A.
L.
Mawshillong Asst Sports Secy Block A&B , E Biam Asst Sports Secy, C Syiemiong Publicity Secy, Kong B Thabah Asst Genl Secy, O Rynjah, Denis Marwein Social Secy, Alex Mukhim, R.
Dhar Publicity Secy, Mickey Lamare Organising Secy, Risuk Mawlein Edu Secy, O.
Nongkynrih President sub Unit A&B, bad ki Dkhot Bah S Snaitang, N Biam,B Rani, Shailin Syiemiong, R.
Jyrwa, James Mawlong,S.
Kharsawian, bad T Ryntathiang.
Ka UDP Nongpdeng Womens Wing pat kiba iehnohkam ki dei I Kong H Rynjah President, HL Mawphlang Genl Secy, I Nongrang Jt Secy,I Dkhar Organising Secy, R.
Bamon Asst Organising Secy, R Dkhar Publicity Secy, B Dkhar Asst Publicity Secy, K Biam Social Secy, W.
Dkhar Asst Social Secy, J Syiemiong Treasurer bad S.
Dkhar Adviser.
Kiwei pat ki Dkhot ka Womens Wing bala iehnohkam ki dei I Kong D.
Lyngdoh, B Lyngkhoi, A Rynjah, T Ryntathiang, B Ryntathiang, E Lyngdoh, I Lyngdoh,HK Jana,  B L Marshilong, S Lyngdoh, R Lyngdoh, S Lyngkhoi, Q Rynjah, J Nongrum, J Nongsiej, M Nongsiej, R Lyngwa, P Marbaniang, T Bamon, H Bamon,  S.
L Nongrang, N Biam, V Biam, M Biam, B Syiemiong, M Nongbet, N syiemiong, W Syiemiong, B Syiemiong, W Nongbet, S Sumar, S Wahlang, I wahlang, S Shullai, S Myrboh, D Kharnaior, B Marbaniang, S Rynjah, F Nongsiej, R Jyrwa bad B Thabah.
Shillong,18 Naiwieng:Kawei ka longkmie kaba dang ar met ka la duh ei la ka jingim hadien ba ka la hap ha kawei ka pung tong um katba ka dang leit tong um.
Katei ka longkmie ka dei ka kong Iardahun Suting,22 snem karta na ka shnong Umiew Pomlakrai.
Ka kong Suting ka la ngam jyllop ha pung ha ka por ba ka dang thmu ban leit tongum hynrei ka la kum  syntuid bad hap shapoh pung.
Katei ka jingjia ka la jia mynta ka nohphai sngi  ha ka por  2:30 baje eiei.
U lok jong ka kong Iardahun u Bah Lastonwell Kharkongor, na ka juh hi ka shnong u  la pyrshang ban iarap ban pyllait im ia la ka lok, hynrei uba pli u la jan ngam jyllop pynban ialade, hynrei la lah ban sei bad pyllait im ia u.
Kham hadien u bakha jong katei ka long kmie kaba dang armet u Bah  Kilanson Marbaniang, 23 snem karta khun jong u P.
Kurkalang u la wan da ka jingthmu ban pyllait im ia ka, hynrei ma u ruh u la hap lang pynban ha ka juh ka apot , ha kaba u la ngam jyllop ialade bad u la iap.
Shillong, 18 Naiwieng:Wat la u President ka UDP u Dr Donkupar Roy u la pynbna ba u Bah Paul Lyngdoh un long u kyrtong MP na Shillong Parliamentary constitueny hynrei ka party ka dang ap pat ia ka sur na kiwei ki party bym dei Congress ban shim ia ka rai ba khadduh.
Ka State Election Committee (SEC) ka UDP ka la rai ban ap ia ka jubab na kiwei ki party ha kane ka jylla lait noh ka Congress  ban shim ia ka rai ba khadduh na ka bynta ka kam kyrtong MP na Shillong Parliamentary na ka bynta ka Lok Sabha elekshon ha u 2014.
Ka UDP ka la rai ban pynieng ia u Bah Working president Bah Paul Lyngdoh na Shillong Parliamentary seat.
“Ngim pat shim ia ka rai ba kut ban pynbna ia u kyrtong na ka bynta ka MP elekshon namar ba dang ap ia ka jubab na kiwei ki party ban kin kyrshan ia u kyrtong ba la tyrwa ka party" la ong ka thymmei khubor na ka UDP ha kane ka sngi Nyngkong.
Katkum ka thymmei khubor na ka party, ka UDP ka la phah iasyllok ia kiwei ki party bym dei Congress kum ka BJP, KHNAM bad ka HSPDP.
“Ngi kyrmen ban ioh ia ka jubab kaba kmen na baroh ki party" la ong ka khubor na ka UDP.
Shwa ia kane, ka UDP ka la rai ban pynlong ia ka jingiakren iasyllok bad ka BJP, KHNAM bad ka NPP shwa ban pynbna ia u kyrtong MP na Shillong Parliamentary constituency.
“Ka party kan kyrpad ia ka HSPDP ban phaidien biang ia ka rai ban kyrshan ia u kyrtong shimet u Rev PBM Basaiawmoit.
Bad kumjuh ruh ia ka KHNAM kaba la pynbna kham mynshwa ban kyrshan ia u Rev Basaiawmoit.
“Ngi dang pan ia ka jingkyrshan jong ki party lait noh ka Congress ban sei ia u kyrtong iamonlang ban iakhun pyrshah ia u kyrtong ka Congress.
U kyrtong un dei uba tbit ha ka sain pyrthei ban leit rah ia ki mat jong ka jaitbyntiew ha parliament kahmtam ba ka dei ka bynta jong ka North East Regional Political Front (NERPF) kaba dei ka kynhun iateh lok bad ka NDA ha ka ri", la ong ka khubor na UDP.
Shillong, 18 Naiwieng:Ka UDP  ka la ong ba ka sorkar ka dei ban ailad ia ki trai iing trai jaka ba shah pynpra ia ki iing ha Umsawlai ba kin sah shwa ha la jaka jongki haduh ban ioh ia ka rai na ka Kashari.
“Ngi kwah ba ka sorkar ka dei ban pynneh kumba ka long ban ailad ia ki trai jaka trai iing ha Umsawli ban shong haduh ban ioh ia ka rai na ka Kashari ban iashai ia ka jinglong trai ia jaka.
Ki longing ba shah ktah ki dei ban leit sah biang ha jaka haduh ban ioh ia ka rai na ka Kashari" la ong u general secretary ka UDP Shillong City u Bah Allantry F Dkhar uba dei ruh u Chairman jong ka Fact Finding Committee ba lai ngut jong ka UDP ban peit bad bishar bniah ia ka jingmih ka kynrum kynram halor ka jingiaknieh jaka ha ka thain Umsawli.
U la ong ba ia mynta, la don ka jingiakam ia ka jaka hapdeng ka MUDA  bad ki briew ha katei ka thain.
“Ngi kwah ba ka sorkar ka dei ban sangeh ia ka jingpynpra iing ha ki sngi ban wan haduh ba ka kam, la rai da ka Kashari", u la ong u Bah Dkhar.
Shwa ia kane, ka sorkar jylla ka la rai ban pynneh ia ka jinglong kumba ka long ha ka thain Umsawli.
Ka myntri sor ka Kong Ampareen Lyngdoh ka la ong ba ki longing ba shah pynpra kim dei ban leh ia kino kino ki kam ha katei ka jaka bad ka sorkar ruh kan nym pynpra shuh ia ki iing jongki, haduh ban ioh ia ka rai na ka Kashari.
Katkum ka jingong ka Kong Ampareen, haba ka Kashari ka la kyntait ia ka mukotduma ha u 2010, kitei ki longing ki khlem iakhun shuh bad ki sngap.
“Katkum ki kot ki sla ba la ioh na u Deputy commissioner, san tylli ki longing kim shym la don ha ka kyrteng ba la pynmih da u DC ba ki dei ki trai jaka", ka la ong ka Kong Ampareen.
Ha kajuh ka por, u Bah Dkhar u la ong ba ka Committee ka la ai por haduh ban ioh ia ka jingtip da ka RTI na ka MUDA.
U la ong ba ki kot ki sla ba la ioh na ka MUDA kim pat biang bad na kata ka daw, la pan jingtip da ka RTI ban kham ngam kham jylliew.
Lah ban kdew ba ia ka Committee la bthah ba kan lum ia ki kot ki sla kiba iadei bad katei ka jaka ba iaknieh hapdeng ka sorkar bad ki briew.
Shillong, 19 Naiwieng:I Kong Minimon La loo iwei na ki nongthoh kot ba la kham pawkhmat ha ka jylla Meghalaya, I la ïohpdiang sa ïa ka India Nepal International Friendship Award 2013,kum ka dak ka jingithuh ïa ka jingnoh synñiang ha ka thoh ka tar.
Ia kane ka khusnam la ai da ka Samta Sahitya Akademi International Nepal (SSAIN) ha ka jingialang kaba la long ha Kathmandu ha ka 10 tarik u Naiwieng (November) na ka  bynta ki nongthoh kot kiba na kylleng ka ri kiba la noh synniang iala ka imlang sahlang.
Haduh kat mynta I Kong Minimon Laloo i la thoh bad pynmih haduh 59 tylli ki kot,ki ba kynthup ïa ki Novel,ki Biria,Drama,Poitri,Khana lyngkot bad kiwei de ki bym dei ki saiñkhana kum ki ba ïadei bad ka Kolshor,ki Lehniam bad ki kot Jingtip Kyllum(General Knowledge).
Shillong, 19 Naiwieng:U Vice President ka Khasi Students Union u samla Fredrick Kharmaw phlang ula pynbna ba ki 14 tylli ki sengbhalang kiba ieng ha ka nongrim ban dawa pyntreikam ia ka Inner Line Permit(ILP) ha ka jylla kila rai ban pynjynsur noh ia ka por jong ka Pakhang Surok Miet naduh lashai ka sngi.
U Fredrick Kharmawphlang ula ong ba na ka daw jong ka jingdon ki eksam jong ki skul miet bad ban iaid beit iaid ryntih ki eksam, kumta ia ka Pakhang Surok Miet ha ka 20 bad 21 tarik mynta u bnai kan sdang noh naduh ka por 9 baje mynmiet bad kan kut pat ha ka por 5 baje mynstep.
Shillong, 18 Naiwieng:Ka President jong ka Civil Society Women’s Organisation (CSWO) ka Kong Agnes Kharshiing ka la takrain ia ka jingtyrwa ka myntri sor ka Kong Ampareen Lyngdoh, ia ki briew ba shah pynpra ia ki iing ba kin leit sah ha iing baduk ha Nongmensong.
“Lada shah pynpra ka iing jongka, hato kan leit sah ha iing baduk?", la kylli ka Kong Agnes pyrshah ia ka jingkren ka Kong Ampareen, bad bynrap, “Kumno kin leit sah ha katei ka iing baduk haba ki don la ka jaka ka puta ka iing ka sem, ki jingri jingdup.
"“Ka jingleh jong ka sorkar ban pynpra ia ki iing ki sem jong ki briew ka dei ka jingthombor jong ka, ka long kumba ka niewbein ia ki kynthei bad ka pyni ruh ba ki kynthei kim don ia ka hok ban ieng halor ka jingshisha", la ong ka Kong Agnes Kharshiing haba iakren bad u Rupang mynta  ka sngi.
Ka la bteng biang ban ther ia ka kong Ampareen, “Lada lur ia ka jaka jong ka bad phah sah ia ka ha kitei ki iing hato kan treh.
Ngin ieng beit ban dawa ia ka hok".
Ha kane ka sngi Thohdieng, ka sorkar ka la tyrwa ia kito ki briew ba shah pynpra ha Umawli, Mawtari, Mawlong ban leit sah ha iing baduk ba don ha Nongmensong hynrei na ka liang jongki, ki la kyntait ia kane ka jingtyrwa ka sorkar ha kaba ki la rai ban iakhun ban ioh biang ia ka jaka ba la shah knieh ha ka sorkar.
Ka Kong Agnes ka la kynnoh ba ka jingtuh ka sorkar ia ki jaka jong uba duk basuk ka long kumba kim dei shuh ki trai jylla namar ki trai jylla ki donkam ia ka jaka.
Haba kylli halor ka jingshah kem jong ka, ka Kong Agnes ka la ong ba ka jingkem ia ka, ka pyni ia ka jingtlot bor ki pulit bad ka jingthmu ban pynsngap jar noh ia ka jingiakhih  ban dawa ia ka hok jinglong trai jongki ia ki jaka puta.
shillong,19 Naiwieng:U Deputy Commissioner ka East Khasi Hills u Sanjay Goyal u la iathuh ba ki bor District haduh mynta ki dang iai budien da  kaba iai kylli na ki bor Hospital kaba ha Guwahati kaba u Bisheshwar Das u la shah sumar.
U DC u la ong ba utei u lanot shah kawang Petro bomb ha ki riew tap khmut tap khmat ha ka dukan sha jong u u la kham ioh bor.
“Dang mynta ha ka por 4 baje janmiet ngi la ia kren bad ki bor Hospital na Guwahati bad ki la iathuh ba u Das u la kham ioh bor" ong u Sanjay Goyal Deputy Commissioner East Khasi Hills uba la ong ruh ba ka jingiai wad jingtip jong ka sorkar ia ka jinglong jingman u Das ka dei ym tang na Hospital hynrei kumjuh ruh na ki ba haing ha sem jong u.
Shuh shuh  halor ka jingshah kawang Petrol Bomb u Das ha ka dukan sha jong u ha Bishnupur, u Superitendent of Police East Khasi Hills u Bah M Kharkrang u la ong  ba haduh mynta ki pulit kim pat ioh kem iano iano ruh na katei ka jingjia bad u la kam ba shen ki pulit kin sa kem ia kitei ki runar tap khmat kiba la leit ban thombor ia ka dukan u Das.
Kum ban shu pynkynmaw ba ha ka sngi saitjain ba la dep, ki riew runar kiba la tap jain ia ki khmat ki la hiar sha katei ka dukan sha  jong u Bisheswar Das   kaba don ha Bishnupur bad ki la kawang Petrol bomb ha kaba la iathh ba 50 na ka shispah ka met jong u ka la pdung ding.
La phah sumar ia u sha Woodland hospital hynrei namar ba ka jingmynsaw ka la jur palat la pynkynriah noh ia u sha ka Hospital kaba don ha Guwahati.
Haduh ba thoh ia kane ka khubor u Das u dang don ha Nemcare Hospital ha Guwahati.
Shillong, 19 Naiwieng:U MLA ka South Tura u John Leslee Sangma u la kynnoh ba ki don katto katne ki myntri sorkar MUA-II kiba ialam bakla ia ka iing dorbar bad ki paidbah ka jylla da kaba ai jingtip kaba bakla ia ki projek bapher bapher ha kane ka jylla.
Haba kren mynta ka sngi, sha ki nongthoh khubor, u John Leslee Sangma u la kynnoh ba u myntri ba dei peit u la ong da kumwei hapoh ha ka iing dorbar ba ka jingshna ia ka iew sor la dep ha Tura, hynrei ka jingshisha ka long ba kam don satia kaba kum kata.
“Ha kane ka rukom, myntri sorkar la ialam bakla ia ki paidbah ka jylla", la ong u John.
Nongpoh, 09 Naitung:Ka bording elektrik kam dei shuh ka mat jingeh ba ki paidbah ki iakynduh tang khyndiat sngi ne kynta, hynrei ha kine ki  sngi kane ka mat ka la long kawei na ki mat iakren jong kiba bun ba lang ba ka la wanrah jingeh bha ia ki paidbah kiba ju pyndonkam ia ka ha ki ïing ki sem.
Kane ka mat iakren ka la pynlong ruh ia ka Synjuk ki Dorbar Shnong Saiden Area (SDSA) ban leit iakynduh hynnin ka sngi ia ki ophisar ka MeECL ba la ialam da u Bah E.
K Lapang, chairman ryngkat bad kiwei ki nongkitkam kynthup ia u Bah R.
W Shylla, Bah M.
G Kharshanlor, u Bah R.
R Makdoh bad ki Rangbah Shnong, ha kaba ki la kynduh markhmat ia u SDO ka Nongpoh Sub Division ban iakren bad u halor katei ka mat.
Ha katei ka jingiakynduh, ki heh katei ka Synjuk ki la buh syndon ia ki mat jingdawa jong ki hakhmat ki ophisar katei ka tnat bording kaba don ha Nongpoh, kynthup ruh ia ka Junior Engineer ka Revenue kaba la batai shaphang ki rukom thymmai ba la ai sha ki paidbah ban siew ia ka bai bording (electricity bill).
Na ka liang ka synjuk ka la dawa ruh ba katei ka tnat bording kaba don ha Nongpoh ba ka dei ban pyntikna ba ka jingwan ka bording sha ki shnong ki thaw ban ai jingshai ia ki ïing ki sem jong ki paid nongshong shnong ka dei ban ym thud satia.
Ki nongialam ka synjuk ki la kynnoh ruh ba ka shnong Dulongnar bad ka thaiñ jong ka baroh kawei ka la mad ia ka jingduh ia u nongtrei (lineman) jong ka bad ba ka tnat bording kam pat thung briew satia ha ka jaka jong utei u lineman uba la shongthait na ka kam, u Bah Boldwin Sumer bad ba katei ka kam ka la sah thylli haduh mynta.
Ki la ong ruh ba ka shnong Umjarasi lei kam biang satia ia u transformer haduh mynta namar u dei u single phase bad donkam ban pynkhlaiñ ia ka bording ha katei ka shnong namar wat ki CFL bulb ruh kim lah kit shuh ban ai jingshai ia ki ïing ki sem jong ki nongshong shnong.
Kumta ki la dawa ba dei ban thung lineman thymmai noh ha Dulongnar bad ban buh ne bujli thymmai ruh ia u transformer ha Umjarasi uba lah ban kit ia ka bording kaba khlaiñ, khnang ba ki paidbah kin ym mad satia ia ka jingduh ding elektrik ba man la ka por.
Ki la bynrap ruh ba ha Nongpoh la i donkam ban don noh ia ka sub station, namar kumba long mynta katei ka thaiñ baroh kawei ka don tang 33KV, katba ka jingdawa jong ki shnong ban pyndonkam ia ka bording ka long kaba jur haduh katta katta.
