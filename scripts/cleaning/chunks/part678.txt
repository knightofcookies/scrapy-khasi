Ha kaba ïadei bad ki aiñ ki kanun ban pynsaja ïa ki nongleh ïa ki kam bymman lane kita ki aiñ bad kyndon kiba la tip kum ka ‘Criminal Law’, ka don beit tang kawei.
Ka jingpynsaja ïa ki nongpynïap briew ka long katkum ki kyndon jong ka Indian Penal Code (IPC) bad ka jingbishar ka ïaid hapoh ki kyndon.
Ka jingpynsaja namar ka jingpynïap briew kam shong ha ka jingngeit ne jaitbynriew.
Ka thong jong ka UCC ruh ka long ha kajuh ka nongrim.
Kumba ka long mynta, ki seng saiñpyrthei ha ka jylla kum ka Voice of the People Party (VPP) bad ka United Democratic Party (UDP) ki la dep ban pyllait ïa ki Mang Treikam jong ki, bad ki la kren shai ba kin pyrshah ïa ka UCC.
Lada ka BJP kam ïoh palat 272 ngut ki MP tang marwei ha kane ka ilekshon, lehse kan kham jynjar ban wanrah ïa ka UCC lane ka jingthmu ban pynlong ïa baroh ki ilekshon ha kajuh ka por ha baroh kawei ka Ri (One Nation, One Election).
Hynrei, kan ym don jingwit ïa ka ban ïaid beit shakhmat ban pyntreikam ïa ki jingkular jong ka lada ka jop palat 272 ngut ki MP tang marwei.
Ngi la ïohi ba ha ki ilekshon MP ha u snem 2014 bad 2019, ka BJP, tang marwei, ka la lah ban jam palat 272 ngut ki MP tang nalade.
Ka khlem donkam ïa kiwei pat ki seng saiñpyrthei kiba ka kdup hapoh ka shatri jong ka National Democratic Alliance (NDA) kum ka National People’s Party (NPP) bad kiwei-kiwei.
Baroh ngin hap ban ap ïa ka 4 tarik Jylliew ban tip kaei ka rai jong ki nongshong shnong ka Ri bad hangta ngin sa sngewthuh kaei ka ban jia ha ki san snem ki ban wan.
Na ka bynta ka ilekshon MP Lok Sabha 2024 kaba ka jingthep ‘vote’ banyngkong kan long ha ka 19 tarik Ïaïong, ka Election Commission jong ka Ri India (ECI) ka la pynbna ba ki nongthep ‘vote’ ha ki 543 tylli ki konstitwensi ki don haduh 96.
8 klur katba ha u snem 2019 ki la don 89.
6 klur.
Kane ka pyni ba hapoh san snem, ka jingdon ki nongthep ‘vote’ ka la kiew da 7.
28 klur.
Ki don haduh 1.
84 klur ngut ki nongthep ‘vote’ ha ka rta ba hapdeng 18-19 snem katba ki ‘Third Gender’ ki don 48,044 ngut.
Ha Meghalaya, ka jingdon jong baroh ki nongthep ‘vote’ ka long 22,17,100 ngut, bad na kine, ha ka Shillong Parliamentary Constituency kaba kynthup ïa ki 36 tylli ki konstitwensi MLA, ki don 13,96,054 ngut ki nongthep vote, katba ki nongthep ‘vote’ ha Tura Parliamentary Constituency kaba kynthup ïa ki 24 tylli ki konstitwensi MLA ki don 8,21,046 ngut ki nongthep ‘vote’.
Kane ka long katkum ka thup kyrteng jong ki nongthep ‘vote’ kaba la pynmih ha ka 5 tarik Kyllalyngkot, 2024.
Ha Shillong, ki shynrang ki don 6,81,769 ngut bad ki kynthei ki don 7,14,283 ngut.
Ha Tura pat, ki shynrang ki don 4,13,178 ngut katba ki kynthei ki kham duna ban ïa ki shynrang bad ki don 4,07,867.
Mano ban ïoh synshar, kan sa paw ha ka 4 tarik Jylliew.
U kyrtong ka Congress ha kane ka ilekshon ban wan sha ka Lok Sabha na Tura, u Saleng A.
Sangma ha ka Sngi U Blei u la pynïasnoh lang ïa ka BJP bad ka NPP kum kawei bad kajuh da kaba bynrap ba dei tang ka Congress ka seng kaba shah laitluid ïa ka jingmane blei – kaba lah ban wanrah jingsuk sha baroh ki jaidbynriew hapoh ka ri.
U Sangma u la kren ïa kane ha kawei na ki jingïalap ilekshon ha ka shnong ha Tura.
Haba kynnoh ba ka NPP bad ka BJP ki long kawei bad kajuh, u Saleng u la pynkynmaw halor kiba bun ki jingshah ñiew beiñ da ka BJP bad ka RSS pyrshah ïa ki jaidbynriew rit paidbah kum ki Dalit, Adivasi kumjuh ki Khristan kiba shong ba sah ha ka ri.
U la kynnoh ba kiwei pat ki seng Hindu kum ka JDU, Samajwadi Party, Shiv Sena, RJD ki pyrshah ïa ka BJP bad ki nongrim jong ka.
“Ki Myntri lajong kim sngewtynnad bad ka rukom treikam ka BJP bad kiba bun na ki, ki la ieh noh kam dang shen.
U MP ka BJP kumjuh kiwei pat ki Myntri ki long katto-katne kiba la ieh noh kam mynta ka sngi," u la kam.
Haba kren halor ka CAA, kaba dang pynkhreh pyntreikam ïa ka, u Saleng u la ong ba katei ka aiñ kan treikam ha Shillong bad Tura.
“Baroh artylli ki jaka ki dei ki ‘headquarter jong ki thaiñ jong ki.
Naba baroh ki kam ba donkam na bynta baroh ki distrik, ki sdang na kine ki ‘headquarter’, kan saphriang sha kiwei ki jaka," u la ong da kaba bynrap ba ka jingpyllait ïa ki jaka ba hap hapoh ka Khyrnit ba 6 ka dei tang ka jingai daw bad ki jingmih na katei ka aiñ ka lah ban ksam shano-shano hadien-habud.
U Saleng u la ong ruh ba ym don ILP hapoh ka Jylla, ha kawei ka liang kaba lah ban ïada na kane.
Ka saiñpyrthei ha jylla ka la shitrhem bad bunsien shongshit khlehbieit namar ba la ïa khie wahleng lang ki kyrtong bad paidbah ha la ka jylli lajong, haduh ba ym don shuh ka mynsiem ïaishah bad ka dohnud ba lah ban kdup shitylli ïa la ki paidbynriew.
Katba ka saiñpyrthei shahliang ka dang rasong ha ka synshar khadar, ki paidbyllien kin dang sapra saphret haduh ban da lko hi pom.
Ha kane ka rukom la nang hiardor naduh ki kyrtong haduh ki paidbah nongbud ha manla ki aïom ba dei ban jied ïa ki nongmihkhmat sha ka dorbar thawaiñ, lada dei ha Dorbar Thawaiñ Dalariti (District Council), ha Dorbar Thawaiñ Jylla (State Legislative Assembly) lane ha Dorbar Thawaiñ Ri (Parliament).
Ka kawang ktieh, ka shla, ka meng ka hangamei, ka krenbeiñ krenkhoh ïa kiwei, ka pynroh pynksan ïa lade, ka tap eitmiaw la ki kam byrsieh, ka swar bad thwet jingduna bad jingbakla ïa kiwei, ka kyntiap seng khlem nongrim, ka saitkhuid ïa lade bad pharep lamler ïa kiwei, ka balia shakyllia khlem pasoh bad kiwei kiwei ki jingmlien ba isaitmet ki la nang jyllei khlem pud ban pynthoh bria ïa ki liang pyrshah bad sien syntiew ïa la ka kynhun lajong.
Lada puson sani kiei kiei kiba la jer ki long ki ñia ki jutang ba naduh ki kyrtong haduh ki paidbah ki la pynïeng rasong ha manla ki jylli ïatai lada dei ha rynsan lane ha lynti syng-kien.
Ñiar eh ki ban khlei ka juban ka ba dei na ka bynta ka bha ka miat jong ka imlang sahlang, lane ban kyntiew ïa ka longrynñieng jong ki paradoh parasnam, parakur parakha.
Ka kabu na ka liang jong ka thaiñ Khasi Jaiñtia ka ba don laiphew hynriew tylli ki bhah nongmihkhmat ka dang ïai tyndep ha kaba shah pharia ha la ki kynhun ki ba ym lah ban ïeng rangbah ban ïalam ïa ka jylla sha ka thong ban kyntiew ïa la ka thaiñ lajong.
Ka pahuh pahai ha baroh ki liang kan dang ïai shlei sha ki arphewsaw tylli ki bhah nongmihkhmat jong kawei pat ka thaiñ ha jylla.
Tyngkreiñ ki paw shynna byllai ki lad pynroi ki ba la khun ranab shawei bad shah knieh jynthet na ka bhah jong kawei pat ka thaiñ.
Hynrei, naduh ki kyrtong haduh ki paidbah ki dang shoh tyndep ha ka erkylla ka ba pharia ïa ka imlang sahlang, ban pun lynti ïa kiwei ban shong khet ha ka dulan synshar khadar shilynter taid naduh ba la ioh la ka jylla lajong la palat sanphew snem mynshwa.
Da lei lei ym paw kino kino ki dak ki shin ban tehsong shitylli ki paradoh parasnam khamtam ha rynsan jong ki kyrtong ba ïakhun ban mihkhmat paidbah.
Toi, ha kane ka kynti ba dei ban jied kyrtong sha ka Dorbar Thawaiñ Ri, ki kyrtong paradoh parasnam kin ioh la ka bhah katkum ba la mang.
Hynrei ka kynhun kaba ki mihkhmat ka don la ka iktiar ban khring sha ka liang kaba yn kham ioh kabu ha kiwei kiwei pat ki liang.
Kumta lada dei na ki seng ba ïalam da ki paradoh parasnam ka don ka kabu bad jingkyrmen ban kjit ki jingmyntoi ïa la ka thaiñ bad ban kyntiew ïa la ki paradoh parasnam.
Lada dei na ka liang ba ïalam da kiwei pat kiei kiei kin dang shongsyier ban khring kino kino ki jingmyntoi, ïa la ka thaiñ bad ïa la ki paradoh parasnam.
Ban kdew beit plak na mationg, la sngew donkam ba kano kano ka kynhun na ka liang Khasi Jaiñtia ka dei ban kynjoh namjop ha kane ka kynti.
Hynrei haba nujor ïa kiwei kiwei pat ki liang kiba long kyllum, man la ki kynhun ki don la ka ioh myntoi bad duh myntoi ba ki paidbah ki sah ha ka umdum bad artatien ban rai shijingmut.
Ki nongïalam na ka kynhun ki 36 ki don palat arshah na ka laiphew hynriew ngut, katba ki nongïalam na ka kynhun ki 24 ki don tang ar ne lai ngut, kumta kham suk ban bat lakam na ka liang ki 24 namar ba ym don ba shlan ban mushlia.
Lada jia ba eit ka sim ban mih nongïalam na ka kynhun 36 te hangta kiwei kiwei ki nongïalam ki ba leh mynleh kum ki ba lah ban ïalam kin sa ïakhun tyngeh ban pynkhyllem ïa la ki para dkhot nongïalam haduh ban da troiñ, bad ïa lade ruh ym lah pat ban ïalam.
Khatduh khatwai hap aiti noh ha kita ki ar lai ngut na ka kynhun ki 24 kiba shu khmih kai ia ka jingbieit jong kita kiba shu tohhoh kum ki nongïalam.
Ki paidbah ha ka thaiñ Khasi Jaiñtia ki tip shai kdar ba lada mih ban ïalam na ka seng UDP ne HSPDP na ka kynhun RDA, Congress, VPP, PDF, KHNAM, kiwei na kiwei pat ki seng na ka thaiñ kin ym ailad ban shong-neh wat tang shikhyllipmat ruh.
Bun na ki paidbah bad na ki riewkhmat ha ka imlang sahlang ki kdew ïa ka jingshisha don tang na ka seng UDP, VPP bad Congress kiba don shisha kata ka maiñ nongïalam ban long myntri rangbah na ka liang kiba na Khasi Jaintia Hills, kiwei kiwei te ym pat kotbor.
Ym shym la kdew ïa ka seng NPP bad TMC namar la sngewthuh shai ba la don lypa ki khliehduh ban ïalam kiba na ka thaiñ Garo Hills, wat lada ki don ki paradoh parasnam kiba don ka maiñ nongïalam bad kiba la biang ka rynñieng ban long myntri rangbah.
Katkum ba jurip naphang ha jylli paidbah da ka ba bishar artat katkum ka jingshisha la shem ba ki nongïalam kum u Bah Metbah Lyngdoh bad Paul Lyngdoh na ka seng UDP, Bah Ardent Miller Basaiawmoit na ka seng VPP, Kong Ampareen Lyngdoh na ka seng NPP, Bah Vincent H Pala na ka seng Congress, lehse ki long ki ba la biang ka rynñieng bad tbit ban ïalam kum u myntri rangbah, lada don ka lad.
Ki paidbah babun balang bad ki riewkhmat kim pat kubur ba lah ban ioh nongïalam ba biang na kiwei kiwei pat ki seng kat ka kyrdan myntri rangbah.
Ha ka jingphloit noh jong ki arngut ki kyrtong na ka seng HSPDP ban kyntiap ai jingkyrshan sha ka liang synshar, ka la pynduh lad ïa ki nongïalam paradoh para-snam ban ioh kabu ban long myntri rangbah.
Nalor kata ka jylli paidbah ba la jurip naphang bad la phrang na ki riewkhmat ka ñiewtang ruh ïa katto katne ki rangbah ba la biang ka rynñieng bad tbit ban ïalam kum ki myntri rangbah, kynthup lang kiba jop bad kiba khlem jop MLA ha kane ka khep.
Kita ki long kum u Bah Charles Pyngrope bad Bah George B Lyngdoh na TMC, kiba da lei lei kin ym iohlad katba dang ïalam u Dr Mukul Sangma; Bah Jemino Mawthoh na ka seng UDP; Bah Himalaya Shangpliang na ka seng NPP ba dang jwat ban iohlad haba dang don u Conrad K Sangma bad katto katne kiba kham shwa na ka seng.
Ka jurip paidbah ba la phrang da ki riewkhmat ha ka imlang sahlang, ym don ban jer ïano ïano na kiwei pat ki seng bad ka ba kham phylla ka long ba wat ka seng BJP ruh ka la shah kyntait kumjuh.
Wat lada kine kiba la jer ki long kiba la shu antad, hynrei lah ruh ban don malu mala ka jingshisha lada lah ban urlong kumba la kdew.
Jar la katta ka jingkylli ka ba hakhmat ha kane ka khyllipmat ka dei ïa ki kyrtong MP ki ban mihkhmat sha ka Dorbar Thawaiñ Ri ha Lok Sabha.
Ka jurip paidbah ba la phrang na ka janor ki riewkhmat ka pynshongñia katkum ka jinglong jingman jong ka saiñpyrthei ha jylla ban kubur ïano kiba biang tam ban long ki nongmihkhmat ha Lok Sabha ha nongbah New Delhi.
Katkum ba la pynshongñia na kaba la phrang ki riewkhmat ka long ba ka Kong Ampareen Lyngdoh jong ka seng NPP ka long ka ba biang, hynrei ka la budnam ba la khah jyrsieh ha ka kyrteng ryngkat bad ki mokotduma ha ïingshari kiba long ki juban ban artatien ki paidbah.
Nalor kata ym lah ban len ba ka hap ban shahshkor ïa u nongïalam ba hakhlieh duh u Conrad K Sangma.
Lada ka kong Ampareen Lyngdoh ka nud ban pynksan ba kan ym shah bat lakam ha u myntri rangbah, ki riew shemphang ki la ujor ba kum ka myntri sorkar jylla kam shym lah ban kdew ïa ka jingshisha ba ka ktien Khasi ka la palat liam bad kham shongñia ban ioh rung ha ka khyrnit ba phra jong ka Riti Synshar ka Ri India, khamtam ba ïa lade ruh ka dei kaba la kynjang ka rynñieng ha ka jingnang jingstad.
Ki don sa kiwei ki bynta ruh kiba kdew ba ki myntri na thaiñ Khasi Jaintia kim pat kotbor ban ïasaid ïa la ka jaitbynriew hakhmat u myntri rangbah.
Na ka liang jong u Bah Vincent H Pala, wat lada don katno katno ki jingshah kynnoh ha ki paidbah, hynrei ka ñia ba la phrang na janor ki riewkhmat ka pyrto ïa ki kam pynroi kiba la urlong ha ka khep ba u la long MP.
Hynrei u sawar ban bishar sani pat ka long ba kiei kiei kiba la urlong ha ka por ba long MP u bah Vincent H Pala, dang don byllai ki bynta ba dang sah-teng kiba khlem lah ban khajoh sha ka thong haba nujor bad ka aïom ba u la long MP la khatsan snem kynthih.
Kumta ka kdew ba ka jingangnud bad khmihlynti jong ki paidbah ym pat ïaryngkat bad ka jingjlan jong ka aiom ba la shah jied bad iohlad ban long nongïalam sha Dorbar Thawaiñ Ri.
Nalor kata ka seng Congress ka dang don ki tyllong ba shongneh jong ki paidbah nongbud ha kylleng ka jylla.
Hynrei kaba khlem ioh ban synshar ha ka sorkar kmie ki long ki diengpyngkiang na ka bynta jong u Bah Vincent H Pala bad ka seng Congress ha kane ka kynti.
Lada jia ryng-khat ba ka BJP kam wan shuh ha ka sorkar ban synshar, u Bah Vincent H Pala u don ka kabu ban ioh long myntri kum ha ki snem ba la leit.
Ka mynsiem shitrhem jong u samla Robert Kharjahrin jong ka seng UDP naduh ka khep ba u long u nongïalam jong ka seng ki samla, ka Hynñiewtrep Youth Council ka long ka kabu bakhraw ban khajoh sha ka namjop.
Nalor kata ka kam bad jingtip aiñ ki long ki atiar kiba kynsai ha ksangkti jong u Bah Robert Kharjahrin ban ïasaid ha dorbar bah ha nongbah New Delhi.
Ym pat don kino kino ki kam budnam kiba khanglad ïa u Bah Robert Kharjahrin, hynrei tang khyndiat khynsoit ki don kiba khohñioh ïa ka seng UDP bad HSPDP kiba long ki seng synrop ha ka kynhun RDA, namar ba ki la snoh bad ka Sorkar jylla ba ïalam ka NPP bad shwa ban thaw sorkar la duhlad ban ioh synshar ki seng riewlum na ka daw ba shet kylla ki arngut ki kyrtong HSPDP.
Haba shim kyllum u Bah Robert Kharjahrin u long uba khuid ba suba bad uba shlur bad shitrhem ban shakri paidbah katkum ki matti ba la shynna lyngba ki ryta.
Ka jingïaineh ha ka nongrim bad ka jingsngew kyrpang jong ka seng VPP ha ka liang ka kam shakri paidbah ki long ki sohmyntoi na ka bynta u kyrtong, Bah Ricky A J Syngkon, ba la prat lynti borbah ruh da u nongïalam ba hakhliehduh u Bah Ardent Miller Basiawmoit.
Kum ka seng ki la khajoh ka namjop ba phuh ba phieng ha ba sawngut ki kyrtong ki la kiew kyrdan ban shong dorbar thawaiñ ha jylla kum ki nongïalam ba la jied da ki paidbah.
Nalor kata ka jingshitrhem ba ïai kyrsoi na baroh ki dkhot kiba la jied kynsai da kiba la biang ka rynñieng ryniot ban wanrah ka erkylla ba suhsieng ha ka imlang sahlang.
Hynrei kawei ka diengpyngkiang kaba jubor ha ka seng VPP bad khamtam ha kine ki nongïalam ba hakhmat ha kane ka kynti ka long ba baroh arngut, u Bah Ardent Miller Basaiawmoit bad Bah Ricky A J Syngkon ki long ki rangbah kiba la pynksan ban aijait sha u shynrang.
Ñiuma, ki long ki ba shlur ba ki khlem riej ban pynpaw ïa kata hakhmat ki paidbah byllien kiba dang ksoh ha la ka riti tynrai ban kheiñkur kheiñkha na ka kmie, ha kaba dang don ruh na la ka sem lajong kiba dang artatien ban kylla.
Jar la katta ka erkylla ba la beh paswut tyngeh ha kine ki sngi ka noh sha ka liang jong ka seng VPP na ka daw jong ki nongrim bad ki juban ba ki la khlei hakhmat ki paidbah.
Hynrei kaba dei ban husiar ka long ba dei ruh ban phikir na ka eriong jong ki paidbhur ki paidkar kiba shongshit shipor bad pjah slam ne kylla khongpong ynda la poi ha thmit jong ka pali ban jied shisha ïa u kyrtong ba ki mon ne shah khring.
Ki kyrtong shimet ba la mih madan ban aireng ha ka jingjied nongmihkhmat sha ka Dorbar Thawaiñ Ri ki long u Prof Lakhon Kma bad u Bah Peter Shallam.
Katkum ka jurip paidbah ba la phrang da ki riewkhmat tang u Prof Lakhon Kma u ba shynna bad ba la ïaryng-kat kat ki kyrtong ba mihkhmat na ki seng saiñpyrthei.
Kine baroh ki long kumba ki long dei na ki shlem pathai khubor ba ki la pawkhmat, tangba dang duna ki paidbah kiba ithuh ne kren shaphang u Bah Peter Shallam.
Jar la katta ka shong ha ka jingtrei jarjar jong kiba ym lah ban batai, hynrei katkum ka juban ki riewkhmat wat u Prof Lakhon Kma ruh la shu khur khyrdong tang na ki katto katne ki thaiñ ba la lah ban leit ïalap, namar ha ba tohkit na kiwei kiwei ki jaka ha satlak jong ka jylla, dang byllai kiba ym pat bna shaphang kine ki rangbah ban tynjuh haduh ban ïakhun kum ki kyrtong MP.
Ka jingnang jingstad bad ka jingtip ba pura jong u Prof Lakhon Kma kum u kyrtong ba mih na ka salonsari NEHU, u long ruh u ba lah ban sei ki ñia kiba kynsai hakhmat ka rynsan ki para kyrtong ba ïakhun pyrshah.
Hynrei ha kawei pat ka liang don napdeng ki paidbah kiba la ujor ba ha ki snem shwa kane ka kam ban jied kyrtong, khlem paw eiei ki kam ba u la noh synñiang la ha ka imlang sahlang ne ha ki samla pule.
Kumta kane ka rukom mih kynsan khlem don ka nam ban pyrto ki paidbah ha ka imlang sahlang kan long kaba jwat ban aireng.
Ha kaba shim kyllum ia ka sur paidbah ha jylla ha kane kaba jied kyrtong ban mihkhmat sha ka Dorbar Thawaiñ Ri, manla ki ki nongkyrshan jong ki seng saiñpyrthei ne kyrtong shimet ki la pynksan jubor ïa lade da kaba kdew ruh ïa la ki daw ba ki kam ban rah ïa ka namjop, hynrei haba la phrang ñia da ki riewkhmat ba la ïaw bad ih ka pyrkhat ka jubab ka long kaba sngew diaw.
Katkum u sawar ba la thew bad nujor na ki snem ba mynshwa, ym don shuh ki seng saiñpyrthei kiba ïengskhem ha la ki kyntoit shnong ha kylleng ka jylla.
Manla ki seng saiñpyrthei ki la shu khur khyrdong kat na ba shah ki kyntoit shnong namar ba ki paidbah bad nongïalam ruh ki la kylla jutang shikhyllipmat, khlem sngewthuh ïa ka nongrim ba ki kyrshan ïano bad kyntait ïano.
Katkum ba la swar thikna, ka don ka jingsuba ba ka tyngka ka long ka tynrai jong ka jingkylla jutang jong ki briew kiba iuhroit ïa la ka nongrim na ka bynta ban myntoi shimet ne shikynhun.
Kaba phrieh bad saitmet lei lei ka long ba kiba bun ba lang ki pynpaw hakhmat ka pyrthei kum ki Khristan ba shitrhem bad ki jyrsieh pat ha ka bamsap bampong, khlem suitñiew shuh ïa ka imlang sahlang, khlem da kdew ïa ka jaitbynriew.
ïa ka mynsiem Khristan bad mynsiem ieit jaitbynriew la btep da ka tyngka pliah bad la sur tngit ka dohnud jingïatiplem.
Naduh ki nongïalam haduh ki paidbah ki shlan pylleiñ pylleiñ ban pyrta blei ha manla ka khyllipmat bad shla ïa ka khwan ka leh klop da ki katto katne kiba la suba bamsap, hynrei khlem ka raiñ ka rem ki ïa ngop lang ha kata ka jyrsieh jong ka pap.
Ka jingsngew kyrpang tang ïa lade ruh ka dei kawei na ki daw ba la pharia ïa ka jylli ki nongïalam namar paradoh parasnam ki ïashun thlong mluh thlong sying ban ïa kawang ktieh markynti khlem sngewthuh ba da lade ruh ym lah khie khlieh, kiwei ruh kum juh, hynrei ban ïatehsong lang ha kawei ka thup ka long ka ba jwat haduh katta katta.
Kumba kdew u Bah Paul Lyngdoh da ka pharshi ki masi iatur bad ki masi lur, ki shu long tang ki ñia myllen ha jylli paidbah.
Ka don ka jingshisha pat ba lada ïatehlok ki masi ïatur baroh ha ka jaitbynriew, ki masi lur kin kham suk ban trei na ka bynta ban myntoi ki paidbah bad ka imlang sahlang.
Kumta haba ïatur ki masi lajong na kajuh ka thaiñ, ioh bat lyngkor ei da kiwei ki ban ñiah ïa kita ki masi lur kat sha ba ki mon, bad ki luiñ hi ki reng jong baroh ki masi ïatur na la ka sem lajong.
Ki nongïalam jong ka RDA ba synrop ka seng UDP bad HSPDP bad ki nongïalam jong ka seng VPP ki sngewthuh shai kdar ba lada ki ïateh lok shitylli, la shong syier lypa ki seng saiñpyrthei ba heh kum ka NPP, Congress bad BJP ban dang saphriang ha ka thaiñ Khasi Jaiñtia.
Hynrei da lei lei ruh em, ki sang bad kin ïakhing dohim sohiap paradoh parasnam ban pun lynti bashngaiñ ïa ki kynhun ba na sharud shakiar kum ka NPP, Congress bad BJP ba kin dang ïai suhthied haduh ban da shah kyndang kylla ha kawei ka sngi.
Kaei kaba ki paidbah ki donkam ban sngewthuh ka long ba ka imlang sahlang ka donkam nongïalam ki ban ym shah bat lakam ha kiwei.
Katkum ki jingtip ba la ioh lum da ki tnat wad bniah bad ki tnat syntiat ka US bad kiwei ki ri, la ioh jingtip ba ka Iran khlem da pynslem shuh kan sa leit ban hiar thma ia ka Israel namar ka jingiakynad hapdeng ka Israel bad Iran haba iadei bad ka jingleit thombor jong ka Israel ia ka tnat ‘Embassy’ jong ka Iran kaba don hapoh Syria ha kine ki taiew ba la leit.
Kumta u President ka United States- u Joe Biden u la maham tyngeh ia ka Israel ba ka dei ban long ba la khreh ia kino-kino ki jingjia thombor kiba ka Iran ka lah ban wanrah ha kum kane ka por ba ka la dep pynbna lypa ba shen kan pynhiar kput ia katei ka jingleit thombor jong ka Israel ha Syria.
Nangta, u la ong ba ka Israel ka lah ban shah thombor ha ka Iran ha kano-kano ka por lyngba ki ‘drone’ bad ki ‘namding ha kajuh ka por kumba ka Russia ka ju leh ia ka Ukraine.
Namarkata, u Biden u la maham ba ka Israel kam dei ban bamja khluit hynrei ka dei ban long ba la pynkhreh ban mad ia kitei ki jingeh bad kloi ban tehlakam.
U President ka National People’s Party (NPP) ha Meghalaya, Bah Prestone Tynsong, u la ong ba lada ka Tura Lok Sabha konstitwensi ka lah ban sei ïa ka longkmie kum ka MP, balei ka Shillong Lok Sabha konstitwensi ruh kam lah bad u la khot ruh ïa ka Voice of the People Party (VPP) ban ïatrei-lang ban pyneh daw ïa ka jaitbynriew.
U Bah Prestone u la pynpaw ïa kane haba leit ïalap ilekshon na ka bynta ka kyrtong ka NPP ka Kong Ampareen Lyngdoh ha Mawlai Phudmuri Stand Bus ha ka Sngi Thohdieng.
U Bah Prestone u la kren shaphang ki kam pynroi kiba ka Sorkar ka la pyrshang ban wanrah ha Mawlai konstitwensi naduh u snem 2018 bad u la kren shaphang ki projek shna surok kum ka surok thymmai na Mawlai Bypass sha Umroi kaba la ïaid shaid-shaid mynta, ka Shillong Engineering College kaba don ha Mawlai, bad kiwei kiwei ki kam pynroi.
U la ong ba ka Sorkar kan nym ieh ïa ka Mawlai ha ki kam pynroi bad u ai ka jingïaroh ïa u MDC ka Mawlai u Bah Teiborlang Pathaw uba ju trei shitom na ka bynta ka konstitwensi wat lada u shah kynthoh ba u leh MLA jubor.
U la ong ba ki MLA ka VPP pat ki ong ïa ki paidbah ba ka dei ka kamram tang jong ka Sorkar wat haba ki paidbah ki la jied ïa ki MLA ban peit lem ïa ki jingeh bad ka khia ka shon.
Kumta u la ong ba katba nang pynrem, ka jingieid ka nang jur ban leh ïa ki kam pynroi ha Mawlai.
U Bah Prestone u la ong ba ym tang ki aiñ kiba donkam ban shna, hynrei donkam ruh ban trei na ka bynta ka roi ka kiew jong ka konstitwensi.
Namar kata, u la buh jingkylli ïa ki MLA ka VPP da kaba ong ba la shisnem tam mynta aïu ki la trei na ka bynta ka jaitbynriew ha kaba u la buh jingkylli ruh ïa ka jingïakhih halor ka reservation policy.
Une u nongïalam ka NPP u la ong ba lada jied ïa ka Kong Ampareen kum ka MP kan long ruh ka ksiang hapdeng ka Sorkar Jylla bad ka Sorkar Pdeng ban kren bad buddien lang haba don ka jingeh kum ka jingbym pyllait pisa ïa ki skhim naduh ka MGNREGS, SSA bad kiwei kiwei.
Haba kyntu ïa ki paidbah ban jied ïa ka Kong Ampareen kum ka MP kaba thymmai kaba dei ka longkmie ban leit sha Parliament ban mihkhmat ïa ka jaitbynriew bad ka Jylla, u Bah Prestone u la ong ba lada ka Tura ka lah ban sei ïa ka Agatha K Sangma kum ka MP, balei ka Shillong ruh kam lah.
Ha kajuh ka por Bah Prestone u la khot ïa ka VPP ban ïatreilang noh ban pyneh daw ïa ka jaitbynriew da kaba phah ïa ka Kong Ampareen kum ka MP.
Ha kane ka jingïalang ïalap ilekshon, ki paidbah ki la wan ban sngap bad ai jingkyrshan ïa ka NPP ha kane ka ilekshon Lok Sabha na Mawlai.
Ka lyer jong ka jingsngew shongshit bad kaba don jingkyrmen ka la tap miar ïa ka Madan Ïewrynghep ha Laitumkhrah da ka jingwan jong ka International Shillong Trade Fair kaba 21 kaba la pynkylla dur ïa kane ka madan sha ka jaka ïadei-ïathied kaba khring tam ha kaba ki nongseng kam lajong ki ïoh ka lad ban ïaphylliew jingmut halor ka khaïi-pateng bad ka jingpyndonkam ïa ki kor ki bor ha ka khaïi-pateng.
Kane ka ïew bah kaba shisien shisnem, ba la pynlong da ka ITFAA, ym tang ba ka long kawei na ki tamasa ha ka almanak jong ka sor Shillong hynrei ka long ruh ka shalyntem na ka bynta ka ïoh ka kot bad ka jingïaphylliew jingmut ha ka kam khaïi-pateng.
Ha ka prokram ai khublei kaba la long ha ka Sngi Thohdieng ha ka madan ba long kane ka ïew bah, u M S Sangma, Director ka Information and Public Relations jong ka sorkar Meghalaya, u la ïaroh ïa ka Dorbar Shnong Laitumkhrah Pyllun kaba la kyrshan ha kaba pynlong ïa ka Trade Fair.
U banjur ïa ka jingdonkam jong kum kine ki jingsdang ban wanrah ka jingkyrmen bad ban pyntyllun ïa ka ïoh ka kot, khamtam hadien jong ka khlam Covid.
U Deputy Commissioner ka East Khasi Hills, u S.
C.
Sadhu u la pynsawa kijuh ki jingsngew ha ka por ba u leit jngoh ïa kane ka ïew bah ha ka 6 tarik u Ïaïong, ha kaba u la ïaroh ïa ki nongpynïaid kiba la trei shitom ban saiñdur sani ïa kane ka ïew bah bad u la ai jingmut ba kum kine ki ïew lah ban pynlong man ka snem.
U la banjur ïa ka jingdonkam ban pynsngewthuh bad ai jinghikai ïa ki briew ka Meghalaya kumno ban nang kyntiew ïa ka khaïi-pateng lyngba ka jingpyndonkam ïa ki kor ki bor ka juk mynta.
Ki Rangbah Shnong ba rangbah jong ka Laitumkhrah Dorbar Shnong Pyllun, u Bah P S Nongkynrih bad Bah Andrew A Jyrwa, ki la pynpaw ïa ka jingmyntoi jong ka Shillong Trade Fair ha kaba kyntiew ïa ki shnong ki thaw bad ka ïoh kam ïoh jam ki samla.
U Bah Theorydore Myrboh, uba mihkhmat ïa ka Dorbar Shnong, u la ïaroh ïa ka ITFAA, ba lyngba ka Trade Fair, ka la lah ban kyntiew ïa ka Meghalaya kum kawei na ki jaka jngoh kai ba pawnam bad ruh kum ka shlem khaïi.
U kyrpad ïa ki nongpynïaid ban pynthikna ba ha ka sien wan pynlong kaba bud, ka Trade Fair kan long kaba kham ishongkun, da kaba ban ruh ba kane ka Trade Fair ka la long kum ka nongrah ktien sha kiwei pat ki ri na ka bynta ka jylla.
Ka Kunjana Mu-Miang, ka nongïashimbynta na Thailand kaba ju ïashimbynta ha kum kine ïew bah ka pynpaw ïa ka jingsngewkmen ban ïoh wan biang sa shisien sha kane ka sorbah kaba ka sngewtynnat eh.
“Nga ai khublei ïa ka Dorbar Shnong bad ka ITFAA kaba lah ban wanrah biang ïa ka Shillong Trade Fair hadien 5 snem.
Nga don ki nongthied-nongpet na Shillong kiba ha baroh kine ki snem ki la kylla long ki paralok jong nga bad kaba la nang pynkhlaiñ ïa ka jingïadei hapdeng ka India bad Thailand".
Haba iadei bad ka khubor halor ka jingshah pyniap jong 3 ngut ki khun jong u nongialam ba hakhlieh ka lehnoh Hamas, ki heh ka Israel ha kane ka por ki la pynshai ba wat u Myntri Rangbahduh jong ka ri- u Benjamin Netanyahu bad u Myntri ka tnat iada ri ruh kim shym la don jingtip eiei shaphang ka jingleit kput jong ki shipai ka Israel ia ki bahaiing jong utei u nongialam ba hakhlieh ka Hamas.
Hynrei la ong ba ia kitei 3 ngut ki khun jong utei u nongialam ka Hamas, ki shipai ki la thombor bad ñiew ia ki kum ki lehnoh ym kum ki khun jong utei khliehduh ka Hamas.
Nangta kim don jingtip ruh ba kitei 3 ngut kiba shong ha katei ka kali ba ki shipai Israel ki ther bom, kin dei ki khun jong utei u nongialam ka Hamas.
Katkum ki khubor la ong ba ka jaka die ia ki mar ba rem dor ha Japan ka la pyntip ba kawei ka khuri ksiar kaba shongdor kumba 10 Million Yen ($65,000) ka la shah tuh na katei ka jaka ha ka Sngi Palei.
Kane ka wan jia hadien ba la sei ia katei ka khuri na ka synduk ba la thep bad sop bha.
Katei ka khuri ka dei kaba la shna bad pynwandur da ka ksiar 24-Carat, kaba long ka ksiar ba paka bad ka bym shym la khleh ia kiwei ki jait jingkhleh ban pyndap lang ia ka ksiar.
Katei ka khuri ksiar ka dei kaba la wan poi na kawei ka dukan die ia ki mar ba rem-dor na Takashimaya jong ka Tokyo.
Katei ka khuri kaba la shah tuh, ka long kawei na ki jingdie ba remdor tam ha katei ka dukan, kaba don ruh ia ka dur kaba ishongkhia haduh katta bad kaba phalang katkum ka dor jongka hi.
Ia katei ka khuri la buh hapoh kawei ka synduk kaba sngur bad kaba lah ban iohi lyngba hynrei kaba la plied lypa khnang ba kan kham pynsuk ia ki paidbah nongthied ba kin ioh ban sei bad ban bat ha ka kti ba kin sngewthuh ia ka dor bad ka jinglong jong ka.
Katkum ka video ba la ioh ring dur na ki Camera CCTV kiba la pyndait ha katei ka dukan, la iohi ia uwei u briew uba kit ia kawei ka pla bad uba la phet krad bak tang mar ia ioh shim tuh ia katei ka khuri na katei ka jaka ba la buh ia ka.
Haba iadei bad kane, ki bor pyniaid bad ki pulit katei ka thaiñ ki dang ialeh ban bud-dien bad ban thwet ia utei u briew uba la tuh bad rah ia katei ka khuri ha katei ka jingjia.
Ki pulit ka Pakistan ha ka Sngi Saitjaiñ ki la iathuh ba 9 ngut ki briew ki la shah rahbor ha ki runar kiba kieng atiar bad kiba la leit ban bat ia kawei ka bos katba ka dang poi leit iaid lynti na ka thaiñ Southwest jong ka Pakistan ha khappud ka Afghanistan bad Iran.
Tad haduh ka step Sngi Saitjaiñ ba la pyllait ia kane ka khubor, la ong ba ym shym la don ba kam ne shim jingkit khlieh halor katei ka jingjia kaba la jia ha ka miet Sngi Thohdieng hapoh jong ka nongbah Balochistan, kaba don sha ka phang Southwest jong ka Pakistan.
Namar la ong ba ki kynhun lehnoh na katei ka nongbah Balochistan ki ju pyni ia ki kam thombor ba triem ha kylleng jong katei ka thaiñ mynta da ki phew snem.
Ha katei ka miet, la ong ba katei ka kynhun jong ki ‘riew kieng atiar ka la bat bad pynsangeh ia katei ka bos kaba poi sha katei ka thaiñ hapoh ka distrik Noshki bad la ong ba katei ka kynhun runar ka la tan ia 9 ngut kiba shong na katei ka bos hadien ba ki la ioh jingtip ba kitei ki 9 ngut ki dei na ka thaiñ Punjab jong ka Pakistan.
Baroh kitei kiba shong ha katei ka bos la ong ba ki dei kiba mut ban leit sha Taftan.
Ki pulit ka Sydney ha ka Sngi Saitjaiñ ki la iathuh ba uwei u briew u la shah siat iap ha kawei ka jaka iadie-iathied ‘Mall’ hapoh Sydney bad la ioh jingtip ruh ba la don katto-katne kiba la shah dung tari bad kiba la mynsaw na katei ka jingjia.
Ki pulit ki la ioh ia ka ‘phone’ na ka thaiñ Westfield Bondi Junction ha ka por kumba 4 baje nohphai sngi jong ka Sngi Thohdieng.
Na ka liang ki bor pyniaid katei ka thaiñ, ki la maham ia ki paidbah ba kin kiar noh shwa shipor na kaba leit sha katei ka jaka iew bad ban kiar ruh na kiwei ki jaka paidbah kiba ap jingma ha kum kane ka por.
Ki pulit ki dang bud-dien bad tohkit bniah ruh ia ki katto-katne kiba ïadon ha katei ka jaka ha ka por ba katei ka la jia ha katei ka sngi.
Hynrei tad haduh ka step Sngi Saitjaiñ ba la pyllait ia kane ka khubor, ki pulit kim pat shym la ioh jingtip eiei shaphang ka daw jong katei ka jingjia ha katei ka step.
Kumjuh ruh ki bor pyniaid ki la pynkynriah bad phah mih noh ia  spah ngut ki briew kiba don ha katei ka jaka tang mar ia sakhi ia katei ka jingjia ha katei ka sngi.
Katba ki lad pathai khubor ki la iathuh ba ki dang don pat kiba dang sahkut hapoh katei ka jaka pynlong iew wat hadien ba katei ka jingjia ka la jai-jai.
La iathuh ruh ba 2 ngut ki briew kiba sakhi ia katei ka jingjia ha katei ka sngi, ki la iathuh ba ki la ïohsngew ia ka jingriew ki ktang suloi na katei ka jaka ha kaba ki la bna ruh ba la don sa ka jingshah dung tari jong katto-katne ngut ha katei ka jaka.
Tang mar kumta hi hadien kumba 20 minit eiei la iohi ia ki paidbah na katei ka jaka kiba la ia mih bad phet lymwir na katei ka jaka ban pyllait im ialade shimet- shimet.
Katba uwei pat u nongsakhi u la iathuh ba ha katei ka sngi u la iohi ia kawei pat ka long-kmie kaba la shu par bad dem pyllup ha ka madan bad leit phet rieh ha kawei ka dukan die ia ki mar ba rem dor kaba don ha katei ka jaka.
Ki pulit ka New South Wales ki la pyntip ba kin dang hap ban wad bniah bad bud-dien sani bha halor katei ka jingjia namar kim shym la iohi ne shem ia kitei kiba don kti ha katei ka kam watla ki la ialeh ban leit poi sha katei ka jaka ha ka por kaba khyndiat eh.
Ka Congress ha Ghaziabad ka la ong ba kan sa wanrah ïa ki nongïalap ilekshon kiba radbah sha ka distrik hadien ka 15 tarik, Ïaïong.
Ki nongkitkam jong ka Congress ki la ïathuh ba ki la dep ban phah ïa ka thup kyrteng jong bun ki nongïalam, kynthup u Rahul Gandhi bad ka Priyanka Gandhi, ki dkhot jong ka seng ha Rajya Sabha u Pramod Tiwari bad u Imran Pratapgarhi, u heh nongïalam jong ka Samajwadi Party u Akhilesh Yadav nalor  bun kiwei pat.
Ka Ghaziabad distrik kan sa pynlong ïa ka jingthep ‘vote’ ha ka 26 tarik, Ïaïong, ha ka bynta kaba ar jong ka ilekshon.
“Ngi la buh jingkyrpad ïa ka seng jong ngi ba ki la dei ban khmih bniah halor ki kyrteng bad ban wanrah ïa ki sha ka distrik na ka bynta ka jingïalap ilekshon bad kumjuh ban pynlong ïa ki jingïalap ilekshon ha ki surok.
Ki nongïalap ilekshon batbit kin sa poi ha Ghaziabad hadien ka 15 tarik, Ïaïong.
Kine ki prokram kin sa long marjan bad ka tarik, ban pynlong ïa ka ilekshon bad ba kan sa pynlyngngoh ïa ki nongthep vote.
Ka bynta kaba khatduh halor kane ka long ban pynkut ïa ka jingïalap ilekshon da kaba leit ïalap shaman ki thliew ïing bad ha ki jingïalang paidbah," la ong ka Dolly Sharma, kaba long ka kyrtong jong ka seng Congress na Ghaziabad bad ka dkhot jong ka All India Congress Committee.
Ha ka por ba la don ka jingïalap ilekshon kham hashwa jong ka Sharma ha u snem 2019, ka Priyanka Gandhi Vadra ka la pynlong ïa ka jingïaid paidbah ha ka surok ha ryngkat ka Sharma.
Ha u Kyllalyngkot jong une u snem, u nongïalam jong ka seng Congress u Rahul Gandhi u la ïoh ïa ka jingkyrshan na uba bun ba lang ha ka por ba u la pynlong ïa ka ‘Bharat Jodo Yatra’ lyngba ka Loni kaba don ha Ghaziabad’s Loni.
Kham hashwa ka seng Bharatiya Janata Party (BJP) ka la wanrah ïa kiba bun ki nongïalap ilekshon kum u Myntri Rangbahduh u Narendra Modi, u Myntri Rangbah jong ka jylla Uttar Pradesh u Yogi Adityanath, bad u Myntri ka tnat ïada ri u Rajnath Singh nalor kiba bun kiwei pat na ka bynta ban pynlong ïa ki jingïaid paidbah ha ki surok bad ki jingïalang paidbah kum shi bynta ban ai ka jingkyrshan ïa u kyrtong jong ka seng BJP bad u MLA ba mynta u Atul Garg.
Ka jingphah ïa ki khynnah sha skul ka la long kaba shem jingeh na ka bynta ki kmie ki kpa.
Kumba la sakhi khamtam ha ki thaiñ nongkyndong, la ong ba ki khynnah kim ju kwah ban leit skul lada ym biang ne don kiei-kiei ki ban khring ïa ki ba kin leit sha skul.
Dei namar kane ka daw, ki bor ba dei khmih ki la sei ïa ki buit ki bor kumno ban lah khring ïa ki khynnah ba kin leit skul khamtam ha kane ka juk kaba mynta.
Shi bynta ban khring ïa kum kine ki jait khynnah, kawei ka skul ka la trei borbah ha kaba ka la hap ban pynkylla ïa ka skul baroh kawei ha ka dur ka rel.
Da kaba pynwandur ha kane ka rukom, kiba bun ki khynnah ki la kwah ban leit skul bad kane ka la khring shisha ïa ki.
Ha ka shnong Maredu Paka kaba don ha Ramanathapuram distrik, kawei ka skul Primary ïa kaba la tip kum ka My Chota Primary School la pynkylla sha dur ka rel.
Ka kamra jong u Principal ka skul ka don ha ka Engine kaba hakhmat.
Katba hynñiew tylli ki kamra kiba shadien ki dei kiba la shna bad phiah ha la ki bynta bad ïa ki khynnah la ai jinghikai ha kine ki kamra.
Ïa ki kynroh jong ki kamra klas la dro da ki dur kiba itynnad ha kane kane ka la khring bad pynlong khamtam ïa ki khynnah rit ba kin kwah ban leit skul.
Kane ka skul ka la kyntu ïa ki khynnah ba kim dei ban kyntait ne saitlah haba ki kmie ki kpa ki phah ïa ki sha skul.
Kane baroh ka buit ba la wanrah ha kane ka skul ka la long shisha ka lad ban khring ïa ki khynnah sha skul khamtam ban pynïoh ïa ki ïa ki jingshah hikai bad la ïohi ba ki khynnah ki kmen bad sngewtynnad ban don ha kane ka skul.
U Principal jong kane ka skul u Sammi Reddy u la pynlong ïa kane ka skul ban sngew kumba shong ha ka rel kaba shisha kaba leit jingleit.
Kum shi bynta ban pynsngewthuh ïa ki khynnah skul, u la ong ba ka jingpule jong ki khynnah ka dei ban don ka thong kumba ka rel ka dei ban poi sha ka jaka ba ka thmu ban leit bad kumjuh ba ki khynnah kin poi sha ka thong jong ka jingjop ha ka jingim jong ki.
Ka jingshahkem jong ar ngut ki samla ha Rameshwaram kaba don ha Bengaluru ha kaba ïadei bad ka pynbthei bomb ka la pynpaw ba ki lehnoh Islamic State jong ka Iraq bad ka ISIS ne IS jong ka Levant ki la thmu ban nang pynïar  shuh shuh  ïa ki thapniang jong ka ha India, la ïathuh ka tyllong khubor kaba la wan na ki heh ka kynhun wad bniah.
Ka India ka la paw ba ka dei ka ri kaba don ïa shibun ki Muslim kiba shong shnong hapoh jong ka.
Kumba la sakhi, la ong ba ha India ki la don khyndiat eh ki jingpynrung dkhot ha ka kynhun ISIS haba ïanujor bad ka jingbun paid jong ki Muslim, khamtam ki samla.
“Ki lehnoh ISIS kin sa mih noh na Syria bad na Iraq shen ne kham hadien namar ka jingshah pynibor ha ki ri ka pyrthei, bad kine ki la kwah ban nang pynsuhthied ïa ki kynhun jong ka seng ha kylleng ki ri ka pyrthei," la ïathuh ka tyllong khubor.
Ka tyllong khubor kaba la wan na ka kynhun wadbniah ka la ong ba ki nongkyrshan jong kine ki ar ngut kiba la shahkem kata u Mussavir Hussain Shazib bad u Abdul Matheen Taahaa ki dei kiba nabar ri.
U Ibrahim Khalil u la long u nongïalam uba dang thymmai uba la mih na Syria bad u la don ha Iraq ne Turkey.
Naduh u snem 2019, ka kynhun lehnoh ka la ïoh ban pdiang da kumba `.
12 lak ka pisa lyngba ki kor ki bor ban phah pisa, hynrei haduh katno la pyndonkam ïa ka pisa na ka bynta ka jingpynbthei bom ha Rameshwaram Cafe la dei ban wad jingtip lyngba ka jingtohkit, la ong ka tyllong khubor.
“Ki nongïalam jong ki lehnoh bar ri bad ka jingthong pisa ki bar ri ki dei ki jingpyntreikam ba ju leh ki lehnoh ISIS.
Ki trai ri kiba leh ïa ki kam pynbthei bom barit ki la shahkem bad hap ban shong patok shirta jingim,"la ong ka tyllong khubor.
Kumba la ïathuh ka tyllong khubor kaba la wan na ka kynhun wad bniah, la ong ba naba ki samla ki ju kham shah pynngop, ïa mynta la ïaleh katba lah ban tehlakam bad ban ai ki jinghikai pynsngewthuh sha ki samla ha kaba ïadei bad kane ka bynta.
U khun jong uwei uba la shah kynnoh ba u la pynïap ïa ka Myntri Rangbahduh jong ka ri ka Indira Gandhi un sa ïakhun ha ka ilekshon Lok Sabha na Faridkot konstitwensi ha Punjab kum u kyrtong shimet.
U Sarabjeet Singh Khalsa (45), uba dei u nongshong shnong jong ka Phase 5 Mohali, ym pat leit jngoh ïa ka Faridkot hynrei la pynshisha ba kiba bun ki briew na Parliamentary konstitwensi ki la pynbor ïa u ba un ïakhun ïa ka ilekshon.
“Nga la rai ban ïakhun na Faridkot ha u bnai ba la leit.
Kiba bun na ki nongshong shnong jong ka Faridkot ki la wan sha nga bad ki la ong ïa nga ba nga dei ban ïakhun ïa ka ilekshon, ha kaba nga la shim ïa ka rai ban ïakhun.
Ngan sa leit sha ka konstitwensi ha ka taïew ban wan," la ong u Khalsa ha ka jingïakren bad ki nongthoh khubor.
U  Khalsa u dei u khun jong u Beant Singh.
U Beant Singh bad u Satwant Singh, kiba ha katei ka por ki dei ki nongsynran jong ka Myntri Rangbahduh, ki la pynïap ïa ka Gandhi ha ka 31 tarik, Risaw, 1984 ha ka ïingsah jong ka.
Na ka jingwad bniah, ki pulit ka Kerala ki la ïathuh ki la don kumba 795 tylli ki jingjia kiba ïadei bad ka jingleh thok ha kaba ïadei bad ki Visa.
Kum ka nuksa la ong ba kawei ka briew ha kaba ïa ka kyrteng jong ka la buhrieh bad la buh da ka kyrteng Angel haba ka la ïoh ïa ka kam ha UK lyngba ki nongïarap jong ka, ka sngewthuh ba ki la ïoh ïa ka lad ban im ka jingim kaba bha.
Ban siew kylliang halor kane, ka la hap ban siew T.
12 lak sha u nongïarap uba ha Kochi.
Hadien ba la poi ha UK, ha kaba ïadei bad kane, ka Angel ka la sngewthuh ba ka la shah thok.
Ka jingsiew ba ka ïoh na ki nongaikam ka duna ban ïa kaba la kular u nongïarap.
Ha kaba ïadei bad kane, namar ka jingkyrduh pisa, ka Angel kam banse ban bteng ban sah beaiñ ha katei ka ri.
Ka Angel ka la long kawei na kiba la shah thungkam da ka jingïarap jong ki nongïarap ban pynïoh kam.
Ki pulit jong ka jylla ki la ïoh ban buh jingujor ïa kumba 795 tylli ki jingjia kiba ïadei bad ka jingleh thok ïa ki Visa ha u snem 2023, ha kaba ka Ernakulam distrik ka la wan hakhmat eh.
Katkum ki jingbuh jingthoh, la sakhi ba kiba bun na ki jingleh thok lyngba ki Visa ki la long na Ernakulam distrik.
Ki la don kumba 165 tylli ki jingmudui ba la buh ha ka distrik.
Kumba la ïathuh ka tyllong khubor kaba la wan na ki pulit la ong ba kiba bun na kine ki kynhun ba ju pynrung kam ki ju treikam na Ernakulam bad katto katne napdeng jong ki ki ju leh ïa kine ki jait kam naba rieh.
“Ngi la ïohpdiang ïa shibun ki jingmudui pyrshah ïa kine ki kynhun ba ju leh ïa kine ki kam ha Ernakulam.
Kiba bun na ki ki dei kiba ju leh ha ka ban pynrung kam ïa ki nongwad kam," la ïathuh ka tyllong khubor.
Hadien ka Ernakulam, kaba bud ka dei sa ka Thiruvananthapuram ha kaba hangne ruh ki la don shibun ki jingjia kiba kum kine.
Kumba la ïohlum jingkheiñ la ong ba ki la don kumba 92 tylli ki jingjia ïa kiba la ïoh jingmudui ha kane ka nongbah ha u snem ba la lah.
Ki la don kumba 190 tylli ki jingjia ïa kiba la buh jingthoh ha une u snem haduh u bnai Lber halor ka jingleh thok ïa ki Visa.
Ki riewngeit jong ka Balang Presbyterian kiba la poi sha ka Jingïaseng Khasi Jaiñtia Presbyterian Assembly Samla kaba 11 kaba la long ha Balang Presbyterian Mawlong, Sohra Presbytery, KJP Synod Sepngi kaba hap ha Shella konstitwensi, East Khasi Hills District kiba bun ki dei kiba shong ha tynrai dieng namar ka jingshit kyrang ka sngi kaba la long ha ka Sngi U Blei.
Kane ka jingïaseng KJP Assembly ka dei ka jingïakynduh kaba shisien shisnem ki samla jong lai tylli ki Synod, kita ka KJP Synod Sepngi, KJP Synod Mihngi bad KJP Synod Pdeng.
Ha kane ka sngi ki riewngeit kiba shong ha madan ki la hap ban kup da ka shatri namar ka jingshit kyrang palat ka sngi.
Kane ka jingïaseng ka la sdang naduh ka 12 tarik bad kut ha ka 14 tarik Ïaïong 2024.
Ïa ka jingïaseng ha kane ka sngi la pynïaid da u Rev.
S.
D Lanong kum Chairman bad la pynshit rhem shuh shuh ïa kane ka jingshakri da ka jingrwai na ka KJP Standing Choir Mihngi, Sepngi, Pdeng, Balang Mawreng, Mawlong, Mookaiaw, Lama bad ka Jingïaseng Khynnah Balang Mawlong.
Ha ka jingïaseng kaba 10:30 mynstep la sam ïa ka khubor na ka ktien u Blei da u Rev.
P.
W Makdoh bad ha ka jingïaseng 1:30 nohphai sngi la sam ïa ka khubor na u Rev.
C.
L Laloo.
U Pastor S.
D Lanong u la ïathuh ba ka jingshit ka suiñbneng ha ka Sngi Saitjaiñ ka poi palat 32 degree bad mynta ka Sngi U Blei ka jingshit ka poi 24 degree.
Ka seng BJP ha ka Sngi U Blei ka la kular ban pyntreikam ïa ka Uni-form Civil Code (UCC) ha baroh kawei ka Ri lada ka shah jied biang ban thaw ïa ka sorkar ba-thymmai hadien ka ilekshon MP Lok Sabha.
Ka UCC ka dei ka aiñ salonsar na ka bynta baroh ki nongshong shnong jong ka Ri bad ka dei ka aiñ ka bym shim na kano-kano ka niam ne jingngeit.
Hapoh ka UCC, yn pynbeit ïa ki aiñ kiba ïadei bad ka shongkha shongman, jingpyllait san shyieng,      jingïoh pateng, jingting khun bad kiwei.
Haba pyllait ïa ka Mang Treikam ha shlem treikam jong ka seng, u Myntri Rangbahduh, u Narendra Modi, u la ong ba kane ka ‘Sankalp Patra’ kan pynkup bor ïa ki saw tylli ki païa jong ka Ri ba kynthup ïa ki samla, kynthei, ki baduk basuk, bad ki nongrep.
“Ka Ri baroh kawei ka la ap dnong lano ka BJP kan pyllait ïa ka Mang Treikam jong ka.
Ka don ka daw kaba heh hadien jong kane: ha ki 10 snem ba la leit noh, ka BJP ka la pyntreikam ïa kawei-pa-kawei ka jingkular kaba ka la ai sha ki paidbah," la ong u Modi.
Haba kren halor ka jingpynlong lang ha kajuh ka por ïa ki ilekshon ha ki snem ban wan, u Modi u la ong, “Ngin ïaid shakhmat bad ka saiñdur ban pynlong tang kawei ka ilekshon (One Nation, One Election).
Ha kajuh ka por, ka BJP ka ñiew ba ka UCC ka long ka bakongsan na ka bynta ka Ri.
"Nalorkata, u la ong ba ka jingpyntreikam ïa ka Mang Treikam jong ka BJP kan sdang noh mardor tang shu dep pynbna ïa ka ‘Result’ jong ka ilekshon MP ha ka 4 tarik Jylliew.
U la ong ruh ba ka sorkar ka la dep sdang ban pyntreikam ïa ka saiñdur aïu kan leh hapoh 100 sngi naduh ka sngi ba thaw ïa ka sorkar bathymmai.
Shuh shuh u la ong ba ka sorkar kan pynthikna ba baroh ki thliew ïing kin ïoh ïa ka lyer shet jingshet lyngba ki ‘Pipe (Piped Gas) bad ban ai bording lyngba ka bor jong ka Sngi (Solar Power) khlem jingsiew sha ki ïing ki sem jong ki baduk.
Haba kren halor ki kam ki jam ba ka Sorkar Pdeng ka la leh, u Myntri Rangbahduh u la ong ba ha kine ki 10 snem, kumba 10 klur ngut ki kynthei ki la don bynta bad ki Self-Help Group (SHG).
“Ngi la rai ban ai jinghikai ïa kine ki SHG ha ka liang ka Information Technology, pule ka dangle, jingkoit jingkhiah, kam shangkai pyrthei.
"U Modi u la ong ruh ba na ka bynta ka BJP, ka “Ri ka kham khraw ban ïa ka seng".
U la pynkynmaw ba ka BJP ka la weng noh ïa ka Article 370 na Jammu & Kashmir bad ka la pyntreikam ïa ka Citizenship Amendment Act (CAA).
Katkum ka Mang Treikam, ka BJP ka la kular ba ka Sorkar Pdeng kan bteng ban ai khaw ‘ration’ eh na ka bynta sa san snem sha ki 80 klur ngut ki nongshong shnong hapoh ka PM Garib Kalyan Anna Yojana, bad kan pynleit jingmut ba ka Ri kan lah ban pyndap pynbiang dalade ha ka jingpynmih ïa ki dai, umphniang bam, bad ki jhur ki jhep khnang ban ïada ïa ki duk ki suk na ka jingkiew dor.
Nalorkata, u la ong ba ka sorkar kan sa pynïar shuh shuh ïa ka skhim Ayushman Bharat bad ïa ka jingshna ïa ki ïing baduk hapoh ka PM Awas Yojana.
U Modi u la ong ruh ba ka sorkar kan bteng ban pynpoi umbam umdih ha man ki thliew ïing.
Na ka bynta ki nongrep, ka BJP ka la kular ba kan bteng ban ai pisa `6,000 sha man la ki nongrep ha ka shi snem bad kan pynkhlaiñ ïa ka ‘Crop Insurance’ da kaba pyndonkam da ki kor ki bor.
U slap uba jur u la hap ha kylleng ki jaka ha ryngkat ka jinghap phria ha ka janmiet Sngi U Blei.
Kane ka jinghap phria ka la ktah bha khamtam ïa ki diengsoh kiba la sdang ban phuh syntiew nalor kiwei ki jingthung kiba la sdang ban khie lung.
La ong ba ka jinghap slap ka la jia ha thaiñ Riwar ha ryngkat ka jinghap phria kaba la neh kumba katto-katne por.
Ha nongbah Shillong ruh u slap uba jur u la ther bad kane ka la pynthut ruh ïa ka sngi basdang ka Shad Suk Mynsiem khamtam ha lympung shad kaba ha Weiking, Jaïaw.
La ïathuh ba ka jinghap u phria ka la ktah ïa ki jingthung jingtep khamtam ïa ki diengsoh ha ki jaka ba ki diengsoh ki la sdang ban phuh syntiew.
Da ka jinghap u phria, ki syntiew soh ki la tlor bad hap noh sha khyndew.
Ki don ruh ki jaka ha kaba ki jingthung kiba la sdang ban mih ki la shah lynshop noh ha u phria bad kan ktah ïa ka jingheh jingsan jong ki.
U MLA barim ka NPP na Sohïong, Bah Samlin Malngiang, u la kynnoh ïa u Bah Ardent M Basaïawmoit ba u long kum u lymbit namar u la dep phet na ka UDP, HSPDP, Congress bad mynta u la bat ïa ka kam Presi-dent ha ka seng Voice of the People Party (VPP).
Ïa kine ki kyntien u Bah Samlin u la kynnoh ha ka jingïalang ka NPP ban pan jingkyrshan ïa ka kyrtong ka NPP ka Kong Ampareen Lyngdoh kaba la long ha Sohïong ha ka Sngi Saitjaiñ ha ka jing-ïadonlang ki nongïalam ba hakhmat ka NPP bad ki nongkyrshan.
Kane ka jingjubab u Bah Samlin ka dei namar u Bah Ardent  M Basaïawmoit u la wan kynnoh ïa u Bah Samlin ha jingïalang ka VPP ha Sohïong namar u dei uba haram haba u shet kylla ïa u mar shu jop ïa ka ilekshon MLA ha u snem 2018.
U Bah Samlin u la pynkynmaw haba u Bah Ardent u la long CEM ha KHADC u la leit bad u paralok ban khublei kti bad hadien ba la rem ruh u la leit biang ban khublei kti, bad hangne u Bah Ardent u la pan jingïarap ban pynïoh jaka ha Sohïong ban pynshai ïa ka VAB kaba dei ka kam jong ki Rangbah shnong hynrei u la shu ai ïa ki kyrteng ki ‘riew rangbah.
“Nga iehnoh ïa ka kam sorkar dei hadien ba nga ïasyllok bad ki bahaïing ym dei ba phah u Bah Ardent haba ngan ïakhun ïa ka ilekshon MDC shiteng samoi hadien ba la hiar shuki u MLA barim ka Sohïong" u la ong.
U la ïathuh hadien ba u la jop ïa ka ilekshon MLA ha u snem 2018, dei u Bah Ardent uba phah ban ïatreilang bad ka UDP ban thaw ïa ka sorkar hynrei mar shu wan u Bah Vincent Pala bad u Zenith Sangma u la phah sangeh noh ban thaw ïa ka sorkar bad ka UDP hynrei ha kato ka por ki khlem sngap shuh namar la dep pynbeit ban bamsmai noh.
U la kynnoh ruh ba u Bah Ardent u long kum lymbit namar u la dep rung sha ka UDP, HSPDP, Congress bad mynta ha ka seng VPP.
Nangta u la ai nuksa da kaba u la ïathuh ruh ïa ka khana shaphang u lymbit lada leit bad ki sim u ong ba don ki sner, lada leit bad ki mrad u ong ba don ka met ba don shñiuh bad ki bniat kiba nep.
Dei hangne ka jingsneng ka ong, “Mano ban shaniah ïa uba shet kylla"Shuh shuh u Bah Samlin u la ong ba u Bah Ardent u dei shisha u khawpud namar u la leit shah thngan halor ka bhah thungkam bad ïakhih ïa ka Lokayukta, hynrei ha ïingdorbar u khlem kren eiei bad la kren pynban da u Dr.
Mukul Sangma bad hangne u la ong ba ka TMC bad VPP ki dei shipara.
Ka jingïashoh hapdeng ki khynnah samla kaba la jia ha ka 12 tarik mynta u bnai ha ka thaiñ Harisabha, Laban, kam dei namar ka jingsngewpher jaidbynriew hynrei ka dei tang ka jingjia kaba rit.
Uwei na ki khynnah samla uba la ïadon bynta ha katei ka jiingjia haba kren sha ki lad pathai khubor u la ong, “Ka dei ka sngi khatduh jong ka eksam, nga la leit thoh ïa ka eksam bad nga la wan phai sha ïing.
Katto-katne ki khynnah ki la wan bad pynsangeh ïa nga, ki la shoh ïa nga (2-3 ngut na ki) bad ki la ïalam ïa nga sha Harisabha bad shoh biang ïa nga.
"Hynrei na ka liang utei u khynnah samla u la pynshai ba kiba la shah kem ha ki pulit ki dei ki paralok jong u bad kim don bynta eiei ha katei ka jingjia.
U la ïathuh ba ynda u la poi ha ïing, ki pulit ki la wan bad khot ïa u sha thanat ban kylli jingkylli.
“Hangta ki la phah ïathuh ba la jia aïu.
Ngi la ïathuh kaei kaba la jia bad nga la thoh ha ka kot bad hadien kane, la pynkylla ïa ka sha ka ejahar.
Ngim shym kwah ujor ejahar bad ngi shu batai ïa ka jingjia ha ka jingthoh bad hadien la pynkylla ejahar ïa kane," u la ong.
Na ka liang u kpa jong u, u la ong ba kane ka dei ka rta jong ki khynnah bad kiba kum kine ki jingjia ki ju jia.
“Ka dei ka jingjia kaba rit bad ki dei ki briew ki bym ithuh satia.
Ka Laban ka dei ka jaka kaba suk ba saiñ bad kam don kaei-kaei kaba kum kata kumba la pynsaphriang ki khubor ha ki rynsan lad pathai…kam don eiei kaba kum kata, u khun jong nga um lei-lei, bad kam don eiei ban ong ba ka don ka jingsngewpher jaidbynriew," u la ong da kaba kyrpad ïa ki paidbah ban ym pynlong ne wanrah ïa ka jingsngewpher jaidbynriew lyngba katei ka jingjia.
Ha kawei ka liang, ka KSU-Laban Circle, hadien ka jingïoh jingtip halor katei ka jingjia, ka la pynlong ka jingbuddien bad lap ba kaei kaba ïohsngew bad kaba saphriang, kam long kaba shisha.
“Katei ka jingjia ka dei beit tang ka jingbym sngewthuh jingmut hapdeng ki 2 ngut shi paralok kiba pule lang," la ong u samla Jason Laloo, General Secretary ka KSU-Laban Circle.
Kaei kaba la pynlyngngoh ïa ka seng ka long ka jingmih ka ejahar na ka liang kiba ngat ha katei ka jingjia wat la ki (kiba ngat) la pynshai ba kim shym la buh kano-kano ka ejahar na ka liang jong ki.
“Hadien ba ngi la ïakren, uba ngat ha katei ka jingjia u la ai da ka jingthoh bad hadien kata, ïa kane ka jingthoh, ki pulit ki la pynkylla sha ka ejahar.
Ngim sngew ïahap halor kane ka jingleh ka tnad pulit bad ki kyndon ba la pynngat ruh ki bym sngew ïahap hapdeng i jingjia iba rit.
Ki la pynngat haduh 6 kyndon ba kynthup ïa ka 307 bad ka 364," la ong u samla Laloo.
Ha kajuh ka por, ka seng ka la pynpaw ka jingbynñiaw halor ka jingkem jong ki pulit ïa uwei u samla Khasi uba la suba donkti ha katei ka jingjia.
“Lada don kano-kano ka jingjia hapdeng ki 2 kynhun, ïa ki bar-jylla bad ki Khasi, ka ju noh shiliang namar kiba kum kine ki jait jingthoh ne dur ki ju mih bad saphriang kloi.
Kane ka la pynlyngnoh ïa ngi,,,lehse ka dei ka buit jongno-re-jongno tang ban shu kynnoh ïa ki Khasi.
Ngim pdiang ïa kine ki jingthoh bad ngim pdiang bad kane ka wanrah ïa ka jingsngewpher jaidbynriew," la ong utei u samla nongïalam.
Haba ban jur ba ka tnad pulit ka dei ban buddien, u la ong ba lada ïa ka jaidbynriew Khasi ki la ban shimkhia ban wad naduh na ïing, ki pulit ki dei ban wad ïa kitei ki jingthoh ne jait dur kiba la pynsaphriang.
Shuh shuh u la pynkynmaw ba dang shen ka don ka jingjia ha Laban ha kaba ki Khasi, kumba 2-3 ngut ki la shah shoh ha ka kynhun ki 15-20 ngut ki bar-jylla, hynrei na ka liang ka tnad pulit kam don kano-kano ka jingshimkhia ban leit wad ïa kita ki briew kiba shoh ïa ki Khasi da kaba kynnoh ba kane ka noh shiliang bad ka seng kam ïahap satia.
“Ynda leit buddien na ki pulit, ki ong ngin ap ïa ka hukum nalor.
Kaei kata ka hukum ba nalor.
Hato ki ophisar kim lah ban shim ïa ka rai ban leh la ka kamram lajong? Balei kin hap ap ïa ka bor ba nalor.
Ngim lah pdiang kum ka jaidbynriew.
Lada ka ïai long kumne na ka por sha ka por, ngin hap mih madan ban tyngkhuh bad ka tnad pulit," la ong u samla Laloo.
Ka Syiem por ka la tawiar pat mynta, u ‘nai Ïaïong ban ai ïa ka ainguh shad kmen ba la ju pynlong da ka Seng Khasi (Kmie) Mawkhar.
Ha kane ka kynti mynta, nga la sngewdei bad shon jingmut ban ïa kyrsiew la ka kynmaw phai dien, bad da ka pynshongdor ïa ka saiñ pyrkhat Khasi Khara na ki jingleh jingkam kiba ki ‘Riew tymmen ki la tynsat pynïadei ba ngin ym jah la ka thymmei wat hateng-hateng, ngi la ïa pyrkhat jyndet bad pyrkhat saiñdur kum ki Ji-ei, ïa kiei kiei kiba nylla bad hara ki jong ngi.
Nga duwai hi ruh ïa kine ki ‘Riew tymmen ban nang synran kiew ksan ka Rngiew, kiew Ehbok, shong Rwiang ha baroh ki liang ki phang.
Mynta nga sngew ba kane ka Shad-ainguh jong ngi ka buhrieh ïa ki jingpynsah-jingpynneh tynrai jingleh- jingkam ha la ka Hok-Longbynriew, kaba U Long Blei, Nongthaw bynriew buh bynriew u la i bit bad sngew dei ban buh ïa ngi bad ba ngin nang ïa soi la ka kynmaw phai dien ba la ka jong, ba pher nadong-shadong bad ba la ka jong; ba itynnat ym tang ha ka rong, hynrei ban ïoh thwat ïa ka saiñ pyrkhat ba jwat.
Ngin ïa phai kynmaw hi ruh, ïa ka buit sian stad jong ki ban nang kyntiew bad pynkiew, ïa ki deiti hok jong ngi bad suhthied jingmut jingpyrkhat kiba la bsuh jingleh jingkam bym mulot, hynrei ban da pynbiang ïa dei ha baroh ki liang ba wan lynshop bad pashop ïa ngi, kumjuh ïa ka Mei-ri-lung-risan, baïeit jong ngi.
Ki tyngkhip-tyngkhien bad jingong, ha ka kren-ka khana jong ki, ki da kup-da phong hi ruh, ïa la ka phai kynmaw, sha la ka Mynnor ka ha shuwa ban da pynkiew jinglong jingsei-jingsan, wat la ngi kum leh lait ne bakla.
Kumta ka Shad Suk Mynsiem jong ngi ka long ruh ka shad pynkynmaw kyrsiew jingsngew ban nang kham sian ban nang kham stad bad ban nang plie thliew shabi, lyngba ka pule puthi, ka Bishar-ïit bniah, da u Khasi-Khara, bad ïa ka jingshai batngen thaba, ka Hok Longtrai ban lait na ki kynsha-thaw-sha.
Kat haduh mynta, nga la pashat kyngba ka thoh-ka pruid ha ki kot Khasi jong nga ban ai ha ki samla pule jong ngi tang ïa ki Mardeng-Markieng, khyndiat ki Phawar sneng pynkiew jinglong ha ki khun samla kynthei-shynrang jong ngi.
Katba ha ka saiñ pyrkhat kaba la kthong ïa la ka Tyllong ba dei hok la ka jong bad ba pher kynthong kane ka pynkyrsiew kyndit hi ruh ïa nga ban ïa pashat lang sha phi baroh.
Ha nga, nga ïohi da mut, kumno kiba Mynbarim-Mynbajah ki pynneh pynsah ïa la ki Hok-tynrai longbriew ba la ka jong.
Ki don la ki thwei pyrkhat ym kiba dum ba ngiew ban tei ïa la ki jong ki briew bad da buhrieh ha la ka tynrai-ka tyllong, ba la ka jong; wat ki ktien ïa kren, ïa ong.
Kumba ka shad ka don ka jingïadei long dang-long sdang na ki jingpyrkhat Poi-Blei kum u Khasi, kumta, ki jingleh-jingkam, ha ka liang ka kynshew-ka kyndiap ruh ki long ha ki jinglong hara bad khara jong ngi.
Nangta, shuh shuh, kine ki mar ki ïarap hi ruh ïa ngi ban shem sngewthuh lyngba ka peit thuh, ha ka rukom shna , suh pynkup jingmut ha ki jinglong-jingman ba bha ban pynïajan ïa phi ïa nga sha la ka nylla hok poi Blei jong ka Long-Mynsiem jong ka Long-briew jong ngi.
Kumta, mynba dang sdang, ka shi sur-shi dur jong ka shi wat kpieng ha ki khun samla kynthei, ha ryngkat ka Pansngiat ka la biang ban mih Lympung, namar ba ïoh long – ïoh lum kynshew kyndiap jong ki ka da long synlar bad khuid kum ka um bad dang ïohi hi ruh ïa dur khmat ba shat-ba halor jong ka.
Da kumne keiñ, kiba bud, kum ki Longshuwa, khlem don ka thoh-ka pruid ba da kumno kumno, ki tyngkhap-tyngkhip ha baroh ki jingleh jingkam, ki jong ngi ban pynsah pynneh ïa jinglong tynrai ba kyrpang ka jong ngi; ka jingshisha bad jingshai, ba la ka jong.
Ki Longshuwa jong ngi ki la long ruh kiba shemphang ha kiba bun ki liang jong ka pyrthei longbriew jong ki, ban pynsah jingshai shem sngewthuh jong ki.
Ki da nang hi ruh ban tyngkhip bad tyngkai, ha la ka kren ka khana, bad jingong wat ha ka kren ne khana.
Kumta la sngewdei ban ïa pyrkhat kyntiew ïa la ka ktien-i-Mei la jong, kum ka Thong kaba ka dei ban long bad kiew.
Kane ka Shad Suk Mynsiem jong ngi ka buhrieh ruh ha ka, ïa ki jingshai ba kah syrngiew jong ka jing bymtip bad bym pat lap shem sngewthuh.
Ka ktien batai ïa ka, kum – ‘Ka Shad Pynneh Pynsah Riti’, ka long da shisha ka shat pynpaw hi ruh, ha ki jingleh jingkam ba ïai shah haduh mynta.
La ju khot ruh ïa ka – ‘Ka Shad-ai-nguh’ ïa la U Long-Blei, Nongthaw bynriew-buh bynriew ha sla pyrthei ban sngewthuh u Khasi dei u ei bad kaei ka hara bad khara kaba u kup-u phong ban pynpaw ïa la ki jinglong kyrpang ba la ka jong.
Shim shuwa tang na ka ktien, ka jingong ktien – ‘Bud Kpieng’ – ha kane la buhrieh ban pynïahap, sha ka pyrkhat, sha Uta Uwei, Uba ki bynriew ki pynbiang la ki jingngeit ha Uta U Nongthaw bynriew-buh bynriew ha sla pyrthei.
Kumta, kane ka ktien ka mih ha ka kyrpad-kyrpon jong ka Longkmie Longkynthei, ba la shongkha, ban da ïoh kdup ïoh thum ïa ki khun shynrang-kynthei na la ka long kpoh, ha ka longkur longjait, kaba ka saiñ pyrkhat longbriew jong ngi kam don ki thaw-wit-ki-thaw-ar.
Kane ka pynsuk ïa ki longïing-longsem jong ngi ban sngew shngaiñ bad palei jingsngew.
Kumta, kane ka ktien ‘Bud Kpieng’ ba la tyngkhien ha u kpieng ksiar bad paila na la ka kynshew ba beit, ba hok ki da tei hi ruh ym tang ïa long spah long phew hynrei ki spah-Blei-spah mynsiem ba pynhiar Hukum U Long Blei.
Kane ka Shad ka shat pynpaw hi ruh ha ka, ïa ka jingïadei ba suk bad ba kdup ïa ngi ha ki pynneh pynsah Rukom, ban ker ban da, na kino-kino ki jingwan jia, ha ka pyrthei longbriew kum u Khasi, kaba la tawah-tabah, pyndeng pynkieng kum u Kynjri rupa Shynrang.
Kynthei ba leit kam ha ka Riam shad shynrang.
Kynthei, ym ban kyndam la ha ki longshynrang kynthei jong ngi long lang kawei.
Kane ka pynithuh bad pynhap-dei ïa ki kam leh ei ei bad jingngeit poi Blei jong ngi.
La pashat ïa kane ha ka kot – ‘Kaba Phitip’ – kaba la suit ktien-jingong – ‘Ha sla pyrthei don ïing I Mei’.
‘Lawei Mynsiem; shong bad Ïaw-bei, ryngkat bad ki; ha Dwar U Blei’.
Hangne, keiñ ba kiew ka sairi pyrkhat khara jong ngi, ban da ban ker ïa ka tynrai-ka tyllong ba la syngkhong.
Ka long shisha ka jinglong ba suk ba shngaiñ jong ‘Ka Shityllong wei-rong’ jong kane ka Shad Ainguh jong ngi.
Wat la ngi hap ban ïa kynduh bad ïa tyngkhuh bad kiwei pat, ki jingpyrkhat ba na shabar – Ka Meirilung risan jong ngi, ka Hok Longbriew jong ngi kan da sympa sympaiñ, ban ker ban da ïa ka long lang shi tylli jong ngi.
Kumta kane ka Shad Suk Mynsiem ba ngi ïa ïohi lang kan ïai kyrsiew pynphai kynmaw hi ruh ïa ngi ba ngi la kup la phong ïa ki Dei-riti long jait bynriew ba khara bad nylla ba la ka jong.
Ngi donkam tang ban teh lakam bad pynkodom, ïa la ka longbriew, namar ki lyngshap ki pashap bad ki thwei ba ïong ba ngiew ki ap thap ban pynngop pynhiar longbriew ïa nga ïa phi.
Ai ba kane ka Shad Suk Mynsiem jong ngi kan da theh jingsyaid mynsiem ba ngin ym lup – ym liem ha ki jingpynshoi ba sniew bad jingpyrkhat pyntlot longbriew bad nangne, artat ngin nang ïa kiew ha ka tei longbriew manbriew ka ban nangsan nangkiew.
Ngi dei ruh ban kyrsiew bad kyntiew ïa la ka ktien-i mei jong ngi lyngba ka thoh ka pruid, ha ba ngi la nang roi nangsan ha ka pule-ka puthi jong ngi, khnang ban ai ka jingshai ba la kiew kaba la saiñ la tiah, kan da ïalam bad ñiah ïa ngi, ha baroh ki phang-ki liang khlem da klet ïa la U Long-Blei bad ka Akor ka Ri bad kyntiew ïa ka Akor Longbriew – ka spah bym lut jong nga jong phi.
Shad Suk Mynsiem ba kmen ka ai ki jingkyrmen bad ïai pyrsad pynrhem mynsiem ha baroh lang, bad kyrpad lang: –Kyntien ïew khong da behN’u Barit ha u BahehDa Akor Khasi pynslehBan suhsieng baroh jinglehThaw-wit da ki jingsniewAh! Kyrsan da pyn-eh rngiewBan kiew ka ksaw-bokHa la ka Lyn-tyrwiangShad Suk Mynsiem ba kmen sha phi baroh!.
Haba pynsngewthuh ïa ka nongrim jong ka jingjied nongmihkhmat ha kane ka ilekshon Lok Sabha na Shillong parliamentary konstitwensi, u nongïalam ka kynhun Regional Democratic Alliance (RDA) u Bah Bhaling Mawkhiew u la banjur ba ki paidbah ki dei ban pyrkhat sani ym ban shu shongshit tang namar ba don ba pynshit ne sngewtynnad ïa ka jingrwai ha ka por ilekshon.
U Bah Mawkhiew uba dei u nongïalam ka Hill State People’s Democratic Party (HSPDP) u la pynpaw ïa kane haba ïalap ilekshon ha ka Sngi Saitjaiñ na ka bynta u kyrtong ka RDA u Bah Robertjune Kharjahrin ha Ïewrynghep, Raid Ryngi kaba hap ha Mawkynrew konstitwensi.
U Bah Mawkhiew u la pynkynmaw ïa ki nongïalam kiba khraw kiba shemphang jong ka jaitbynriew kiba leit mihkhmat sha Parliament ha ki phew snem ba la leit noh bad kiba dei na ki seng riewlum kum u Prof.
G.
G Swell bad kiwei bad nud ruh ban kren ïa ki mat ki jura kiba ktah ïa ka Jylla.
Hynrei kito kiba ong ba ka por jong u Prof.
G.
G Swell, B.
B Lyngdoh ka la kut, ka long kaei-kaei kaba ym lah pdiang namar kine ki nongïalam ki la nohsynñiang bad ki kam jong ki, ki neh ki sah ha ki longdien ban kynmaw bad bud nuksa.
U la ong ba ki nongrim jong ka United Democratic Party (UDP) bad Hill State People’s Democratic Party (HSPDP) ki long kiba skhem bad kum ka kynhun RDA ka la jied janai ïa u kyrtong ha kane ka ilekshon MP da kaba phah ïa u Bah Robertjune Kharjahrin u samla uba la don lypa ka jingtip bad jingshemphang ïa ki aiñ bad lada jied ïa u kum u MP un long shisha nongthaw aiñ bad ka jingsarong ïa ka jaitbynriew.
Namar kata, u Bah Mawkhiew u la kyntu ïa ki paidbah ka Mawkynrew konstitwensi bad ka Ri Khasi Jaiñtia baroh kawei ban ai ka jingkyrshan ïa u kyrtong ka RDA khnang ba un long u simpah u simsong ha Parliament na ka bynta ka jaitbynriew bad ym dei ban shu shongshit kat ïa kane ka kam bah ka kam san ban phah ïa u nongmihkhmat sha ka Ïingdorbar Thawaiñ jong ka ri.
“Hynrei lada ngi shongshit tang namar ba don kiba nang ban pynshit bad lada shongshit tang namar ka jingrwai ilekshon, ka bha ba ngi jied noh da u nongthaw jingrwai (Bah Smiling Mylliemngap)," la ong u Bah Mawkhiew haba kren siat ïa ka jingshongshit ki briew ïa ka jingrwai ‘meinah panah ha u prah’ kaba dei ka jingrwai ilekshon jong ka Voice of the People Party (VPP).
U Bah Mawkhiew u la kyrpad ruh ïa ki paidbah ban da tip bha ïa ka jinglong jong ki nongïalam namar kum ki briew ym lah ban shu kren kob ba kiwei ki dei kiba duna lut hynrei ban shu kam ïalade ba tang ma nga uba biang lut.
Na ka liang u Bah Briek Khriam ruh u la pynkynmaw ïa ki matti jong ki nongïalam kiba mynshwa kiba dei na ki seng riewlum kiba la ïakhun ban pynïoh ïa ka Jylla bad ym dei ba ka jingïoh ïa ka Jylla ka shu wan hi kumto.
U la ong ba wat lada u Bah Ardent Basaïawmoit u la kren tohmet ïa ka UDP bad HSPDP, hynrei ha ki snem ba la leit une hi u juh u rangbah uba ïaroh ba ym don shuh kat ka UDP bad ka HSPDP.
Hynrei ha u snem 2019 une u juh u rangbah u leit ïaroh sa ïa kiwei ki seng saiñ pyrthei na rithor.
U la ong ba ynda u la thaw seng thymmai, u beiñ lut ïa kiwei da kaba kam ïalade ba dei tang ka seng jong u kaba biang kiwei pat ki dei ki bym larkam.
Kumta u la kyntu ïa ki paidbah ban kyrshan ïa ka RDA ka kynhun jong ka UDP bad HSPDP bad jied ïa u Bah Robertjune Kharjahrin uba dei u nongsaid aiñ uba la don lypa ka jingnang jingtip ban leit sha Parliament.
U la ong ba ka Congress ka la ïoh ban phah MP la bun phew snem bad ki paidbah ki dei ban ailad ïa ka RDA ha kane ka kynti da kaba jied ïa u Bah Robertjune ban mihkhmat ïa ka Shillong parliamentary konstitwensi ha Parliament.
La ïoh ruh ka jingkren na u Bah KS Suting uwei na ki nongïalam ka HSPDP ha Mawkynrew uba la maitphang ïa ka nongrim jong ka RDA ha kaba ka UDP bad ka HSPDP ki ïatylli lang na ka bynta ban pynurlong ïa kiba bun ki mat ki jura jong ka jaitbynriew.
Ka kynhun ïalehkai athletics ka Jylla kam shym la lah ban khur takma na ka lympung ïalehkai 67th National School Games 2024 kaba la poi sha kaba kut ha Patliputra Sports Complex, Kankarbagh, Patna.
Kane ka lympung kaba la sdang naduh 6 haduh ka 9 tarik mynta u bnai, ka tnat ïalehkai ka la sei haduh 15 ngut ki khynnah Under-17 shynrang bad kynthei ban leit ïashim bynta ha la ki jong ki jingïakob bapher bapher, hynrei kim shym la lah ban kynjoh sha ka thong bad ki la hap ban wanphai thylli sha la ïing.
Na ka liang ki coach ki la pynpaw ba kane ka jingbym lah ban ïalehkai bha ki khynnah ha katei ka lympung ka dei na ka daw ba ki khynnah kim shym la ïoh ban pynkhreh bha ïalade namar ki dang shu dep ïa ka eksamin SSLC.
Ki khynnah kiba la ïoh ban ïashim bynta ha katei ka lympung ki kynthup ïa ka Melibad Kro (Javelin Throw & Discus Throw), Turoi Phawa (Long Jump & 100 mts), Rukini R.
T Dkhar (800 mts & 400 mts), Enriyana G.
Momin (Long Jump), Kasanchi-Donesa J.
Marak (100 mts), Lynti-jingkyrmen K.
Jahrin (3000 mts), Anus-kha Majong (High Jump) bad u Sibilda Maring (High Jump).
Katba na ka liang ki shynrang ki long u Henry Yoga A.
Sangma (100 mts), Bettingstar N.
Marak (Long Jump), Ïoh Ï Ksan Lyngdoh (100 mts & 200 mts), Percioustar Bey (High Jump), Kner-lang Phawa (1500 mts & 3000 mts), Ram Shylla (1500 mts & 3000 mts) bad u Rones Taro Long (Jump & High Jump).
Ka kynhun ïalehkai na Ri Bhoi District ka la khur ïa ka nam lahduh ha ka lympung ïalehkai 4th State Level Muay Thai Cham-pionship & Pro Fight 2024 ba la pynlong da ka Muay Thai Association of Meghalaya.
Ïa ka kyrdan ba-ar ha kane ka lympung kaba la kut ha ka sngi Saitjaiñ la ïoh da ka East Khasi Hills bad ïa ka kyrdan balai la khur da ka Eastern West Khasi Hill District.
Ha kane ka lympung kaba la pynlong ha Indoor Hall jong ka SAI Training Centre kaba la sdang naduh ka 12 tarik mynta u bnai, la wan ïashim bynta kumba 220 ngut ki khynnah kiba la wan na kylleng ki district na ka bynta ban shim bynta ha ka kyrdan Sub-Junior, Junior, Under-23 bad ha ka Elite.
Ka jingthmu jong kane ka lympung ka long ban jied ïa ki nongïalehkai kiba kynsai ki ban mih-khmat ïa ka Jylla sha ka National Championship and Pro Fight ban pynlong da ka United Muay Thai Association of India ka ban sdang naduh 25 haduh 30 tarik u Jym-mang ha  Lakshimibai National Institute of Physical Education kaba ha Sonapur, Assam.
Ha katei ka sngi pynhap pyrda, la ïadon lang u Prabha Shankar Shukla uba long u Vice Chancellor jong ka NEHU kum u kongsan bad ka Dr.
Streamlet Dkhar kum ka symbud kongsan ha ka jingïadonlang ruh ki nongshah khot sngewbha kata ka Dr.
Khain, u Vijay Kumar,  SI jong 67 Battalion CRPF Shillong, u Vice Precident ka Muay Thai Association u Bah Semple Pala, u Publicity Secretary, Bah John Kharkongor, Bah Donic Suchiang, Bah David Laloo, Bah Banker Kurkalang bad kiwei kiwei kiba la sam ïa ki khusnam sha baroh ki nongjop.
Ha katei ka sngi la ïoh ruh ka jingkren na u President ka Muay Thai Association u Bah A.
Sun ha kaba u la pynpaw ïa ki jingeh ba ka seng ka ïakynduh man la snem  ban pynïaid ïa kum kine ki lympung ïalehkai, namar ka jingbym don ïa ki tiar la jong, kum ka ring, ka hall bad ki tiar ki tar.
“Man ba pynlong ïa kum kine ki lympung ngi hap ban siew sha ka SAI ha ka dor T.
23,000 na ka bynta ar sngi bad ngi siew T.
20,000 na bynta ka security bad lada don ka jingduh ha ki tiar ngi hap ban siew na katei ka security.
"Na ka liang u President u la kyrpad ïa ka Sorkar, kumjuh ïa u Myntri ka tnat ïalehkai bad ka Directorate of Sport and Youth Affair ba kin ïarap ban pynïoh ïa ka ring, ka training hall bad ki tiar ïalehkai.
U la ai khublei ruh ïa ka Sorkar Jylla ha ka jingïalam u Conrad K Sangma kum u Myntri Rangbah, bad ruh ïa u Myntr ka tnat ïalehkai u Bah Shakliar Warjri, ka Director Kong Isawanda Laloo bad kumjuh ruh ïa ka MSOA kiba la trei shitom ban pynïoh ïa ka khusnam pisa bad ka baibam na ka bynta ki khynnah ïalehkai kiba khur jop ha ki lympung ïalehkai kiba la long hapoh ka ri bad wat shabar ri ruh kumjuh.
Ha kane ka kynti kaba mynta ka Synjuk ka lah ban pynlong ïa ka Pro Fight na ka bynta ki sub-junior bad ka jingïakob Waikru Competition bad ka Maymai.
Ka Synjuk ka la ai khublei kitbok kitriang ïa ki nongjop bad ka ai mynsiem ïa ki ba kin nangtrei shitom shuh shuh ha ki lympung ïalehkai bapher bapher bad kumjuh ruh ka Synjuk ka pynshlur bad ai mynsiem ïa kito kiba khlem jop ba kim dei ban duh jingkyrmen, hynrei ki dei ban trei shitom ban khur jingjop ha kiwei pat ki lympung ki ban wan.
Ka East Khasi Hills Cricket Association ka la rai ban pynkynriah noh ïa ka lympung ïalehkai Under-15 Boys Inter Cluster Cricket Tournament 2024 shaduh ka 18 tarik mynta u bnai na ka daw ka jingshah pynthut ha u slap.
Ha ka jingshisha ïa kane ka lympung la thmu ban sdang naduh ka sngi Ba-ar (16 tarik), hynrei na ka daw ka jingshah pynthut ha u slap uba jur ha ka sngi U Blei bad kumjuh ha ka lah sngi U Blei, ka la pynlong ïa ki bor pynïaid ban pynkynriah noh.
Ka ‘thei ïakura ka Jylla, ka Mainu Ridonisha Syngkli ka la lah ban khur ïa ka takma ksiar ha ka rynsan ïakura jong ka Khelo India REC Combined National Talent Hunt Programme 2023-24 (Elite Women Boxing Championship ) kaba la long ha SAI NBA, Rohtak kaba ha Haryana.
Kane ka ‘thei ïakura kaba la don ar ngut ki khun na ka shnong Nongkhrah kaba na Ri Bhoi District, ka la lah ban pynliem noh ïa ka ‘thei ïakura na Haryana ka Neha da 5-0 ha ka jingïakhun final jong ka 75-81kg ha ka sngi U Blei.
Haba ïakren bad U Nongsaiñ Hima, ka Mainu ka la pynpaw ïa ka jingsngew-kmen ba la wanphai biang sha ka kam ïakura bad ban ïoh ruh ïa ka lad ban mihkhmat biang ïa ka Jylla ha katei ka rynsan ïakura.
“Ha kaba nyngkong nga la pynrung kyrteng ïalade lyngba ka online bad nga la ïoh ban ïashim bynta shwa ha ka Eastern Zone kaba la long ha Guwahati ha u Lber mynta u snem bad ha kaba nga la lah ban khur ïa ka takma ksiar.
"“Dei lyngba kane ka takma ksiar kaba la plie lad ïa nga ban shah jied ban na ka bynta ban mihkhmat ha ka REC Combined National Talent Hunt Programme ha kaba ki don bun ki nongïakura kiba la khur jingjop ha la ki jong ki zone," ka la bynrap.
Hashwa ba kan khur ïa ka takma ksiar, ka Mainu ka la lah ban pynliem noh ïa ka Anjuman Sharma kaba na Delhi ha ka quarter final bad ha ka semi final ka la lah ban pynliem ïa ka ‘thei ïakura kaba na Haryana, ka Ritu.
Wat la ka la trei mynta ha ka CISF (Central Industrial Security Force) kaba ha Guwahati, pynban ka Mainu ka dang ïai thrang ban ïoh ïa ka lad ban mihkhmat ïa ka Jylla ha kiwei ki lympung ïakura (national level).
Lah ban pynkynmaw ka Mainu ka la khur ïa ka takma ksiar ha ka North East Games 2010 kaba la long ha Shillong bad hadien san snem ka la khur ïa ka takma rnong ha ka North East Games 2015 kaba la long ha Manipur.
Ha ka Sngi Thohdieng, 19 tarik Ïaïong, 2024, ki paidbah ka jylla kin jied ïa ki arngut ki MP, kata, na Shillong bad Tura Parliamentary Constituency, sha ka Dorbar Lok Sabha.
Ynda la kut ka jingïalap ilekshon ha ka por 4 baje janmiet jong ka 17 tarik Ïaïong, 2024, ka la dei sa ka pali jong ki paidbah ba kin ïa puson ïano ba ki sngewdei ban phah sha Lok Sabha kum ki MP ki jong ki.
Ka dei ruh ka jingtynjuh ïa ki paidbah namar ki lah ban don ki ban wan tyrwa pisa ban ïoh ïa ka ‘vote’ ka jong ki.
Ha kajuh ka por, ki lah ban don ruh ki briew ki ban wan sha ki ïing ki sem ha ryngkat ka byrngem byrsit ba lada kim ai jingkyrshan ha ka sngi thep ‘vote’, ki lah ban ngat ha ka jingeh.
Hynrei ngi kyntu ïa ki paidbah ba lada kum kita ki nongbyrngem ki wan kin pyntip mar-mar sha ki bahaïing hasem bad ki paralok bad ban ïasyllok kaei ka sienjam kaba dei ban shim la kin leit ujor da ka ejahar ha ki thanat pulit lane ban phah jingthoh sha ki District Election Officer (DEO) kiba dei ruh ki Deputy Commissioner lane sha ki nongïalam jong ki seng saiñpyrthei ba ki kyrshan bad kumta ter-ter.
Tangba wat ym tieng, wat ym riej namar phi don ïa ka hok ban jied bad kane ka dei kaba la pynkhamti da ka Riti Synshar.
Yn ym don kiba lah ban knieh ïa kane ka hok na phi.
Kiba knieh lane kiba byrngem lane kiba tyrwa pisa, ki dei ban ngat ha ka jingshah pynsaja katkum ka aiñ.
Ha ka bynta banyngkong jong ka ilekshon, kata, ha ka 19 tarik Ïaïong, ka jingthep ‘vote’ kan long ha ki 102 tylli ki Lok Sabha konstitwensi, ha ka bynta kaba ar, ka jingthep ‘vote’ kan long ha ka 26 tarik Ïaïong ha ki 89 tylli ki konstitwensi, ha ka bynta kaba lai, ka jingthep ‘vote’ kan long ha ka 7 tarik Jymmang ha ki 94 tylli ki konstitwensi, ha ka bynta kaba saw, ka jingthep ‘vote’ kan long ha ka 13 tarik Jymmang ha ki 96 tylli ki konstitwensi.
Ha ka bynta kaba san, ka jingthep ‘vote’ kan long ha ka 20 tarik Jymmang ha ki 49 tylli ki konstitwensi, ha ka bynta ba hynriew, ka jingthep ‘vote’ kan long ha ka 25 tarik Jymmang ha ki 57 tylli ki konstitwensi bad ha ka bynta ba hynñiew, ka jingthep ‘vote’ kan long ha ka 1 tarik Jylliew ha ki 57 tylli ki konstitwensi.
Ha Meghalaya, ka jingdon ki nongthep ‘vote’ ka la kiew da 55,971 ngut ha ka shi snem, kata, hapdeng u snem 2023 bad u snem 2024.
Ka jingdon ki nongthep ‘vote’ baroh, kata, shynrang, kynthei bad ki ‘Third Gender’ ka long 22,17,100 ngut.
Na kine, 10,94,947 ngut ki dei ki shynrang, 11,22,150 ngut ki dei ki kynthei bad 3 ngut ki dei ki ‘Third Gender’.
Namarkata, ka jingdon ki kynthei kum ki nongthep ‘vote’ ka tam da 27,203 ïa ki shynrang.
Na kitei ki 22,17,100 ngut, ha ka Shillong Parliamentary Constituency kaba kynthup ïa ki 36 tylli ki konstitwensi MLA, ki don 13,96,054 ngut ki nongthep ‘vote’.
Ki nongthep ‘vote’ ha Tura Parliamentary Constituency kaba kynthup ïa ki 24 tylli ki konstitwensi MLA ki don 8,21,046 ngut ki nongthep ‘vote’.
Kane ka long katkum ka thup kyrteng jong ki nongthep ‘vote’ kaba la pynmih ha ka 5 tarik Kyllalyngkot, 2024.
Ha Shillong, ki shynrang ki don 6,81,769 ngut bad ki kynthei ki don 7,14,283 ngut.
Ha Tura pat, ki shynrang ki don 4,13,178 ngut katba ki kynthei ki kham duna ban ïa ki shynrang bad ki don 4,07,867.
Lah ban pynkynmaw ba ha ka ilekshon ha u snem 2019, na ka Shillong Parliamentary Constituency, u Bah Vincent H Pala na ka Congress, u la long u lahduh ha kaba u la tam da haduh 1,52,443 ‘vote’ ïa u kyrtong uba wan ba ar na ka seng United Democratic Party (UDP), u Bah Jemino Mawthoh, katba na Tura, ka Agatha K Sangma na ka NPP ka la jop bad ka la tam da 64,030 ‘vote’ ïa u kyrtong ka seng Congress uba la wan ba ar, u Dr Mukul M Sangma.
Ha kato ka ilekshon, u kyrtong ka BJP na Shillong, u Bah Sanbor Shullai, u la ïoh kumba 75,790 ‘vote’ katba u Rikman G Momin na Tura, u la ïoh tang 31,384 ‘vote’.
Kane ka pyni ba ka BJP kam pat lah ban ïoh jingshaniah na ki paidbah ha kane ka jylla wat la ka la jop kput ha ka ilekshon MP ha u snem 2014 bad 2019 ha kiwei pat ki bynta jong ka Ri.
Ki kyrtong kiba la tyrwa ïalade ban long ki MP Lok Sabha na Shillong Parliamentary Constituency ki kynthup ïa u MP ba mynta, u Bah Vincent H Pala na ka seng Congress, ka Kong M Ampareen Lyngdoh na ka National People’s Party (NPP), u Dr Ricky Andrew J Syngkon na ka Voice of the People Party (VPP), u Bah Robertjune Kharjahrin na ka United Democratic Party (UDP) da ka jingkyrshan lang ka Hill State People’s Democratic Party (HSPDP), bad ki arngut ki kyrtong khlem seng lane ‘Independent’, u Dr Lakhon Kma bad u Bah Peter Shallam.
Na Tura Parliamentary Constituency, ki nongïakhun ki kynthup ïa ka MP ba mynta, ka Agatha Kongkal Sangma na ka NPP, u Saleng A Sangma na ka Congress, u Zenith M Sangma na ka All India Trinamool Congress (AITC), bad u Labenn Ch.
Marak kum u kyrtong khlem seng (Independent).
Ngi kyntu biang sa shisien ïa ki nongshong shnong ba kin ïa mih paidbah ha ka 19 tarik Ïaïong, 2024 bad ba kin jied ïa kita ki MP katkum ka jingsngewbit ka jong ki.
Hynrei wat ailad ba ki bor jong ka jingdum kum ki nongwan ai pisa, nongwan byrngem ba kin knieh noh ïa ka hok ka jong phi.
Lada phi ailad ïa kiba kum kine, phin sa long mraw baroh san snem.
Ha kajuh ka por, wat ym pynsep ei ïa ka por, ka bor bad ka iktiar kaba phi ïoh tang shisien ha ka san snem ban jied ïa ki MP ki jong phi.
Wat pynlehnohei ïa ka shi ‘vote’ ka jong phi ïoh ba phi shu kut ha ka jingbabe ha baroh san snem lynter.
U President ka Voice of the People Party (VPP), Bah Ardent M.
Basaïawmoit u la kren shai ba ka seng kan ym pdiang satia ïa ki nongkyrshan kiba mlien ban timsih-timsang ha ki rynsan lad pathai bad kiba beiñ ba khoh ïa ki nongïalam niam.
Haba pynsngew ba mynta ki don ki briew kiba pyrshang ban pynbudnam ïa ka seng da kaba kynthoh da kiba sniew bad kren pynrem ïa ki nongïalam niam – Phadar, Pastor da kaba timsih-timsang ïa ki ha ki rynsan lad pathai bad ong pat “Ha U Prah…!!!", u Bah Basaïawmoit u la ong ba ka seng kan sa leh eiei halor katei na bynta, bad kan ym shah ïa kiba kum kitei ki briew ban bteng ïa kitei ki jait kam.
“Lada dei ki nongkyrshan jong ngi ruh, ngim kwah ïa kiba kum kito ki nongkyrshan ban leit timsih-timsang hapoh ki rynsan lad pathai.
Ngim kwah ïa kiba kum kito ki nongkyrshan ba kin leit beiñ leit khoh ïa u Phadar ne u Pastor," la ong utei u nongïalam ka VPP haba ai jingkren ha ka jingïalang ïalap ilekshon ha Barato, West Jaiñtia Hills ha ka Sngi Saitjaiñ.
Haba kren shai ba ka VPP kam donkam ïa kiba kum kitei ki nongkyrshan, u la ong ba ka seng ka kwah ïa ki nongkyrshan kiba donburom naba naduh kaba sdang, ka la ong ba kan ïaid da ka akor ka burom bad namarkata ka seng kan sa shimkhia halor kane ka liang.
“Ngi tip ba kata ka dei tang ka buit jong ki nongshun jong ngi ban pynlong ba u paidbah un ong kumno une u ‘Prah’ u shu krem lymwir kumne…em u prah um ju leh shongshit.
U ‘Prah’ u shit rhem hynrei um leh shongshit," la ong u Bah Basaïawmoit.
Ha kawei ka liang, u la ong ba ka jingïaleh jong ka seng ka long pyrshah hapdeng ka jingbha bad ka jingsniew, bad ka seng kan hap ïaleh pyrshah ïa ka jingsniew bad ki kam thok kam shukor da kaba kynnoh ba kiwei ki nang tang ka thok ka shukor ban ïalam ïa u paidbah.
Haba pynpaw ka jingkyrmen skhem ha ki paidbah na bynta kane ka ilekshon ban wan, u President u la ong, “Ka jingrah kti jong phi ka sakhi ïa kata.
Mano ban wan sha jingïalang bad rah kti ban pyni ba la rai lypa lymda dei ba la kut jingmut naduh ka mynsiem.
"Ha kajuh ka por, haba kyrpad ïa ki paidbah ban pyndonkam la ka jong ka hok da kaba leit thep ‘vote’, u la ong ba lada ka jingthep ‘vote’ ka kut noh, kata ym dei ban shah ïa ki shnong ban pynlut ïa ka ‘vote’ da kaba thep hi ïa ka ‘vote’.
“Lada thep tang 60 na ka 100, ieh kan sahkut kato kaba sah.
Wat nym ai lad ïano-ïano…u paidbah u dei ban pyni ïa ka bor namar ngi im ha ka ri synshar paidbah," u la ong.
Shuh shuh u Bah Basaïawmoit u la bynrap, “Balei ngin tieng ïa uta u Rangbah Shnong, balei ngin tieng ïa kita ki MLA, MDC ban byrngem.
Balei ki nud ban byrngem…namar ki kheiñ biej ïa ki paidbah.
Balei kim byrngem ïa uba nang ba stad ne uba stad ba shemphang.
Namarkata ka VPP kan hikai ïa ki paidbah ba kin stad kin shemphang.
"Na ka liang ka seng ha ka Sngi Saitjaiñ ka la ujor ejahar ruh sha u Superintendent of Police (SP) ka East Khasi Hills halor ka jingshah kynthoh khlem akor ki nongïalam niam.
Ka District Legal Services Authority (DLSA), West Jaiñtia Hills District hapoh ka NALSA ka la pynlong ïa ka jingïalap halor ka phang “Opening Doors for Education to Children/Campaign for school Dropout" na ka NALSA (Child Friendly Legal Services to Children and their Protection) Scheme, 2015 bad halor ka hok ki khynnah na bynta ka ‘Free and Compulsory Education, Act’ 2009, ha ka 12 tarik Ïaïong ha Amlarem Junction, West Jaiñtia Hills District.
Ïa kane ka prokram la pynïaid da ka Kong S.
L.
Phyllei, Chief Legal Aid Defense Counsel, West Jaiñtia Hills District kaba la ïathuh ba ïa kane ka prokram la pynlong khnang ban pynsngewthuh ïa ki nongshong shnong khamtam ïa ki khynnah skul kiba la pep skul shiteng por bad ruh ban pynsngewthuh shaphang ki skhim, ki jingïarap bapher-bapher ba ki khynnah pule ki lah ban ïoh.
La ïoh ïa ka jingkren na u L.
S.
Khonglah, Advocate halor ka phang ‘Rights of Children to Free and Compulsory Education Act, 2009’.
Ha kaba u la pynshai ba kane ka aiñ ka batai shai ïa ka jingdonkam jong ka ‘free and compulsory education’, ka jingnang jingstad ka ba long laitluid bad kajuh na ka bynta ki khynnah kiba don hapdeng ka rta kaba 6 snem haduh 14 snem.
U la ong ba ka jingthmu jong kane ka aiñ ka long ban pynïoh ïa ka jingnang jingstad kaba paka na ka bynta ki khynnah hapoh ka Ri India khlem da peit ïa ka jingdon jingem, kyrdan bad kiwei-iwei.
Ka jingstad ka long laitluid ïa baroh.
Halor ka phang “Poshan Scheme, SSA Scheme etc" la batai da u Bah H.
C.
Lamin, i/c SDSEO, Amlarem u la ong ba ka Sorkar ka ai mynta ha baroh ki skul sorkar ban pyntikna ba ki khynnah skul ki ïoh ïa ki jingbam kiba tei.
U samla Roykupar Synrem, President Rangbah ka Hynñiewtrep Youths’ Council, Sengkmie  u la ong ba wat ai pat ba kane ka por ban ïa jied ïa kita ki nongmihkhmat, ki nongthaw aiñ ki jong ngi ka dei ka por ba ngi ngin ïa kynnoh ngin ïa kynthoh para ma ngi.
U samla Roykupar u la kren bad pynpaw ïa kane ha ka jingïalang pyntian smai ïa ki nongkitkam kiba thymmai jong ka HYC Nongstoiñ Circle na ka bynta ka samoi trei kam 2024-27.
Ha kane ka sngi u samla Redyfernandy Sun u la shah jied kum u President bad u samla Ïainehskhem Ryntathiang kum General Secretary lem bad kiwei pat ki dkhot ki la shah pynskhem bad pyntian smai kaba la long ha ka Sngi Saitjaiñ jong ka taïew ha Mecofed Hall New Nongstoiñ.
“Kaba nga kwah ban pashat jingmut ym dei tang ïa ki dkhot ka HYC hynrei ka iwei pa iwei ki dkhot jong ka jaitbynriew, ka jaitbynriew kaba ïeng ha ki lai tylli ki mawbyrsiew, ka tip kur ka tip kha, ka tipbriew ka tipblei bad ka kamai ïa ka hok , phewse ka jingsngewsih ban ïohi ha kine ki khyndiat sngi kiba mynta, kata ka jaitbynriew kaba tip briew tip kur kaba tip kha, kaba tipbriew kaba tipblei ka la kylla long pynban ka jaitbynriew kaba shu shongshit khlieh biej", la ong u Bah Roykupar.
U Bah Roykupar u la ong ruh ba lada phi peit ïa ki jingjia kiba jia ha kine ki sngi kiba mynta, ka dei ka jingsneng kaba nga kwah ban kren ïa ki dkhot jong ka seng HYC bad ïa ngi lang baroh ki dkhot jong ka jaitbynriew.
“Jia aïu ïa ka jaitbynriew tipbriew tipblei, jia aïu ïa ka jaitbynriew tip kur ka tip kha; kaba sngewsih ka long ba kita ki dkhot jong ka jaitbynriew kiba ngi ong ka jaitbynriew tipbriew tipblei haba ngi peit ïa kita ki jinglong-jingman ha kine ki sngi, ngi ïohi ba ki briew ki shongshit buaid ilekshon, shongshit buaid seng saiñ pyrthei, shongshit buaid kyrtong ki pynmih ïa ki kyntien kiba sngewlehraiñ pyrshah ïa ki nongïalam balang ki jong ngi " u la ong.
Shuh shuh u la ong ruh ba ka jingkyntu ïa uwei pa uwei u dkhot jong ka HYC bad kumjuh ruh na ka bynta jaitbynriew kiba ieit ïa ka HYC sngewbha kiar ïa kum kine ki jinglong.
U Bah Roykupar u la ong ruh ba ka ilekshon kan wan bad kan leit, ki seng saiñ pyrthei ki nongïaleh ki wan ban kin leit hynrei kynmaw kaba burom bad ka akor jong ka jaitbynriew ka dei ban neh bad ban sah, kiar na ka jingbein, kiar na ka jingkynthoh ïa ki nongïalam jong ki balang bapher bapher, ïa ki nongïalam jong ki seng saiñ pyrthei bapher bapher, ïa ki longkmie ki jong ngi.
Nga sngew ban khot bad wer lyngba kane ka por kaba mynta ïa ngi kum ka jaitbynrew ba ai ngin bat ïa ki mawbyrsiew ïa kaba la tip ïa ka jinglong kyrpang ka jong ngi, ai ba ngin burom ïa ki dkhot jong ka jaitbynriew, ïa ki nongïalam Balang, ki nongïalam niam ki jong ngi bad ai ba ngin kiar ïa ki jingkynthoh.
" Nyngkong eh ïa ki dkhot jong ka HYC uwei-pa-uwei kiba lah ban ïohi lyngba kane ka khubor ba ai ba ngi ngin nym long kiba kum kita ki briew, hooid uba leh un sa ïoh ïa la ka jong ka bainong, u ban bishar u dei u nongthaw u jong ngi lada phi kren ïa ki bym dei, hynrei kaba ngi ngi kwah ai ba kata ka jaitbynriew Hynñietrep kaba tipbriew kaba tipblei kaba tip kur kaba tip kha kan ïai neh bad ïai sah, ngim kwah ban ïohi ïa kum kine ki jingkynthoh, ba kum kine ki kyntien kin mih ha kane Bri ka jong ngi " u la ong.
Shuh shuh u Bah Roykupar u la ong ruh ba ki briew kiba nabar kin rkhie kin sngewtynnad ba kum ka jaitbynrew kaba tang khatlai haduh khatsaw lak ngi ïa pyrshah ban ïa kynnoh ban ïa kynthoh hapdeng jong ngi.
“Ngi kwah ban ong ba hooid ka jingjied ïa kino-kino ki nongïalam, ka jingjied ïa kino-kino ki nongmihkhmat ka dei ka hok ka jong nga bad ka jong phi iwei la iwei, ka shong ha ngi ban rai ïano ngin jied hynrei wat ai pat ba kane ka por ban ïa jied ïa kita ki nongkitkam, ki nongthaw aiñ ki jong ngi kan dei ka por ba ngi ngin ïa kynnoh lane kynthoh para ma ngi, wat ailad ba ha kum kane ka por kiwei pat ki jaitbynriew kin rkhie beiñ kin rkhie tohhoh kin sngewkmen ba ka jaitbynriew Hynñietrep kam tylli ynda la poi ka por ilekshon" la ong u Bah Roykupar da kaba u la bynrap ruh da kaba ong ba “lada tang da ka ilekshon la lah ban pynïapait ïa ka jaitbynriew ka jong ngi, ka jingkylli ka long ba la wan kita ki aiñ ïakjakor bapher bapher kiba ki briew kiba don ha ka bor ki lah ban shna.
Hato ym don se ka lad ïa kiba kum kita ki briew kumno ban pynpait ïa ka jaitbynriew?U Bah Roykupar u la ong ruh ba ai ba kine ki jingjia kiba la jia kin long ki nuksa ïa ngi uwei pa uwei u dkhot jong ka jaitbynriew ka jong ngi.
Ha katei ka sngi nalor ka jingpynskhem ïa ki nongkitkam, ka HYC ka la ïoh ruh ban pynkup burom ïa ki nongkitkam barim ka HYC Nongstoiñ  kumjuh ïa ki nongrwai kiba paw ka thaiñ Nongstoiñ ba kynthup ïa ka samla Mattibahun Shangdiar, u Bah Dono Jame Dkhar bad ka kynhun Thunder Cave.
Ha kane ka sngi nalor  u Bah  Roykupar Synrem kum President rangbah ka HYC Sengkmie, la donlang ruh  u samla  Gee Mawlong Vice President CEC, ki nongkitkam ka HYC West Khasi Hills, u Brother Malcomeson Mylliem , ki dkhot ka HYC ka Nongstoiñ , ki nongkitkam ka HYC Women Wing bad kiwei kiwei.
U Bah Brighstarwell Marbaniang uba dei u nongmihkhmat ka Voice of the People Party (VPP) napoh ka Mawlai konstitwensi, u la ong ba ki seng saiñ pyrthei bapher-bapher ki la pyrshang ban pynthame ïa ki paidbah ka jylla da kumne-kumtei hynrei u ngeit skhem ba kum ki paidbah ka jylla kin nym ngop lane shah pynbiej khamtam ha ka ban pdiang ïa ka National People’s Party (NPP) bad ka Bharatiya Janata Party (BJP) hapoh ka jylla.
Haba ai jingkren ha ka jingïalang ïalap ilekshon jong ka VPP kaba la pynlong ha ka janmiet Lah Sngi U Blei ha Mawlai Petrol Pump, u Bah Brightstarwell u la ong ba ka jingsdang ban pynjah kyrteng noh ïa ka seng NPP kan sdang napoh ka shnong Mawlai.
Kumta u ngeit skhem ba napoh ka shnong Mawlai kan pur sha kiwei pat ki konstitwensi ha kaba kum ka Jaitbynriew ha kane ka kynti kaba mynta kan phaikhmat noh sa tang sha ka VPP.
“Na ka shnong Mawlai, ngin sdang ban pynjah kyrteng noh ïa ka NPP bad nga ngeit skhem nangne na Mawlai kan sdang bad kan pur sha kiwei pat ki konstitwensi bad ka Jaitbynriew kan ïohi ba ha kane ka kynti kaba mynta ba kum ka Jaitbynriew ka la phaikhmat beit tang sha ka Voice of the People Party", la ong u Bah Brightstarwell.
U Bah Brightstarwell u la ong ba na ka liang jong ka seng ka la ong ba ha ka jingdon ryngkat lang jong ki paidbah ym don kano-kano ka bym lah ban leh.
Lada u paidbah u ai ka jingkyrshan ïa ka VPP, kan nym don kano-kano ruh ka ban long kum u mawjynthut ïa ka seng ba kan ïeng na ka bynta ka Jaitbynriew.
“Ngi donkam tang ïa phi paidbah, ngim don ka spah ne ka phew haba ngi wan hakhmat jong phi paidbah, ngi long kiba thylli", la ong u Bah Brightstarwell.
Shuh shuh u Bah Brightstarwell u la ong ba ki don kiwei-kiwei ki seng saiñ pyrthei kiba kjit ïa ka spah ka phew jong ka Jaitbynriew bad kiba la pynriewspah ïalade bad ïa ka seng jong ki hynrei ki la peit poh pat ïa ka seng VPP ha kaba ki la ong ruh ba ka jingmut jong ka VPP ka mut “Very Poor Party".
“Ngi pdiang namar ba ka dei ka jingshisha, ka Voice of the People Party ka dei ka seng kaba duk bad kum ka seng, ngi kmen ba kane ka seng kan duk sah ruh hynrei ka thong jong ka Voice of the People Party ka long ban pynriewspah ïa ka Ri bad ka Jaitbynriew bad ban pynriewspah ïa uwei-pa-uwei u nongshong shnong jong kane ka jylla", la ong u Bah Brightstarwell.
Ka Bharatiya Janata Party (BJP) ha Meghalaya ka la pynlong jingïalang ïalap ilekshon kylleng-kylleng ki jaka kiba hap hapoh ka Shillong Parliamentary konstitwensi na ka bynta ban ai jingkyrshan ïa ka Kong Ampareen Lyngdoh kaba dei ka kyrtong jong ka National People’s Party (NPP).
Ha u kyrwoh khubor, ka BJP Meghalaya ka la ong ba ka BJP ka la pynshat pynthaba ïa ka jingïalap ilekshon ban kyrshan ïa ka Kong Ampareen.
Ka BJP ka la ong ba naduh ka jingïakynduh lang kaba la long ha u Lber hapdeng ki arliang ki paralok NDA ha ka jylla, ki nongtrei ne ki dkhot jong ka BJP na baroh ki district jong ka Shillong konstitwensi ki la trei minot bad shitrhem ban pynïoh jingjop bad ban poi sha ka thong ïa ka paralok jong ka BJP ka NPP na Shillong Lok Sabha konstitwensi.
La ong ba haduh shiphew hajar ngut ki dkhot ne nongtrei ba shitrhem kiba la trei minot tyngeh ban pyntikna ba ka jylla jong ngi kan ïoh bhah lang ha ka jingïoh nongmihkhmat ha ka Sorkar NDA kaba la ïalam da u Narendra Modi, ka sorkar kaba lah ban wanphai biang ha ka sien kaba lai, ba la ïathuh lypa da ki nongpeitngor ha kine ki khyndiat bnai ba la dep.
Ka BJP ka la ong ba katba ka jingïalap ilekshon ka la nang jam sha ka sngi ban jied ïa ki nongmihkhmat ka la jan, ka jingshitrhem bad jingthrang ban pynlong kum kine ki jingïalang ka la nang rhem nang rhem.
La ong ba u MLA ka BJP u Bah Sanbor Shullai u la pynlong bun tylli ki jingïalang ha Kench’s Trace, Laban bad Cantonment Area, da kaba kyntu ïa ki nongbud ban thep bad shon ha ka shap jong ka kot mynta kynti namar ka BJP kam pynïeng kyrtong.
Ha kine ki sngi, ka Kong Priyambada Blah kaba dei ka President jong ka BJP ST Morcha bad Kong Eunesscy Khyriem kaba long ka General Secretary ki la leit ïalap ilekshon na bynta ka Kong Ampareen Lyngdoh ha Nongrang bad Thangmaw ha Mihngi jong ka West Khasi Hills ha kaba la donlang ruh ki nongïalam na ki distrik kum ka Kong Wanpynbiang Nongtariang, Bah Pranes Nongrang bad Kong Sunita Swer bad kiwei kiwei.
La pynlong ruh ki jingïalang ha ki san tylli ki Mandal kiba hap hapoh ka jingpeit jong u Hehduh ka Ri- Bhoi distrik, Bah Sen Thabah bad la ïohi ruh ïa ka jingbun jong ki nongwan sngap, ha Rilum Jaiñtia ruh ba la pynlong da u distrik President Bah Commanderful Sana bad ki nongtrei ba shitrhem kiba trei mon sngewbha kiba trei met bad mynsiem.
U Bah David Kharsati uba long u dkhot ka BJP National Council bad Secretary General Bah Wankitbok Pohshna ki la donlang ban pynshngaiñ bad ai mynsiem ha kane ka jingïalang.
Ka OBC Morcha ruh ka la donbynta lang ha kaba ka la pynlong jingïalang ha Nongpoh, ba la ïalam da u Maneshwar Singh, ha kaba la donlang ka Kong Dell General Secretary ka East Khasi Hills bad President ka OBC u Arun Kumar.
U President ka BJP Kisan Morcha Bah Ralden V Shabong u la donlang ban ai ka jingkyrshan ïa ka kyrtong jong ka NDA.
Kum ban pyni ne pynkynmaw ïa ka jingtrei jong ka  BJP Mahila Morcha ba la ïalam da ka Kong Susuki Pariat bad ka BJYM Youth Wing ba la ïalam da Mewanker  Lyngdoh kiba la trei shitrhem khlem shongthait kiba la pynlong ki jingïalang bad ïakynduhlang kiba shongkun ki ban ïalam sha ka jingjop.
Ka BJP Mahila Morcha bad ka kynhun ki la trei shitom ha kaba ki la leit ïalap ilekshon ha man la ki thliew ïing na ka bynta ka kyrtong ka NDA ka Kong Ampareen Lyngdoh ha Shillong bad ha kiwei kiwei ki jaka.
Ka BJP ka la ong ba haba peit ïa ka jingtrei minot jong ki kynhun kum ki dkhot, ki nongïalam, ki nongtrei mon sngewbha jong ka BJP ha Meghalaya, ki kynhun jong ka seng nangne na jylla ki la sngew tikna ban rah jingjop mynta ka kynti.
“Iss baar 400 paar, mynta ka kynti ka BJP kan tam ïa ka 400 ngut ki dkhot (MP) ha Ïingdorbar Thawaiñ," la ong ka BJP.
Ki khlur nongïalympat ka ri kiba kynthup ïa u Bajrang Punia bad ka Sakshi Malik kiba long ki nongïalam ba hakhmat eh ban ïakhih pyrshah ïa u President ka Wrestling Federation bad uba dei ruh u MP na ka seng BJP u Brij Bhushan Sharan Singh, ki la pynlong ka jingïalang bad u Myntri ka tnat ïalehkai ka Sorkar Pdeng u Anurag Thakur ha ka ïingsah ka jong u hadien ba u la khot sngewbha ïa ki lyngba ka sla Twitter.
Kane ka long ka jingïalang kaba ar hapdeng kitei ki nongïalehkai bad ka sorkar ha ki san sngi.
Ki nongïalympat ki la ïakynduh ïa u Myntri ka tnat pohïing u Amit Shah myn ha ka sngi Saitjaiñ halor ka jingdawa ban pynshitom pyrshah ïa u Brij Bhushan Sharan Singh, uba la shah kynnoh ba u la jrong-kti ïa ki hynñiew ngut ki ’thei ïalehkai.
“Ka sorkar ka la kwah ban pynlong ka jingïamir jingmut bad ki nongïalehkai halor katei ka mat jingdawa jong ki.
Sa shisien nga la khot sngewbha ïa ki nongïalympat na ka bynta katei kajuh ka mat," la pynpaw u Thakur ha ka twitter hynnin ka miet.
Katei ka jingpynpaw ka long hadien katto katne kynta ba u Bajrang Punia u la pynpaw ha kawei na ki lad pathai khubor, ha kaba u la kyntait ban mynjur ïa kano kano ka jingïakut bad ka sorkar bad u la ong ba ki nongïalehkai ki la shah maham ba kim dei ban pynpaw eiei halor ka jingïalang bad u Amit Shah.
Ki khubor ki ïathuh ba u Punia ka la ïohpdiang ïa ka phone kaba la wan na u Myntri ka tnat pohïing, uba la khot sngewbha ïa ki nongïalympat na ka bynta kawei pat ka wat jingïakren biang sa shisien pat.
Na ka liang u Punia ka la pynpaw ha u Shah ba ki nongïalympat kim kwah ba katei ka jingïalang kan shu long kaba jar jar.
Hadien ba u Amit Shah u la ïoh ban ïakren bad u Punia, u Thakur u la pynpaw ha ka sla twitter na ka bynta ban wan sha ka jingïakren.
Hadien katei ka jingïalang, u Punia u la ong ba u Shah u la pyntip ba ka jingtohkit ka dangïaid shakhmat.
“Kane ka jingïakhih kam shym la shongthait ha kaba kan ïai bteng.
Ngi la don ha ka thong kumno ban jam shakhmat halor ka jingïakhih pyrshah.
Ki nongïalehkai kim da sngewhun halor ka jubab ne ki jingmynjur ka sorkar halor ki jingdawa ki jong ngi," la bynrap u Punia.
U Shah u la shong jingïalang bad u Punia, Sakshi Malik, Sangita Phogat, abd u Satyawart Kadian haduh palat ïa ka shi kynta ha ka por 11 baje mynmiet.
Kitei ki hynñiew ngut ki ‘thei ialehkai, kynthup ïa kiba dangkhynnah, ki la kynnoh ïa u Brij Bhushan Sharan Singh uba la jrong kti bad leh tohmet ïa ki.
Te kumta na ka liang ki nongïalehkai ki la dawa da ka jingtohkti kaba khlem ïasah liang bad ban pynshitom ïa utei u nongïalam ka synjuk.
Lada ki phareng ki lah ban pynkylla khongpong khongdeh ia ki riti tynrai Khasi tang ban myntoi ia lade naduh kita ki por bad ki la shna aiñ ki ba la bsut ha ki dulir aiñ jong ka jylla.
Kumta ka Dorbar Dalariti (District Council) ka dei ban phikir da ka ba wanlam biang ia kito ki aiñ tynrai katkum ki riti dustur.
Ka ba kongsan eh na kita ka dei ka ba pynkup bor biang ia ki shynrang kum ki longkñi jong ka longiing longsem ban don ka iktiar halor ka nongkynti bad ka khun kynthei khatduh kan dei tang ka nongsumar bad ka rai ruh ka dei ban long da ka dorbar iing.
Hynrei ki khun shynrang ruh ki dei ban shimti la ka iktiar da ka jing-kitkhlieh ban ym iuhroit ia kiwei kiwei ki hynmen para shynrang kynthei ha la ka long-iing longsem.
Lada lah ban thaw aiñ ha Dorbar Dalariti kumta te ki khun kynthei khatduh ruh kin kham tyngkan ban leh donbor, namar ka dustur ka dei ban ri ban sumar ia baroh kito ki ba shah iuhroit ne shah iehnoh beiñ, bad ki kñi ruh kin synshar katkum ka jinglong jingman jong ka longiing longsem.
Ha ka juk mynta ba la don ka jingmlien ban shim kabu, kumta ki shynrang ki ba lyngkar ruh dei ban bishar da ka dorbar iing kumno ban rai halor kata.
Kumjuh ruh ia ki khun kynthei ki ba thmu ban klun marwei ruh ka dorbar iing da ka iktiar u kñi rangbah lah ban rai ka dorbar iing kumno ban rai halor kata.
Lada kine kiei kiei ki don ha ki kyndon aiñ te kiei kiei baroh ki lah ban ryntih biang, ha ka ba ki shynrang ruh kin ym lah ban leh donbor bad ki kynthei ruh kin ym shlan ban klun marwei.
Barabor, la ju shem ba ki hynmen kynthei ki kiar na ka ba iasniew ha la iing la sem bad la ka para khatduh bad ki ieh ba kan klun marwei lut naphang katkum kata ka aiñ ba batai stad ki phareng ha ki dulir aiñ.
Ki hynmen para shynrang lei lei kim nud tuklar tang khyndiat ruh namar ka aiñ ba batai stad ki phareng ka pynkup bor ha ki kynthei ban long trai ia baroh ki nongkynti, khamtam ha ka khun khatduh.
Ka jingthmu jong ka seng Syngkhong Rympei Thymmai ban kylla noh ia ka riti kheiñkur kheiñkha na ka kmie sha u kpa ka long ka ba mynsaw bad ka Dorbar Dalariti ka la teh lakam ia kane ka bynta.
Ha kajuh ka por pat ka don ka jingshisha ba kito ki longiing longsem ki ba baroh shijur ki kmie ki kpa ki dei ki Khasi bad ki la kut jingmut ban kylla noh sha ka ba aijait sha u kpa bad ba ki dang tip la ka tynrai Khasi ha ki ba bun ki liang, ym shongnia ban ym kheiñ Khasi shuh ia ki.
Ki kyndon aiñ ki lah ban pyrkhing da kumwei pat kum ha ka ba pynduh ia ka hok ha kino kino ki liang jong ka riti tynrai.
Na kata ka daw dei ban don ka jingbatai ka ba bniah ba kino ki dei ki riti bad kino ki dei ki dustur, khnang ban lah ban bishar hok salonsar.
Ka jingeh ka long ka ba la tynrong naduh arspah snem mynshwa hadien ba la pdiang ia ka niam Khristan ha ki longiing longsem Khasi, bad pynneh kumjuh ia ki riti namar ba baroh baroh ki dang bat skhem wat la ki lah kylla niam Khristan.
Dei ki phareng ki ba la wanrah ia ka jingngeit Khristan sha kine ki thaiñ bad dei ki phareng ki ba synshar bad ki ba pynkjeh ia la ki parabangeit ha ki ba bun ki liang bad iuhroit ia kito ki ba dang bat skhem ia la ka niam tynrai.
Ka jingkyrshan badonbor jong ka sorkar Bilat bad ka Balang Khristan ha kita ki por ka la nang pynkhraw bad pynroi ia ki parabangeit Khristan bad la nang swai ki ba dang neh ha la ka tynrai.
Haduh mynta mynne kane ka rukom ka dang kynrei haduh ba ki kynhun jong kito ki ba dang neh ha la ka niam tynrai ki riehtngen ha kiwei pat ki kynhun Hindu na dewbah India ki bakhlaiñ bor, kum ka RSS.
Kumta la nang phnieng sohsat ki kynrum kynram ha ka imlang sahlang haduh ba la pharia ia ka jaitbynriew ha ki ba bun ki liang.
Tang ha ki paraniam Khristan ruh la pharia ha ban da suwan, ha ka ba teng teng ka mih sa ka iashun iapen.
Donbok ba ka hane ka juk mynta ki samla ki la long kham adkar bad la don ka jingiaishah ban kyndat sharud ia kita ki jingiapher ha ka niam bad tehsong ha la ka jaitbynriew.
Ka jingshisha ka long ba khlem lah ban pynbeit ia kata ka riti tynrai na ka daw ba la thombor ka sorkar phareng ban shahliang sha ki paidbynriew ki ba bud ia ka niam Khristan, bad ba ki la batai stad ia ki riti tynrai da ki kyndon ki ba khongpong bad ktah jur ia ka imlang sahlang.
Kumta ka imlang sahlang ka la khleh khawlang hapdeng ki ba dang bat la ka niam tynrai bad ki ba lah kylla Khristan, hynrei ka riti dei kajuh.
Ka la nang kulmar shuh shuh ha ba la nang kynrei ki niam Khristan na ka por sha ka por bad la sdang sa ka ia pynksan ia ka lajong bad kren beiñ ia kiwei.
Hynrei ym lah len ba ka imlang sahlang ka la san la mer ha ka liang ka pule dangle bad ha ka liang ka sumar sukher bad kiwei kiwei ki kam pynroi lyngba ki kynhun niam Khristan, ka ba mut hi ba ka shaipyrthei (civilisation) ka la wan lyngba ki niam Khristan.
Katba dang iaid ki por ka imlang sahlang ka la phnieng sa sha kiwei kiwei ki jingkylla bad ka ba la parpaiñ bha ka dei kane ka jing-iakhih jong ka seng SRT ban aijait sha u kpa, haduh ba la takhuh bad ka aiñ synshar khadar.
Ka shlem treikam jong u Sub-Divisional Officer (Election), Amlarem Sub-Division, Amlarem kum shi bynta ban leh ïa ka Systematic Voter’s Education & Electoral Participation (SVEEP) prokram, ha ka 12 tarik Ïaïong ka la pynlong ïa ka ‘Vote for Democracy’ Expo 2024, ha Thangbuli Community Hall naduh ka por 10 baje mynstep.
Ka la don ruh ka ‘Craft Fair’, ka ‘Singing Competition’, ka ‘General Quiz’, ka ‘Karaoke Open to all’ bad ka ‘live performance’ na ki District Icon “Chi-ïung".
Ïa ka jingïalang la pynïaid da u Bah Gameliel L.
C.
Mylliem, Astt.
Commissioner, Amlarem Civil Sub-Division, Amlarem bad u la ai ka jingkren pdiang sngewbha ïa baroh kiba ïadonlang ha katei ka sngi.
Ïa ka jingkren lyngkot shaphang ka Apps (ECI) la batai da ka F.
M.
War, ASE bad na u Village Icon ha ka jingdonlang u kongsan Dr.
Abhishek Saini, IAS, Sub-Divisional Officer, Amlarem Civil Sub-Division, Amlarem.
Hadien ka jingkren u kongsan la pynïaid ïa ka programme da u R.
E.
Laloo, ha kaba la ïa shim bynta da ki nongshong shnong ha ki prokram bapher-bapher kum ka jingïakob rwai, jingïakob kyntip bad kiwei-kiwei.
Ha kaba la ai khusnam ïa ki nongjop.
Ha ka jingïakob rwai la wan nyngkong da u Sardis Dkhar, ba-ar u Daman Chynman Suting bad ba lai, u Garry Ackerman Khonglah.
Ha ka ‘Skill Exhibition’ la wan nyngkong da u Teibor Pohsngap na ka shnong Padu, ba-ar u Kelvin Suting na ka shnong Moosakhia, bad ba wan ba lai, Bran Lyngdoh na ka shnong Madantyrpait.
Ha kaba kut jong ka prokram, ka District Icon “Chi-Ïung" ka la pyni ïa ka jingïalehkai ha ka jingïadei bad ka ‘Ethical Voting’.
U Myntri Rangbah Conrad K Sangma u la kren shai ba ka por kam slem shuh na ka bynta ban khang noh ïa ka jingtan bording na Umïam, kaba dei ka tyllong bakongsan tam jong ka jingsam bording ha kane ka jylla.
Kaba kum kane, kam pat ju jia satia mynno-mynno ruh ha ka khana-pateng (history) jong ka Meghalaya.
Ka jingdon jong ka um ha Umïam ka long 3,162.
24 phut hynnin ka sngi, bad ka Meghalaya Energy Corporation Limited (MeECL) ka donkam ba ka um ha Umïam kan long 3,164 phut shaneng khnang ban lah tan bording.
Ngim tip shuh kaei ka ban jia ha kine ki sngi namar ngi la ïohi ba ka jinghap slap ruh ka duna shaba palat.
Ha u bnai Jymmang, ym shym la don satia ka jingslap jur, bad wat lada ngi la ïaid katto katne sngi ha u bnai Jylliew, ka jinghap slap ka long kaba malu-mala kaba ym lah ban pyndap wat tang ïa ka top um ha ïing.
Kumba ka long mynta, na ka daw jong ka jingkyrduh bording, ka sorkar ka hap ban pynlut kumba T.
3 klur ha ka shi sngi ban thied bording.
Lada ka ïai bteng sah kumne ha ki 100 sngi ban wan, ka sorkar ka hap ban pynlut T.
300 klur.
Ka jylla kaba duk bad kaba kyrduh ka hap ban sei haduh katne-katne ka pisa! Kane baroh ka dei ka jingbakla ba ngi la shaniah palat tang ha ka um ban pynmih bording.
Ngi khlem khohreh ban pyndonkam ïa ka bor jong ka Sngi lane ka Lyer (Solar and Wind Energy) lane ngi khlem poi jingmut ban pynïeng da ki shlem pynmih bording ba thang da u dewïong wat la une u marpoh khyndew u don kyrhai ha jylla.
Ïano ngin kynnoh? Ka sorkar ka la pynkhreh ban sdang noh da kata ka ‘Chief Minister’s Solar Mission’ ban pynkhlaiñ ïa ka jingpyndonkam ïa ka jingtan bording na ka sngi.
Lyngba kane ka ‘Solar Mission’, ka sorkar kan ai jingkyrshan kumba kato katne na ka bynta ki longïing longsem ha sor bad nongkyndong bad ha ki shlem treikam bapher-bapher ban pynshlur ïa ki ban pyndonkam da ki kor ki bor ban tan ïa ka bording na ka Sngi khnang ba kan ïarap ban pynduna ïa ka jingshaniah tylli tyllan tang ha ki Hydro Project kumba ka long mynta.
Ngi la ïohi katno ka long kaba ma ban shu shaniah tang ha kine ki jait projek namar haba ym don slap, kine ruh kim lah satia ban treikam ha ka rukom kaba dei.
Ka sorkar ka la dei ban pyntreikam sa ïa ka Wind Energy lane ka jingtan bording na ka lyer ha ki katto katne ki bynta jong ka jylla.
Ka dei ban peit ha kino ki jaka lah ban pyntreikam ïa kane khnang ba kan ïarap ïa ki shnong ki thaw bad ki longïing longsem.
Hooid, ka por ka la kham dier ban sdang kumne, hynrei ka por ruh pat kam shah ba ngin shu ïa ïaid kumne shi kumne.
Ka la dei ba ngin ïa kylla thiah kylla dem namar ngi la sngewthuh ba kam long shuh ban shaniah ha ki shlem kiba tan bording na ka um.
Ka jingtyrkhong lehse kan nang jur ha ki sngi bad ki por ban wan, bad ka Dam ha Umïam lane Leshka kin shu long noh sa tang ki jaka peit kai.
Lada lah ban tan bording na ka sngi bad lyer tang 40 na 100 ha ki shnong ki thaw, ïing ki sem, jaka pule, shlem treikam, kan long ka jingïarap kaba khraw.
Ngi sngewthuh ba ka dor ba ngi hap ban siew lada tan bording na ka Sngi kam dei kaba jem.
Ka sorkar ka dei ban pynkylla ïa baroh ki shlem treikam jong ka sha ki shlem kiba pyndonkam da ka bording ba tan na ka Sngi bad ban thaw ïa ki lad ban pynduna ïa ka jingpyndonkam ïa ka bording ha ki shlem treikam.
Mynta, kata ka jinghap slap ba khyndai sngi khyndai miet ka la jah, bad ka la shu sah noh sa tang kum ka jingïathuh khana na ka bynta ki pateng ban wan.
Kata ka jingwan hap slap haduh ban da pait ka dieng ka maw, ka la kynjah.
Kine baroh ki dei namar ngi la noh synñiang sha ka jingkylla jong ka suiñ bneng bad ka jingkiew ha ka jingshit lane kata ka ‘Climate Change’ & ‘Global Warming’.
Ngi hap ban kynnoh dalade ïalade namar ngi la leh kput ïa ka mei mariang lyngba ki kam ki jam ki bapher bapher kiba la wanrah ïa ka jingpynjot bad jingpangnud, bad mynta ka mei mariang ka kput kylla pat ïa ngi lyngba ka jingtyrkhong um, jingbym don slap, jingshit kyrang, jingshlei um bad kumta ter-ter.
Ki nongrep khamtam ki shah ktah jur na ka jingbym don slap bad ki sah ha ka umdum kaei kaba ki donkam ban leh ha ka aïom bet.
Ka don ka kyntien kaba ong: Kumba ngi bet, kumta ngin ot.
Hangne ngi ïohi mynta ïa ka jingbitar ka mariang ïa u khun bynriew satlak ka pyrthei.
Ngi ïoh slap ha ka por bym dei aïom, ngim don um ha ka por ba dei ban hap slap; ngi ïohi ïa ka jingshlei um ha ki jaka ki bym pat ju sakhi satia ïa ka jingshlei um mynno-mynno ruh; ngi lap ïa ka jingtyrkhong ha ki jaka ba ju jur bha u slap, bad kumta ter-ter.
Baroh ka la long khongpong lut.
Bad na ka daw jong kine kiei-kiei, ngi ïohi sa ïa ka jingshah hiar thma ha ki jingpang jingshitom bapher-bapher la ki dei ha ki briew ne ha ki mrad ruh.
Ngi hap ban shu kyrmen ïa kaba bha bad ban pynsted ïa ka jingpyndonkam ïa ka jingtan bording na ka Sngi bad ka lyer khnang ba ki jingeh kin kham duna.
Katkum ka jingbthah na ka Election Commission jong ka Ri India, ka shlem treikam u District Election Officer (DEO), West Khasi Hills District ka sngewkmen ban pyntip sha baroh ki nongthep ‘vote’, nongjied nongmihkhmat shaphang ki katto-katne ki jingtip kiba ïadei bad ka jingthep ‘vote’ ka ban long ha ka 19 tarik Ïaïong 2024.
Ha ka kyrwoh khubor, u DEO u la ong ba baroh ki nongthep vote/ki nongjied nongmihkhmat ha baroh ki konstitwensi jong ka Meghalaya, ki dei beit ban wanrah bad pyni ïa ki Elector Photo Identity Card (EPIC) ha ki jaka thep ‘vote’ na ka bynta ban shisha ïalade shuwa ba kin thep ‘vote’.
U la ong ruh na bynta kito ki bym lah ban pyni ne wanrah ïa ki EPIC, ki dei ban wanrah ïa kine ki kot ban pynithuh ïalade kum ka Aadhaar Card, MGNREGA Job Card, Passbooks kaba don ïa ki dur na ki Bank/Post Office, Health Insurance Smart Card kaba hap hapoh ka skhim jong ka Ministry of Labour, Driving License, PAN Card, Smart Card kaba pynmih da ka RGI hapoh ka NPR, Indian Passport, ki kot Pension ryngkat ki dur, Service Identity Card ryngkat ki dur kaba la ai sha ki nongtrei, la kadei na ka Sorkar Pdeng/ Sorkar Jylla/ PSUs/ Public Limited Companies, Official Identity Cards kaba la pynmih na ka bynta ki MP/MLA/MDC bad ka Unique Disability ID (UDID) Card jong ka Ministry of Social Justice & Empowerment, ka Sorkar IndiaU DEO u la ong ruh ba lada don ki khep ba ki don ki jingbym beit ne bakla kyrteng ha ka EPIC, lane ki dur kim ïahap bad kiwei-kiwei pat ki jingbymbiang ha ka EPIC, hap ban pynshisha na kitei kiwei pat ki kot pynshisha kiba la kdew haneng khnang ba ki nongthep ‘vote’ kin ïoh ïa ka hok ban thep ‘vote’.
Lada ki nongthep ‘vote’, ki wanrah da ka EPIC kaba la pynmih da ki Electoral Registration Officer jong kiwei pat ki Assembly Constituency, lah beit ban pdiang ïa kum kita lada ka kyrteng ka don hapoh ka ‘electoral roll’ jong kata ka ‘polling station’ kaba ki nongthep ‘vote’ ki wan ban thep ‘vote’.
Na ka bynta ki nongthep ‘vote’ kiba sah sha bar ri, ki dei ban pyni da ki Original Indian Passport khnang ban ïoh pynshisha.
Ban pynsuk ïa ki nongthep ‘vote’ ba kin tip ïa ki serial number, ki polling station, tarik thep ‘vote’, ka por bad kiwei kiwei, ka shlem treikam u DEO kan sa sam ïa ki ‘Voter Information Slip’ sha baroh ki nongthep ‘vote’ kiba la pynrung kyrteng ïalade ha ka thup jong ka electoral roll, la kumno-kumno 5 sngi shuwa ban dei ka sngi thep ‘vote’.
Hynrei, ki Voter Information Slip, kim lah satia bad yn ym shah ba kin long kum ki kot pynshisha ïa ka kyrteng ne kiwei-kiwei pat ki jingpynshisha jong ki nongthep ‘vote’.
Namar kata, u DEO u la kyntu bad kyrpad ïa baroh ki nongthep ‘vote’ ba kin ïa mih paidbah ha ka 19 tarik u Ïaïong, 2024, khnang ba ka jingthep ‘vote’ sha ka Ïing Dorbar Thawaiñ Lok Sabha, 2024 kan long kaba jop bad ba ki nongthep ‘vote’ kin pyndonkam hok ïa ka hok thep ‘vote’ ka jong ki.
Ki jingdheng kali ki dei ki jingeh ha man la ki nongbah bad ki shnong.
Ha Shillong baroh ngi la duh noh ka bor pyrkhat shaei ngin leit bad nangno ngin iaid.
Ki nongshong shnong ka Raid Laban, haba ki mut ban leit sha Civil Hospital, IGP ne Khyndailad, ki dei ban leit khun ia ki kali lyngba ka Anjali Petrol Pump, ka jaka kaba jur bha ka jingdheng kali.
Ban lait na kane ka rukom pyniaid kali kaba ithamula, bad shaiong ngain (mind boggling).
Hap iaid beit lyngba ka Pine Mount School tang ban pynkhapngiah kai ia ka surok na Barik sha Civil Hospital.
Ban pyniaid kali sha kiwei pat ki surok, ka wanrah ia ka jingdheng kali.
Man ka por, la ju iohi ba ki nongniah kali ki thurmur palat bad ki kali sorkar ki pynkhein ain palat, ki niom naphang bad ki kyrkieh ia kaei? Shitom ban ioh ia ka jubab.
Ka Sorkar ka lah dei ban pynbiang noh ki jaka kiba kham i donburom bad shngain na ka bynta ki nongdie madan.
Ngi iohi barabor ba ki surok PWD la pynkylla sha ki jaka ieng kali.
Peit ia ki surok naduh Laban Sport Club shaduh Seven Set School.
Lada iaka surok na Crinoline sha Barik la shah ban iaid bad leit bad wan (two-way street) kam long kaba eh ba leh kumjuh ia ki surok naduh Laban Sport Club shaduh Seven Set School (two-way streets) khnang ban lait ka jingdheng kali shilynter ki surok Malki-Barik-Civil Hospital-Rhino, namar kiba bun ki kali bathmu ban leit sha ki thaiñ ka Raid Laban kin pyndonkam beit ia kitei ki surok ba don kam bha.
Kitei ki surok ki iar bha bad lah ban shah ban pynieng kali tang shi lain.
Ka surok na jaka ieng bus barim hajan Laban Police Station sha St.
John School ka shem kajuh ka jingeh.
La pynieng kali baroh shilynter, haduh bym don jaka shuh ia ki paidbah, khamtam ia ki khynnah skul ban iaid.
Ngi dei ban ai ka jingiaroh ia ka Seng Kynthei Cathedral Parish, Laitumkhrah, kaba la shim ia ka sien jam ban ai jaka pynieng kali.
Hynrei dang don hi ki mutlop, kiba dang pynieng shilynter ka surok naduh gate shaduh Iingmane.
Ym tang katta ar lain la pynieng ha surok bah, tang ban lait ban siew arphew tyngka.
Kan myntoi aiu ban phah skul ia ki khun, namar man ka sngi la hikai ia ki kumno ban pynieng kali beain katba mon ? Ki nongleit shaw skul na Pine Mount, ki pynieng kali haduh lai lain, haduh ba hap khang ban iaid na Crinoline sha Red Cross, wat ia ka surok na Civil shaduh u mot jong u Bah Thrang Hok Rangad (bam kwai ha dwar U Blei) ym map shuh.
Isynei ia ki pulit, namar ym don ba sngap.
Ym lah leh ei ei, namar ym don jaka.
Ka Pine Mount School bad ka Lady Hydari Park ki lah dei ban ai jaka, namar kane kam ktah ia ki jingialeh kai ki khynnah, lada peit ia ka jingheh ka jaka.
Ki briew kiba don bun tylli ki kali kim salia ia kata ka Odd – Even, ki don kali bad odd bad even.
Ki kmen bha ban don ka ain ban ai rashon noh ia ki surok, tang ban suk ialade.
Hap ban pyrkhat ruh na ka bynta kito kiba shim da ka ram tang ban ioh thied kali rim bad tad dor kum ki Maruti 800 ne Tata Nano.
Hynrei ia ka khajna pat lah siew pura mar katjuh, ym shiteng dor.
Namarkata,baroh ngi don ka hok ban ia pyndonkam lang ia ki surok.
Ki bor pyniaid ka United States ha ka Sngi Nyngkong ki la pyntip ba uwei u nongsyntiat jong ka tnat FBI ba la tip kyrteng kum u Robert Hanssen la shem ia ka metïap jong u na ka patok ba la set ia u.
U Hanssen, u la don 79 snem ka rta bad u la shah kem ha u snem 2002, ha kaba u la shah rai set patok shi jingim namar ka jingleit syntiat bad buddien ia ka Soviet Union bad hadien pat ia ka Russia kumba 20 snem eiei.
Ki nongap patok ki la iathuh ba watla ki la pyrshang ban iarap pyllait im ia u ha katei ka sngi hadien ba la shem ia u ba u la thiah ha madan, hynrei kim shym lah leh eiei shuh namar u la khlad noh shuwa ban ioh ia ki jingsumar.
U Hanssen u la pyniasoh bad ka FBI ha u snem 1976 bad u la sdang ban phah jingtip sha ka Soviet Union ha u snem 1985.
La rai set patok ia u ha ryngkat ki nong-ap pahara ha ka jaka kaba la pyrkhing bad pahara bha sbak hapoh Colorado.
Ki pulit ka Virginia ha ka Sngi Balang ki la ioh kem noh ia uwei u runar uba don haduh 4 tylli ki suloi rit namar ka jingsynreit kuli naphang hapoh kawei ka park kaba don ha ka thaiñ Richmond jong ka nongbah Virginia ha ka janmiet Sngi Ba-ar.
Ha kane ka jingjia la ong ba 5 ngut ki la mynsaw bad 2 ngut pat ki la khlad noh hapdeng ka jingsumar namar ka jingjur jong ki jingmynsaw.
U heh pulit ba shipor jong ka Richmond, u Rick Edwards ha ka janmiet Sngi Ba-ar u la pyntip ba 7 ngut ki briew ki la shah siat ha ka jingsynreit kuli naphang hapdeng ka jing ialeh kmen, ha kaba 3 ngut napdeng jongki, ki don hapdeng ka jingma kaba khraw.
Kane ka la jia ha ka thaiñ Richmond kaba don hapoh ka nongbah Virginia.
Haba iadei bad kane, 2 ngut ki la shah rah noh sha thanat naka bynta ki jingtohkit kiba bniah.
Hynrei hadien kumba katto katne por ki pulit ki la pyntip ba ki la bat noh ia utei u runar 19 snem ka rta bad uba don jing ithuh ia iwei napdeng kitei kiba shah siat baroh.
La ong ba kitei ki 7 ngut ki la mynsaw na ka jingsynreit kuli naphang jong utei u runar hapoh ka Altria Theatre kaba don ha Richmond, Virginia, hapdeng ka jingïaleh kmen ha katei ka jan miet Sngi Ba-ar.
Shuh shuh ruh la ong ba katei ka jingleit jong u ha katei ka jaka, ka long tang ban leit kput ia utei uwei u briew uba iashun bad don daw bad u.
Hynrei ha katei ka janmiet u la synreit kuli naphang ia kat kiba don ha katei ka jaka wat haba kim shym don daw ne pynthud eiei ia u.
Kumta, ia utei u runar lah ban pynngat ha 2 tylli ki kyndon pynkheiñ aiñ jong ka jingpyniap briew bad ha kiwei kiwei de ki kyndon hadien ka jingshim rai jong ka ïingbishar.
Ka nongrah ktien jong ka tnat pulit na Richmond ka la pyntikna ia katei ka jingmynsaw kitei kiba ngat ha katei ka jingsynreit kuli bad ia mynta hi, ym shym don jingma eiei ia ki paidbah kiba iaid ba ïeng bad ia kito kiba shong ha katei ka thaiñ.
Katei ka jingsiat ka la jia hapoh jong ka Monroe Park hadien ba la dep ban pynlong ia ka ‘Graduation Ceremony’ jong ka Huguenot High Scool.
Namar katei ka park ka don markhap bad ka long ruh ka phyllaw jong ka Virginia Commonwealth University.
Ha ka Sngi Ba-ar, ki don haduh 3 bynta ki ‘Graduation Ceremony’ lane ki jingpynkup burom ia kiba la pass na katei ka jaka pule.
Hynrei ha ka por kumba 5:15 jong katei ka jan miet, la ioh jingtip na ka Virginia Commonwealth University ba ka don ka jingsynreit kuli hapoh ka Monroe Park.
Katba tang hadien shi kynta pat la pynbna ba kam shym don kano- kano ruh ka jingma ia kito kiba sah ne kiba iaid lyngba ruh ia katei ka thaiñ.
Ia mynta hi, ki bor pyniaid ka Richmond ki dang ialeh ban peit bniah ia ka jinglong- jingman jong ka Monroe Park, da ka jingiatrei lang ruh bad ka RPD bad RPS, khnang ban ioh ia ki jingtip kiba bniah haba iadei bad katei ka jingjia ha katei ka sngi.
Hynrei ki bor pyniaid ki la shu maham ia ki paidbah nongshong shnong bad kumjuh ruh ia ki paidbah nongleit- nongwan ba kin kiar shwa shipor na kaba leit sha katei ka jaka.
Ka Myntri Rangbah barim bad ka President jong ka seng PDP ka Mehooba Mufti hynnin ka sngi ka la kyntu ïa ka seng jong ka ba kan long ka sur jong ki bym don sur.
Kumba la ïathuh ka tyllong khubor, la ong ba kane ka la long ha ka por ba ka la ai jignkren ha kawei na ki jingïalang na ka bynta ka distrik Srinagar ha ka jaka treikam jong ka seng ha Srinagar.
Ha katei ka jingïalang la leit ban ïashim bynta da ki heh nongïalam jong ka seng na ka distrik bad ki heh nongkitkam jong ka seng na Srinagar.
Ka Mehbooba Mufti ka la ïai ban da kaba ong ba ka la donkam ba ka seng kan long ka sur jong kito ki bym don sur bad ka jingbym lait ang jong ki briew jong ka J&K.
Ka la ong ba ka seng ka la dei ban nang treikam bha shuh shuh na ka bynta ban lah ban synshar dalade bad ban pynïoh ha ki briew ïa ka jingsuk ha kane ka bynta jong ka ri.
Ka Mehbooba ka la pynsngew ïa kiba bun ki jingdonkam jong ki briew bad kumjuh ban pynpaw ïa ki jingeh ba ki briew ki ïakynduh na ka por sha ka por.
Kane ka jingpynlong jingïalang jong ka Mehbooba ka la long khyndiat sngi ba ka la ïoh ïa ka Passport hadien lai snem ba ka la phah ban pynthymmai ïa ka.
Ka la ïoh ïa ka Passport ka ban treikam da kumba10 snem, la ïathuh ka tyllong khubor ha ka sngi U Blei.
Hadien ka jingïakhun kaba la kham slem katkum ki kyndon jong ka aiñ ha Delhi High Court, ïa ka Passport la ai sha ka Mehbooba.
Ka Passport jong ka ka la kut por ha u snem 2019 bad naduh kane ka por ka la kyrpad na ka bynta ka jingpynthymmai ïa ka.
Ka la long ar sngi hadien ba ka la don ka jingbishar bniah jong ka Jammu and Kashmir High Court.
Ka Passport ba la ai sha ka Mehbooba, kaba la long ka Myntri Rangbah kaba khatduh jong ka jylla Jammu & Kashmir ha ka por ba kam pat shah phiah ka la long ha u snem 2019, ka la treikam naduh ka 1 tarik, Jylliew, 2023, haduh ka 31 tarik, Jymmang, 2033.
Ha kaba ïadei bad ka jingthmu ban ai ka jingkyrshan ïa ki briew jong ka thaiñ, ka Mehbooba ka la kyntu ïa ki nongïalam ba kin nang pynkhlaiñ ïa ka seng naduh tynrai.
Ka sorkar Odisha ha ka sngi Ba-ar ka la khmih bniah biang ïa ka jingdon jong ki briew kiba la ïap na ka jingïatyngkhuh ki rel ha Balasore ha kaba ka la ong ba haduh mynta ka jingdon jong ki briew kiba la ïap na katei ka jingjia ka la kiew sha ka 288 ngut.
Ha ka jingïakren bad ki nongthoh khubor, u Chief Secretary PK Jena u la ong, kumba ka long haduh ka sngi Ba-ar mynstep ka la kiew sha ka 278 ngut, ha kaba ka la ong ba ki la don shuh sa lai ngut ki briew kiba la khlad noh na ka daw ka jingmynsaw jur jong ki, u la ong ba kumba la pynbna la ong ba ka jingïap jong ki briew na ka jingjia ka la long 275 ngut haduh ka sngi U Blei, ha ka lah sngi U Blei da ka jingkhlad noh sa lai ngut ka la kiew sha ka 278 ngut, naba ïa ka jingdon jong ki briew kiba la ïap ha ka jingjia la ñiew biang arsien.
Na ka jingshim jingkheiñ biang la shem ba ka jingdon jong ki briew kiba la ïap na ka jingjia ka la kiew sha ka 288 ngut.
U Jena u la ong ba 205 tylli na ki 288 tylli ki metïap la lah ban ithuh bad don nongleit kam haduh mynta bad ïa kine la aiti sha ki bahaïing jong ki.
Kiba dang sah naba ym pat don nongleit kam ki la don 83 tylli, ïa kine ki metïap la buh ha AIIMS-Bhubaneswar bad ha kiwei pat ki jaka ai jingsumar khnang ban ailad ïa ki bahaïing ba kin leit kam ïa ki met jong ki, u la ong.
“Ngi la ïohpdiang ïa shibun ki jingkylli lyngba ki Helpline Number ba la pyllait da ka sorkar.
Ngi la khmih lynti ba baroh ki metïap kiba dang sah kin sa shah ithuh bad shah kam ha ki bahaïing jong ki," la ong u Jena.
U la ong ba ka sorkar jylla ka la bahkhlieh ban pynlut na ka bynta ban ai jingsumar ïa kito kiba la mynsaw ha ka jingjia bad na ka bynta ka jingpynkit ïa ki met ïap sha kylleng ki jaka.
Ha kaba ïadei bad kane, na ka liang u Myntri Rangbah ka jylla Naveen Patnaik u la mang da T.
1.
95 klur ban ai jingïarap kum ka bailutksan sha ki longïing jong ki 39 ngut kiba la ïap ha ka jingjia kiba dei na Odisha.
Kumba la ïathuh ka sorkar, la ong ba T.
5 lak yn sa ai sha ki bahaïing jong kito ki lanot kiba la ïap ha ka jingjia.
Ïa ka pisa yn sa pynbiang na ka Chief Minister’s Relief Fund (CMRF).
Ki la don lai ngut ki shipai jong ka tnat Central Reserve Police Force (CRPF) kiba la mynsaw ha ka lah sngi U Blei hadien ka jingbthei jong u bom Improvised Explosive Device (IED) ïa uba la buh da ki lehnoh Naxal ha Bijapur distrik kaba don ha Chhattisgarh, la ïathuh ki heh pulit.
Kane ka jingjia ka la jia ha ka por 10.
30 mynstep jong katei ka sngi hajan u lum Tekameta ka jaka kaba hap hapoh ka jingkhmih jong ki pulit ka Gangaloor, ha ka por ba ka kynhun ba la ïatreilang jong ka 85th bad 222nd Battalion jong ka tnat CRPF ka la mih ban leit pynlong ïa ka jingleit thwet lehnoh ha katei ka thaiñ na Pusnar Camp, ka jaka kaba jngai kumba 400 km na ka nongbah jong ka jylla ka Raipur, la ïathuh u heh jong ka tnat CRPF.
Katba ka kynhun shipai ka dang kerkut ïa katei ka thaiñ u bom IED u la bthei kynsan ha kaba ki la don lai ngut ki shipai kiba la mynsaw, la bynrap u heh ka tnat shipai.
U Constable Amit Kirtaniya bad u Ripan Kumar Sahoo kiba dei jong ka kynhun 85th battalion jong ka tnat CRPF bad u Vishal Kumar jong ka  222nd Battalion ki la mynsaw ha ka jingbthei jong u bom, u la ong.
Katba uwei napdeng jong ki u la kham shitom jur, ki arngut kiwei pat ki la shu mynsaw malu mala," la ïathuh shuh shuh u heh shipai.
Hashwa ïa kine ki shipai kiba la mynsaw la pynkit sha ka Distrik Hospital kaba don ha Bijapur, la ïathuh u heh shipai, ha kaba u la bynrap shuh shuh da kaba ong ba ki la shah pynkit noh da ka liengsuiñ sha Raipur na ka bynta ban bteng ïa ka jingsumar.
Ka jingleit thwet lehnoh ha katei ka thaiñ ka dang ïai bteng haduh ba la thoh ïa ka khubor, u la bynrap.
Ki pulit ha ka sngi Ba-ar ki la pynshisha ba ki la kem ïa saw ngut ki nongkhaïi drok bad ïoh ruh ban kurup ïa u drok na ki ha Baramulla distrik kaba don ha Jammu&Kashmir.
Ki pulit ki la ïathuh ba lai ngut ki nongkhaïi drok napdeng kine kiba la shahkem ki dei kiba la tip kyrteng kum u Shafeeq Ahmad Naikoo, Yasir Ahmad Lone bad u Fayaz Ahmad Wani, kine ki dei ki nongshong shnong jong ka Dangerpora Sheeri, ki la shahkem ha ka por ba ka la don ka jingkhmih bniah ïa ki kali ha Dangerpora Market.
Kine ki lai ngut ki la wan da ka kali ar shaka na Dangerpora bad poi sha Mallora bad haba ki la ïohi ïa ki pulit ba ki la pynlong ïa ka jingkhmih bniah ki la pyrshang ban phet na katei ka jaka hynrei ki la shahkem noh na ka jingkhlaiñ ki bor pyntreikam jong ki pulit.
Ha ka por ba la pynlong ïa ka jingkhmih bniah, la ïoh ban kurup ïa ki jingsong kiba don ïa u Charas uba 170 gram na ki bad kine ki la shah rah ha ki pulit na ka bynta ka jingtohkit.
Ka kali ar shaka kaba ki shong ka la shah kurup noh ha ki pulit.
Sa uwei pat u nongkhaïi drok u dei uba la tip kyrteng kum u Bilal Ahmad Shah uba dei u nongshong shnong jong ka Kalsari Pattan, une u la shahkem ha ka por ba ka la don ka jingkhmih bniah ïa ki kali ha Nehalpora Cheksari Pattan.
Une uba la shah kynnoh u la wan na ki bynta jong ka Checksari ban leit sha Pattan bad haba u la ïohi ïa ka kynhun jong ki pulit u la pyrshang ban phet na katei ka jaka, hynrei u la shahkem noh hadien ka jingkhang kdong jong ki pulit.
Ha ka por ba la pynlong ïa ka jingkhmih bniah na u, la lap ïa ka song jong u Cannabis Powder uba don ka jingkhia kaba 70 grams bad 5 kilo ki dieng syntiew Poppy, ïa kine baroh la kurup noh bad la rah ïa u na ka bynta ka jingtohkit, la ïathuh ki pulit.
Ka la don ka jingbuh jingmudui hapoh ka Narcotic Drugs and Phototrophic Substances (NDPS) Act ha ka jaka treikam jong ki pulit bad ka jingtohkit ha kaba ïadei bad kane ka la ïaid shakhmat, la bynrap shuh shuh ki pulit.
Ka jingpyntreikam ïa ka jingkhmih bniah bad ka jingtohkit ïa kine kiba la shahkem ka dang ïai bteng.
U Myntri Khynnah jong ka Sorkar Pdeng ba dei khmih ïa ka Tnat Skill Development & Entrepreneurship and Electronics & IT, u Rajeev Chandrasekhar ha kane ka taiew ba mynta u la ong ba “ka jingpynïaid ba thymmai lyngba ka Seva, Sushasan bad Garib Kalyan" (Ka jingshakri ïa ki briew, ka rukom pynïaid kaba bha bad ka bha ka miat jong kiba duk ba suk) jong u Myntri Rangbahduh ka ri, u Narendra Modi ka la ïarap shibun ban wanrah ïa ka roi ka par ha ka thaiñ shatei lam mihngi, da kaba pynlong ïa ka kum ka jaka kaba khring bha ïa ki nongbei tyngka.
“Hashuwa u 2014, ym shym la don kino kino ki kam pynroi ha ka thaiñ shatei lam mihngi bad ki nongbei tyngka ki ju kiar ban wan sha kane ka thaiñ namar ka jingbymdon ki surok ba biang, ki lynti rel lane ki kad liengsuiñ.
Mynta la pynïasoh ïa kane ka thaiñ kumba long kiwei kiwei ki jylla ha ka ri.
Ka thaiñ ka la kiew shaphrang ha kine ki khyndai snem jong ka jingïalam u Myntri Rangbahduh, u Narendra Modi bad ki ri kylleng ka pyrthei ki kwah ban ïatreilang bad ngi," la ong u Rajeev Chandrasekhar, haba ai jingkren ha ka jingïalang ba la pynlong da ka Janjati Morcha ha Chakma Ghat Community Hall jong ka Khowai district ha Tripura.
Haba ai jingkren shaphang kumno ka jingïalam jong u Myntri Rangbahduh, u Narendra Modi ka la pynkylla ïa ka jinglong jong ka India na ka synshar paidbah kaba don ki jingduna sha kata kaba khlaiñ bha ha ki khyndai snem ba la leit, u Rajeev Chandrasekhar u la ong ba u Myntri Rangbahduh u la trei borbah haduh “24 kynta shi sngi, hynñiew sngi ha ka shi taiew bad 365 sngi ha ka shi snem" tang na ka bynta kawei ka thong – ka roi ka par bad ka jingkiew shaphrang ka ri bad namar ki polisi jong u bad ki skhim, ka ïoh ka kot ka la kiew sha ka kyrdan kaba san ha ka pyrthei ha kaba ïadei bad ka jingheh.
“Kaei kaba khlem lah ban pyndep ha ki 65 snem, ka India hapoh ka jingïalam u Myntri Rangbahduh ka la lah ban pyndep ha ki khyndai snem.
Ka India shen kan sa long kaba lai ha ka jingheh ka ïoh ka kot ha pyrthei, hadien ka US bad China," u la ong.
Haba kren shaphang ka jingkiew ka India ha ki kyrdan ka pyrthei, u Myntri u la ong, “Ngim donkam shuh ban leit sha kiwei kiwei ki ri ban pan jingïarap.
Mynta, hapoh ka jingïalam u Myntri Rangbahduh, ka India ka la long kaba kham khlaiñ.
Ngim randien namar ki jingtuklar kiwei kiwei ki ri ne ki kynhun pyntriem.
Ki jubab kiba biang jong ngi ki la pynlong ïa ki ban pyrkhat arsien hashwa ban thmu ïa kino kino ki jingthombor pyrshah ïa ngi.
"U Myntri u la wan poi ha Agartala ha ka 5 tarik ha ka jingwan jngoh kaba lai sngi jong u ïa ka jylla Tripura ha kaba u la ïakynduh ïa ki kynhun bapher bapher bad peit bniah ïa ki sienjam ban kyntiew ïa ki sap treikam ha ka jylla bad ai jingkren sha ki paidbah ha kaba ïadei bad ki jingïasoh sha ki iew, ka jingpyntbit ïa ki briew bad ki lad ïoh kam ïoh jam.
Nyngkong, u la leit jngoh ïa ka Teliamura Sub Division, hajan Krishnapur bad u Sourav Das, DCM u la ai jingtip shaphang ka pule puthi bad ki lad kyntiew ïa ki sap treikam.
U la thung ruh ïa u tynrai dieng hakhmat ka shlem trei kam jong u DCM.
U Myntri u la ïakynduh ïa u Myntri ba dei khmih ïa ka tnat Tribal Welfare, Handloom, Handicrafts & Sericulture bad Statistics jong ka jylla Tripura, u Bikas Debbarma bad ïamir jingmut halor ki jingeh bad ki lad ki lynti kiba don ha ka jylla ha kaba ïadei bad ki bynta bapher bapher.
Hadien kane u Myntri u leitphai biang sha Agartala bad un leit jngoh ïa ka Vikas Tirth – ka projek rel Agartala – Bangladesh, bad kiwei kiwei ki kam.
Kane kalong ka sien kaba ar jong ka jingwan u Rajeev Chandrasekhar sha Tripura hadien ka jingïoh Myntri ha ka kynhun Myntri jong u Myntri Rangbahduh.
Ka sien kaba khatduh ba u la wan sha kane ka jylla ka dei ha u Nailar 2022 bad u la ïashim bynta ha ka rynsan ïaid paidbah ‘Tiranga’.
Ki bor pulit jong ka jylla Arunachal Pradesh ki la pyntip ba ha ka 6 tarik mynta u bnai ki la ïoh ban kem ïa 5 ngut ki runar kiba la donkti ha ka jingjia ïather kuli kaba la jia ha ka shnong Panbari, Dhemaji district jong ka jylla Assam.
Ïa ka jingshah kem jong kitei ki 5 ngut, la pynbna paidbah bad pyntip ruh da u Myntri Rangbah jong ka jylla Arunachal Pradesh – Pema Khandu bad da u Director General of Police (DGP) jong ka jylla Assam – GP Singh.
Kat kum ka jingpyllait kyrwoh jong u Myntri Rangbah u la pyntip ba ïa 3 ngut ki runar la ïoh ban kem ha ka miet jong ka 5 tarik bad 2 ngut kiwei pat ki la shah kem ha ka step jong ka 6 tarik mynta u bnai.
Na ka liang u Myntri Rangbah u la pynshai paidbah ruh ba ka jingjia ïather kuli kaba la jia ha ka shnong Panbari kam don satia ïa kano kano ka jingïadei bad ki kam ïakajia khappud hapdeng ka jylla assam bad Arunachal Pradesh; hynrei ka dei ka jingïakajia kaba hapdeng ki 2 tylli ki kynhun runar.
Kat kum ki jingïoh lum khubor la ïathuh ba ki runar kiba na kawei ka thaiñ khappud kaba hapdeng ka jylla Arunachal Pradesh bad Assam ki la donkti ban ther kuli pyrshah ïa 4 ngut ki briew kiba dang don bynta ha ki kam ban thung dieng ha shilliang pud jong ka jylla Assam.
Ha katei ka jingjia, la ïathuh ba ki la don 2 ngut napdeng kitei ki briew kiba la duh ei ïa la ki jong ki jingim bad 2 ngut kiwei pat kiba la ïoh ïa ki jingmynsaw kiba jur.
Ki 2 ngut kiba la duh ei ïa la ki jong ki jingim na katei ka jingjia ki kynthup ïa u Boga Chutia bad u Monitu Gogoi.
Kiba la ïoh pat ïa ki jingmynsaw ki kynthup ïa u Jagat Gogoi bad Puspa Gogoi.
Halor katei ka jingjia la ïathuh ba na ka liang ka tnat pulit jong ka jylla Arunachal Pradesh ka la pynrung da ka mokotduma (FIR no 11/23 u/s 147/148/149/302/201/34 r/w 25/27 arms act) ha Likabali PS.
Haba phai sha kawei pat ka khubor, na ka liang u DGP jong ka tnat pulit ka jylla Assam u la pyntip ba shen ka tnat pulit jong ka jylla Arunachal Pradesh kan sa wan ban aiti ïa kitei ki 5 ngut ki runar ha ki bor pulit jong ka jylla Assam.
U DGP u la pyntip shuh shuh ba na ka liang ka tnat pulit jong ka jylla Assam ruh ka la pynrung da ka mokotduma (63/23 u/s 147/148/302/326/307 IPC r/w 25 (1) (a)/27 (3) of arms act) ha  – Gogamukh PS.
Ha kawei ka khubor pat, na ka liang ka sorkar Assam ka la pynbna ruh ba kan pynbiang da ka lad jingïarap kaba mar T.
5 lak sha ki longïing jong kitei ki 2 ngut kiba la kyllon ïap.
Na ka bynta kiba la ïoh ïa ki jingmynsaw, ka sorkar Assam ka la pynbna ruh ban pynbiang da ka lad jingïarap kaba mar T.
1 lak.
Ïa ka mokotduma kaba ïadei bad ka jingkhlad jong ka sub-inspector ka tnat pulit jong ka jylla Assam – Junmoni Rabha yn sa leit ban aiti noh sha ka Central Bureau of Investigation na ka bynta ban pyndep ïa ki jingtohkit.
Ïa katei la pynbna da u Director General of Police jong ka jylla Assam – GP Singh ha ka jingïalang bad ki lad pathai khubor ha ka 6 tarik ha Pathsala.
Kat kum ki jingïoh lum jingtip la ïathuh ba tad haduh kane ka kynti kaba mynta, ïa ka mokotduma kaba ïadei bad ka jingkhlad jong katei ka pulit SI la shimti ban tohkit da ka tnat Criminal Investigation Department (CID) jong ka tnat pulit Assam.
La ïoh jingtip ruh ba dang ha ka 6 tarik mynta u bnai, na ka liang ka tnat CID ka ‘summon’ ruh ïa 2 ngut ki pulit ka jylla – Abhajyoti Rabha bad Rupjyoti Kalita ban kylli jingkylli na ka bynta katei ka jingkhlad jong ka pulit SI.
Kum ban shu ïathuh hangne, na ka liang ka Sumitra Rabha (kmie jong ka Junmoni Rabha) ha ka 19 tarik u Jymmang ka la leit ban pynrung da ka FIR halor katei ka jingkhlad jong ka khun jong ka.
Ka Sumitra Rabha ka la leit ban pynrung ïa ka FIR ha Jakhalabandha PS, Nagaon district, Assam.
Ha ka FIR, na ka liang ka Sumitra Rabha ka la dawa ba dei ban pynlong da ka jingtohkit kaba bniah halor ka jingkhlad jong ka khun jong ka ha ka step jong ka 16 tarik u Jymmang, 2023.
Na na ka liang ka Sumitra ka la kynnoh ruh ba ka jingkhlad jong ka khun jong ka ka dei na ka daw jong ka jingdon eiei kaba sha lyndet bad ka dei ka jingjia kaba la pynkhreh lypa da no re da no ban shim ïa ka jingim jong ka khun jong ka.
Na ka liang ka Sumitra ka la pyntip ruh ba na ka liang ka jong ka, kam shym la pdiang satia ba ka khun jong ka ka la khlad na ka daw jong ka jingjia ïatakhuh kali.
Ki bor sorkar jong ka jylla Arunachal Pradesh ha ka 6 tarik mynta u bnai ki la pyntip ba u Myntri barim jong ka jylla – Kardu Taipodia u la khlad noh ha ka Lah Sngi U Blei mynta ka taiew hadoen ka jingïoh ïa ka jingpang kaba la bat ïa u la katto katne bnai mynta.
Halor ka jingkhlad jong u Kadu la ïathuh ba ki la don bun tylli ki seng trei kam kiba la pynpaw ïa ki jingsngewsih bad phah ruh ïa ki khubor sngewlem sha ka ïing ka sem jong u.
Khyndiat tylli na ki seng kiba la phah ïa ki khubor sngewlem ki kynthup ïa ka Arunachal Pradesh Youth Congress (APYC), ka Galo People’s Federation (GPF) bad kiwei kiwei kynthup ruh ïa u Lat jong ka jylla – KT Parnaik.
Kum ban shu ïathuh hangne, u Kardu u long ruh u dkhot jong ka Akhil Bharat Vidhyalay Parishad (1964 – 1969), president jong ka Arunachal Pradesh Youth Congress Committee (1976 – 1985), chairman jong ka North East Youth Coordination Committee (1976 – 1985),  bad general secretary jong ka AICC (1989-94).
U la ïashim bynta ha ka ilekshon Ïing Dorbar Thaw Aiñ kum u kyrtong jong ka seng Congress na Aalo assembly constituency ha u snem 1984, bad na ka thaiñ Likabali assembly constituency ha u snem 1989.
U la ïoh ïa ka jingjop na ka thaiñ Likabali ha u snem 1994 bad ïoh bat ïa ka kam kum u Myntri ka tnat tax & excise, transport & rural development.
Hadien katei u la ïakhun ïa ka ilekshon kum u kyrtong jong ka seng NCP ha u snem 1999.
U la don bynta ruh ban ïakhun ïa ka ilekshon Lok Sabha ha u snem 2004 kum u kyrtong jong ka seng Samajwadi Party.
Mynta ka kynti, ka la long shai ba ka National People’s Party (NPP) kam kwah ban ailad shuh ïa ka United Democratic Party (UDP) ha ka ilekshon MP Lok Sabha na ka 1-Shillong  Parliamentary Constituency na ka daw ba ka la ïaid shakhmat ban pynbna ïa ka kyrtong ka seng ka ban ïa aireng.
Ka Kong M Ampareen Lyngdoh, kaba dei ruh ka Myntri ha ka sorkar MDA 2.
0, ka la shah jied ban ïakhun na ka bynta ban ïoh long MP.
Ka jingïakhun haduh mynta kan long hapdeng ka Kong Ampareen, u MP ba mynta na ka seng Congress, u Bah Vincent H Pala, bad u General Secretary ka Voice of the People Party (VPP), u Dr Ricky AJ Syngkon.
Ngi kyrmen ba kin dang don shuh ki kynrem ki lyndan ki ban ïa aireng ha kane ka ilekshon bakongsan ha ka Ri.
Ha u snem 2019, ka NPP ka la kyrshan ïa u kyrtong ka UDP, u Dr Jemino Mawthoh, hynrei u khlem poi sha ka thong.
Ha kato ka por, ka NPP bad UDP ki la ïatreilang ha ka sorkar MDA 1.
0, hynrei ka jingïadei ka la long kaba kham ïajan haba ïanujor bad ka khep kaba mynta.
San snem mynshwa, ka UDP bad NPP ki la don shisha ka jingïadei kaba jan bha na ka daw ba ka NPP ka khlem don bun ki MLA kumba ka long mynta.
Ha ka ilekshon MP ha u snem 2019, u Bah Pala u la pynliem ïa u Dr Jemino da haduh 1,52,139 ‘vote’ ha kaba u Bah Pala u la ïoh 4,19,232 ‘vote’ katba u kyrtong ka UDP u la ïoh 2,67,093 ‘vote’.
Kane ka long shisha ka jingjop kput.
Na ka bynta u snem ban wan, ka UDP ka khlem pat pynbna ïano kan pynïakhun bad ka la don ruh ka jingïateh bad ka HSPDP ban ïatreilang.
Ha ka jingdon ki MLA na Ri Khasi Jaiñtia ha kane ka Ïingdorbar Thawaiñ kaba mynta, kaba kham bun duh ka dei ka UDP bad kaba wan ba ar ka dei ka NPP.
Haba kheiñ pat kyllum ïa ka jingïoh ‘vote’ jong kine artylli ki seng ha ka ilekshon MLA kaba la long mynta u snem, ka NPP ka la ïoh 31.
49% katba ka UDP ka la ïoh 16.
21%.
Kane ka jingshim jong baroh kawei ka jylla ka long namarba baroh artylli ki seng ki la buh kyrtong ha kiba bun na ki 60 tylli ki konstitwensi.
Shisien peit, ka jingïoh ‘vote’ ka long jan mar shiteng thik.
Kaba lyngngoh ka long ba ka jingïoh ‘vote’ jong ka Congress ka la hiar pat sha ka 13.
14% katba ha u snem 2018 ka la long haduh 29% eiei.
Ka VPP kaba dei ka seng bathymmai bad kaba la pynïakhun tang 18 ngut ki kyrtong ha ka ilekshon MLA, ka la ïoh 5.
46% ka ‘vote’ kaba long kumba 1 lak tam eiei.
Kumba ngi tip baroh, ka rukom thep ‘vote’ ki paidbah ka ïapher na kawei ka ilekshon sha kawei pat.
Ka rukom thep ‘vote’ ha ka ilekshon MLA ka long da kumwei, MDC da kumwei bad MP ruh da kumwei.
Ka jingshongshit ruh ka kham duna ha ka ilekshon MP namar ki kyrtong kim lah ban leit lut sha man la ki shnong ki thaw ban khroh ïa ki nongthep ‘vote’ bad ki hap ban shaniah ha ki nongïalam ki seng jong ki kiba don ha kito ki jaka.
Ha u snem 2019, watla ka Congress ka khlem don satia ha ka bor ha ka sorkar jylla, hynrei u Bah Vincent u la jop kput ïa ka seng kaba don ha ka sorkar bad kaba ïoh jingkyrshan na kiba bun kiwei pat ki seng.
Namarkata, ym lah ban ong lypa ba tang shu don ha ka sorkar, la jop beit.
Tangba ka shong ruh ha ki nongïakhun kiba kumno ki mih sha madan thma.
Ki paidbah kin sa bishar nadong shadong hashwa ba kin ai ïa ka rai jong ki.
Kawei pat kaba lyngngoh ka long ba haduh mynta, kam pat i don ka jingkhohreh na ka bynta ka ilekshon MDC ha Jaiñtia Hills bad Khasi Hills.
Ka jingjar-jar ka synshar.
Lehse ka sorkar ka lah ban pynjlan ïa ka samoi treikam jong kine ki artylli ki District Council tat haduh ban da lah ban pynbeit ïa ki konstitwensi.
Lada ka ilekshon MDC ka long ha u bnai Rymphang 2024, ka jingmih na kato ka ilekshon ka long sa uwei u dieng kot ban ïa thew ïa woh mano ban kham don lyer ha ka ilekshon MP Lok Sabha.
