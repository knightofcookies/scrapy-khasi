Mynta ki don kiba nion ia U Conrad Sangma bad ia ka Agatha, hynrei ngi dei ban sngewthuh ba ka ain MRSSA, kam dei kaba thaw da U Sangma thymmai, hynrei une lei uba mynta, ula nang pynbha ia ka ain jong U Sangma barim (U Mukul Sangma) bad haba ka la don ka ain kaba la dep thaw, ka dei ka kamram jong ka sorkar Jylla ban pynurlong bad ban pyntreikam bad katei ka leit jia ia kane ka sorkar jong U Sangma thymmai.
Hap ban ong, ba une ruh um shym peit jngai, ba u shu pdiang ia ki ain jong U Sangma barim, wat la ula dei ban sngewthuh ia ka jingkwah jong u paidlang ka Jylla, ban ai da ka inner line permit (ilp), hynrei hangta ruh kam dei kaba suk, lada jia ba kam don ka jing kyrshan jong uba bun balang, namar ba ka ilp, ka dei ka ain, ka ban mynjur da ka Parliament bad ka ban soi da U President ka Ri India, kumba ka dang shu jia ha ki sngi ba ladep ha Manipur.
Ha ki khyndiat taiew ba ladep, haba ka sorkar Jylla, ka thmu ban teh pynskhem ia ka ain MRSSA, la iohi, ba ki la mih ki jing wohnia bad ki jing pyrshah ba har rukom, namar ba ka thmu ban khanglad ia ka jingwan laitluid ki bar Jylla bad wat U Lat ruh, um pdiang satia ia ka jingai jingmut jong ka sorkar Jylla bad katei ka dei ka mat, kaba ki briew kiba na Ri Thor, kin thaw lad ban thaw dieng pyngkiang ia ki ain jong ka Meghalaya, namar ba hadien ba la khang ba kin iaid mon sha Nagaland, Mizoram, Manipur, Arunachal bad kumta ki iohi, ba kan dei tang ha ka Meghalaya ka paradais ka jongki.
Dumka (Jharkhand): Hynnin ka sngi, U  Narendra Modi, myntri rangbahduh ka Ri, ula pynpaw ba ki dei ki liang pyrshah sorkar kiba pynmih ia ki jing ia kynad bapher ha ka Ri ha kine ki sngi.
Ka dei ka seng Congress, kaba ai ding ia ka jing iakhih pyrshah ia ka citizenship act sha ka thain shatei lam mihngi, ong U Modi  bad ula ong shuh shuh ba ka jingleh jong ka seng Congress, ka pyni ba baroh ki rai jong ka Parliament, ki long kiba dei lut khoit.
U Modi, ula kynnoh ruh ba ki dkhot jong ki liang pyrshah, ki tei paki dulan ialade bad kim ju pyrkhat satia ia ka jingeh ki paidbah.
La khang ia ka internet, ha ki san tylli ki District jong ka  West Bengal bad kitei ki kynthup ha  Malda, Murshidabad, Howrah, North 24 Parganas bad ha ki bynta jong ka  South 24 Parganas.
Ka daw ka long namar ka jing ia kynad ka la nang jur ha kitei ki bynta jong ka Jylla, na ka jing iakhih pyrshah ia ka  Citizenship Act.
La iathuh shuh ba mynta ka sngi, ula don sa uwei uba iap na ka jing ia khih pyrshah ha Assam, uba la iap na ka jingshah siat kuli, ha ka 12tarik Nohprah 2019 bad nangta sa uwei pat uba iap na ka jingshah thang jong ka trok, ha kaba u draibar ula iap na ka jinging ding.
Ban ioh laisen suloi, phi donkam ban ai sngewbha da ki blanket shiphew tylli ia ki masi bad katei ka long ka kyndon na U  District Collector jong ka  Gwalior  ha Madhya Pradesh.
Hynnin ka sngi, U Anuraq Chaudhury, ula leit sha ka jingialang jong ki nong sumar masi lane ki  “gausevaks" bad hangtei la iakren, na ka bynta ban sumar ia ki masi bad ha katei ka jingialang, U Anuraq, ula iathuh ba ula buh kyndon ia kito kiba kwah laisen, ba kin ai sngewbha shiphew tylli ki blanket sha ki jaka ri masi bad kitei ki long ban tap ia ki masi ba kin syaid.
U Choudhury, u thoh ha ka twitter jongu hadien kata “Lada phi kwah laisen, wan rah bad shiphew tylli ki blanket ban leit ai sha ki jaka ri masi.
U Choudhary, ula leit peit ia ki jaka ri masi ha  Laltipara bad kumjuh ha  Mark Hospital.
"Kane kam dei ka sien nyngkong ia U Anuraq, kham mynshwa, ula bthah ia kiba kwah laisen, ba kin thung dieng shiphew tynrai bad hadien kata, kin sa ioh laisen suloi.
Kawei ka trok kit umphniang, ka la shah thang ha ka miet sngi thohdieng ha Sonitpur District jong ka Assam.
U nongniah jong ka trok ruh, ula iap ei ha ka jingklang ka ding ha katei ka kali.
Katei ka kali kit umphniang, ka dei kaba thylli bad la thang ia ka, ha ka jingleit jongka na  Sipajhar ha Udalguri district.
La kit ia u nongniah sha ka jaka sumar kaba don hajan, hynrei, ula khlad noh hynnin ka step.
Lyngba ka jingiap jong utei u nongniah kali, kumta kiba iap ha ki jing ia kynad ha Assam, haduh ha kine ki sngi, ki la poi sha ka hynriew ngut, ong ka khubor.
Shillong: Ka jingkhang ia ka internet, ha ka Jylla, la nang pynjlan shuh shuh sa 48 kynta, ong ka khubor sorkar.
La khang ia ka internet ha ka 12tarik mynta u bnai bad ka la dei ban kut hynnin ka sngi Saitjain, hynrei lyngba kane ka jing pynjlan kaba thymmai, la khmih lynti ba kan kut ha ka janmiet jong ka Lah Sngi U Blei, lada jia ba ka sorkar kam pynjlan shuh shuh.
Lyngba kane ka jing pynjlan, ka jing khang internet, ka la iaid la 96 kynta ha ka jylla baroh kawei, na ka jing iakhih pyrshah CAA jong ki kynhun bapher ha ka nongbah Shillong.
Shillong: Myn hynnin ka nohsngi, ki la shah thang da ki phew tylli ki dukan ha Mawiong, ha ka jaka ba ki ju shongkai bad bam jingbam ki nongshang kai.
U nongthoh khubor jong U Rupang, ula leit peit ia katei ka jaka shang kai ha Mawiong bad la lap ba baroh ki dukan, ki la ingkhong hi khoit bad la antad, ba ka jingshah thang kitei ki dukan, kan dei ha ka por 2,3 baje nohsngi mynta ka sngi.
Ym shym la tip satia ia ka daw jong ka jingthang ia kitei ki dukan, wat la ki lad khubor, ki iathuh ba ki don kiba thang dusmon ia kitei ki dukan ha katei ka jaka shang peit kai.
Shillong:  Ka BJP na Meghalaya ha kane ka sngi saitjain ka la mynjur da ka rai  ba ka Citizenship Amendment Bill (CAB), 2019 ka dei ban pynlait naka baroh kawei ka Meghalaya.
Hadien ka jingsain jong u President, kane ka CAB kala kylla long ain.
Ka BJP Meghalaya kalah pynremjur iaka jingleh u governor Tathagata Roy da kaba u ong “Kito ki bym iahap iaka jingiapher jingmut  haka synshar paidbah ki dei ban leit sha North Korea".
“Ar tylli ngim dei ban klet haba iadei bad kaba jia mynta, kata ka long  ba ka ri kalah dep pait sha ki ar bynta haka kyrteng ka niam.
Ka jingsynshar paidbah kaba iapher jingmut ka donkam.
Lada phim kwah leit sha North Korea.
" Kane kadei ka jingkren jong u governor lyngba ka Twittwer.
Ha kane ka jingkyduh kaba kyrkieh jong ki heh ka  BJP ka Meghalaya haka ophis jong ka hakaba u vice-president J.
A Lyngdoh ula pyniaid iaka jingialang bad hakane ka jingialang lah kren bun kiei kiei kiba dei bad ka CAB“Ha kane ka jingialang ki nongkitkam baroh jong kane ka seng ki lah pyni bad sngew diaw shi katdei eh haba iadei bad ka jinglong jingman haka jylla jong ngi" katkum ka jingkren u JA Lyngdoh, u MLA ka BJP u Sanbor Shullai, general secretary  Banshailang Khongwir bad u Vice – President ka seng u David Kharsati“ Ki dkhot ki lah ong ba ka jingpynlait noh tang ki jaka jong ka Sixth Schedule kan nym pynhun iaki ba bun".
“ Te kumta na ka liang ki nongkit kam jong ka seng da kawei ka jingmut ngi la rai ba dei ban pynlait noh iaka jingpyntreikam jong ka CAB ha baroh kawei ka jylla".
Ha kane ka jingialang ka seng kalah mynjur da ka rai ban kyrshan iaka ILP ha Meghalaya bad ka rukom ba ju long jong ka synshar jong ki mynbarim kam dei ban ktah satiaHa kane ka meeting ki lah pynrem ia u governor ka Meghalaya.
“Kane ka jingkren ka jong u ngim lah ban pdiang da leilei  bad kum kane ka jingleh ka jong u ngi hap ban iakren bad ki nongialam jongka seng kmie “.
Guwahati: Myn hynnin ka sngi Saitjain ki nongtrei sorkar jong ka jylla Assam ki la pynbna ba kin sangeh treikam ha ka 18tarik u Nohprah bad ba kin iakhih pyrshah ia ka Amemdment Citizenship Act.
U President ka Sadou Asam Karmachari Parishad (SAKP) u  Basab Kalita u la ong ba baroh ki nongtrei sorkar jong ka jylla Assam kin sangeh treikam ha ka 18tarik u Nohprah.
“Naduh kaba sdang, ngi pyrshah ia kane ka bill bad ngin dang iai pyrshah haduh ba kin da weng  ia kane ka Act".
Mynshem snem ha u bnai May, ki  briew na ka Joint Parliamentary Committee (JPC) ki la wan sha kane ka jylla ban pan jingmut na ngi ki nongshong shnong jong ka Assam halor kane ka Bill,  bad ka SAKP ka la ai ia ka rai da kaba pyrshah halor kane ka bill, ong u Kalita.
“Ngi la nang pynjlan ia kane ka jingkyrshan jong ngi sha ka AASU ha kine ki lai sngi kynthih naduh kaba sdang jong ka 16tarik u Nohprah, “u la ong.
“Ha ka 11tarik u Nohprah, ki nongtrei ruh ki la ai ka jingkyrshan ia baroh ki khynnah kiba ieng pyrshah ia kane  bad ki ruh ki la mih na la ki ophis treikam jong ki ban leit sha ka secretariat jong ka jylla ryngkat bad ki jingthoh ‘No CAB’.
Ka nongthoh kot  bad ha kajuh ka por kaba dei  ka Aktor jong ka Bollywood kata ka Twinkle Khanna ka la ioh iwei i jingai sngewbha iba phylla na u lok jong ka, kata na u aktor u Akshay Kumar.
Une u aktor u la ai  sngewbha ia ka da ki  shijur ki shoh shkor kiba la shna da ki piat.
Kane ka aktor ka la pyllait ia ka dur jong ine I shohshkor ha Instagram ryngkat bad I jingthoh kumne “Hadien  ka jingwan phai ka jong I lok na kane  ka  Kapil Sharma show bad ong, “Ki la pyni ia kane sha ka Kareena, ngam tharai ba i in itynnad, hynrei nga tip ba phi phin  itynnad bad sngewtynad ia ki namar kata na ka bynta jong phi nga shim ia ki"Don ka por ba i eiei iba rit bad I bym don dor  ki lah ban ktah ia ka mynsiem jong phi.
U Akshay bad ka Kareena Kapoor ki la wan jngoh ia kane ka show ka  Kapil Sharma  khnang ban pynkiew ia kane ka phlim ka ban sa pynmih kata ka Good Newwz.
Dei hapdeng jong kane ka show ba ka Kareena ka la pyni ia ki shijur ki shohshkor ba la shna da u piat.
La ithuh shai, ba ka Bollywood diva kam da itynnad bha ia ki.
Wat la katta, u Akshay u sngew ba ka lok jong u ka Twinkle Khanna  kan itynnad ia ki bad u la wanrah ia ki sha iing.
Balei da ki shohshkor piat? Te, namar ka jingrem dor ka jong u piat ha kane ka aiom, te ki kamkai ruh kin long beit ia u piat.
La iohi ruh ha ki internet  kum ha ki video TikTok ba ki briew ki ai sngewbha ia ki nongiathoh da u piat namar ka jingrem kaba la palat pud ka jong u piat.
U Akshay u la shu bunkam ha ka ban pynkiew ia ka phlim Good Newwz, kaba yn sa iohi ryngkat bad ka Kareena, ha kaba da ki snem kine arngut kim shym la ak phlim shuh.
Ka phlim kaba ki iatreilang ha ka sien kaba khatduh ka dei ka phlim Kambakkht Ishq ha u snem 2009.
Ha ka Good Newwz, kine arngut ki ak kum ki shijur kiba pyrshang na ka bynta I khyllung.
Ki phlim u Akshay ki long kum ka  Laxmmi     Bomb, Sooryavanshi bad ka phlim history kata ka Prithviraj,  katba ka Kareena ka dang shooting ia ka phlim u Aamir Khan ka Laal Sing Chaddha ha Chandigarh.
Kan sa sdang ruh ban trei biang ryngkat bad u Karan Johar  ha kane ka snem kaba wan.
Shillong: Ka dorbar Jylla ba kyrpang bad kaba shi sngi, kan long ha ka 19tarik Nohprah 2019.
Katei ka dorbar, ka wan hadien ka jing ia pynbeit jong u myntri rangbah ka Jylla, U Conrad K Sangma bad u lamphang dorbar, U bah Metbah Lyngdoh, ha ryngkat ba kiwei pat ki myntri jong kane ka sorkar synrop Meghalaya Democratic Alliance (MDA).
Ki lad khubor ki iathuh ba ka jing pynkhreh, ka la biang lut, na bynta ban pynlong ia katei ka dorbar kaba shisngi, kaba dei halor ka rai ban pyntrei kam da ka ain Inner Line Permit (ILP) ha ka Jylla bad kaba sah, ka long, sa tang ban ioh ia ka jing mynjur na U Lat ka Jylla, ba un soi bad pynthikna ia katei ka tarik shong dorbar.
Shillong: U Bah PT Sawkmie, MLA jong ka seng Congress, ula pynpaw ba ka seng congress, ka dawa   ban pyntrei kam noh da ka ILP ha Meghalaya.
“Mynta kam dei ka por ban ia sngew pher ‘party’ ne seng bha lang, ngi dei ban ia tylli ban ioh beit da ka ILP" lah bynrap u bah PT Sawkmie.
U bah process u lah ong ruh na ka liang ka seng congress ka pdiang ka ka jing dawa ki sengbhalang ban pynlong da ka ‘Special Session’ na ka bynta ban shim da ka ‘resolution’ ban pyn treikam noh da ka ILP ha Meghalaya baroh kawei.
Haba kylli shaphang ka jing kam u Dr.
Mukul Sangma ba ka ILP kam iarap ban tehlakam ia ka jing wan rung khlep ki poiwir, u bah Process T Sawkmie u la ong ba ka thong jong ka seng ka dei beit ban pynioh ILP ha meghalaya bad ia kiwei ki lad iada na ka jing wan rung ki poiwir sah ia kren yn da lah ioh ia ka ILP.
U bah PT Sawkmie u lah kubur ia kane hadien ba u la wan peit bad ai mynsiem ia ki ba shah sumar ha Civil Hospital Shillong hadien ka jing mynsaw ha ka por ba ia tynjuh bor ba ki pulit ha khmat ka ing u lat ka jylla mynnin ka sngi.
U bah Process u la pynrem jur ia ki pulit ki ba pyndonkam da ki bom pynsat khmat bad bom da ki lathi khamtam ia ki long kmie.
Shillong: Ka khubor ba la phah na ophis jong ka Superintendent of Police, East Khasi Hills, ka iathuh ba ha ka jingjia hynnin ka sngi, u don uwei u briew uba shitom kham jur bad ka daw ka long namar ba u hap na jrong bad la imat, kumba u leit hap ha ki nar kynroh bad kitei ki nar, ki leit dei ha ka kpoh jongu bad ka jinglap jong ki doktor, ka long ba ym dei satia ba u mynsaw na ka jingdei kuli.
La pynshai ba kam don kano kano ka jing pyndonkam kuli, hynrei la pyndonkam da ki lathi bad ki tiar siat pynsat khmat.
La maham ruh ba ki pulit, ki dang wad ia kito kiba pyn sa phriang ia ki khubor lamler bad ban pynhap ha ki kyndon ain, ong shuh ka khubor na ka  kong CA Lyngwa, Superintendent of Police, East Khasi Hills.
Hynnin ka sngi, la iathuh ba ki don haduh 63ngut eiei kiba mynsaw bad kiba shah sumar ha Civil Hospital, hadien ka jing ia lymbub bad shah bom lathi ha ki pulit hajan Raj Bhavan, ha ka jingleit tur jong ki dkhot ka CoMSO sha katei ka jaka sah jong U Lat.
Shillong: Ka District Magistrate, East Khasi Hills District, ka la pynmih ia ka hukum mynta ka sngi, ba la pyn jynsur ia ka korphiw ha ki bynta jong ka Lumdiengjri Police Station bad ka  Sadar Police Station lem bad kiwei de ki jaka ba hap hapoh jongki, naduh ka por 10baje mynstep haduh ka por 7baje shibit janmiet.
Ka korphiw kan sdang trei kam biang hadien ka 7baje janmiet bad haduh ban da pynbeit da kumwei pat, ong ka kyrwoh sorkar ba la phah da ka   District Magistrate, East Khasi Hills, Shillong.
Bah RM ShabongHaba ka wan ka saw ka sian, kaba kum kane halor ka mat jong ka CAB, ka ILP, ka NRC bad kiwei kiwei ki ain, ngi ia sdang kyndit bynriew, hynrei kine ki jing kyndit bynriew, ki dei kiba tang shipor bad ngi hap  ban sngewthuh ba kiba thaw ia kane ka ain, kim dei ki nongdie sha, ki nongdie momo, ki mahajon dewiong, ki draibar trok,  hynrei ki dei ki nongthaw ain, kiba don ha ki ar tylli ki dorbar bah jong ka India bad kitei ki dei ka Lok Sabbha bad ka Rajya Sabbha.
Ngi don lai ngut ki dkhot mynta sha kitei ar tylli ki dorbar bad kitei kin leh aiu, ha khmat ki hajar ngut kiwei pat kiba don ha kat katei ka dorbar kaba heh tam jong ka India.
Ki don kiba kynnoh bad kiba wad daw ia ka Agatha Sangma, hynrei ka la leh bad ka la kren ia kaei kaba don ha ka dohnud jongka, ha kaba ngi la shim tang ia kaei kaba ka thep vote bad ngi prie noh, ia kaei kaba ka kren ban pyllait ia ka CAB na ka thain shatei lam mihngi; hynrei ka jing kylli, ka long la ki arngut kiwei pat ki dkhot, ki la kren aiu bad ki pynmih da ka sur, kaba kumno bad na kitei ruh, ngi dei ban ia tip lang baroh, namar ba kitei ruh ki don ia kajuh ka bor bad ki dei toi ban kham ih ka sur jongki, namar ki don ha ka liang pyrshah.
Katei ka la biang, hynrei ka mat, kaba ngi dei ban iakren  hangne, ka long ba haba ki mih kum kine ki ain kiba takra shi katdei, ka shat ka jingmut jing pyrkhat jongngi, la ngi jied ne em ia ki nongmihkhmat kiba stad ban leit sha ki dorbar District Council, sha ki dorbar Jylla bad sha ka Parliament ruh kumjuh.
Peit nuksa ba u kren U P Chidambaram, U Kapil Sibal, U Manish Tiwari, U Derek O’brien, ka  Mahua Moitra, U Manmohan Singh bad sa shibun kiwei pat bad kumno ngi iohi ba ki tyllun ia ka sobjek jong ka jingiakren jongki halor ka mat jong ka Citizenship Amendment Bill (CAB), kaba pyn pei phang bad pynpeit mat ia ka Ri India baroh kawei, hynrei ka jingeh ka long ba ki don da ki spah ngut kiwei pat kiba tang ban ang ia ka shyntur ruh kim lait ang satia bad kumta u shu brut U Amit Shah bad U Narendra Modi, lyngba ki ain kiba ki sngew iahap halade.
Kynmaw ko para Ri, ba phim lah ban phet rieh ialade na ka ain, hynrei ka ain, kan wad iaphi sak, wat haduh ba phin da poi ha thliew jingtep ruh kam salia bad ki jingjia ha kine ki sngi, ki long, ba ngi donkam ia ki nongmihkhmat kiba proh jabieng ban iada ia ka jaitbynriew.
U Chief Economic Adviser barim jong ka sorkar India, U Arvind Subramanian, ula pynsngew ba ka jingkhein jingdiah, kaba paw halor ka jinglut jingsep ha India, ka dei kaba i triem shi katdei bad ha ka kyntien jong U Subramaniam, u ong ba kan don ka jinghiar ba shyrkhei ka ioh ka kot.
“Kane kam dei shuh tang ka jinghiar kaba malu mala, hynrei kan dei ka jinghiar kaba jur shi katdei ia ka ioh ka kot lane ka dei kaba yn khot ba ka don ha ka  intensive care unit," ong U Subramanian, haba ai jingthoh na bynta ka  Harvard University’s Centre for International Development.
U Subramaniam, u iathuh ba ka jingbei pisa, ha ki snem 2004-11, ha ki kompeni bapher, ka la kylla sniew noh, ha kaba ki kompeni kim lah ban siew bad ki kylla long ki ram kiba sahkut noh ha ki Bank bad nangta, u iathuh shuh shuh ba ka jing pynduh pisa  ka la pynlong ia ki kompeni bapher ki pyniaid ia ka pisa jongki, da kaba ki leit thep sha Bank bad don ruh shibun kiba pyndonkam noh, ha kaba thied iing thied jaka bad ha u snem 2017-18, la lap ba ka pisa kaba sahkut ha ka jingdie bad thied iing, ka poi sha ka  T.
5,00,000 klur.
Ka jinghiar ka ioh ka kot ha kine ki sngi, la iohi, ba kan nang bad nang hiar shuh shuh, na kaba long mynta 4.
5 percent jong ka GDP, ha ka bynta kaba ar jong u snem  2019-20 bad la shim ba ki dak ki shin ki kdew, kumba kan lah ban ia syriem ia kaei kaba la jia ha u snem 1991, kaba dei ka por ba ka ioh ka kot jong ka India, ka la pynkhlem rain ha khmat ka pyrthei hi baroh kawei.
Shillong:  Ka synjuk ki nong syn shar shnong ka Bri u (SNSBH) ka pynpaw ka jingsngewkhia kaba jur halor ka jingpass ia ka CAB na ki ar tylli ki iing jong ka Parliament bad pynlong ain ia kane da kaba ioh ia ka jingmynjur na u President jong ka ri India u Ramnath Kovind.
Ka CAB kaba la ieng pyrshah da ka kynhun ki rit paid na kylleng ka North East India kaba i kum ka kam leh isynei na ka bynta ki para mynsiem, hynrei ka ain kaba la buh hakhmat da ka sorkar kmie ban pynlong ki nongshong shnong ba pura ia kine ki rit paid kiba la shah leh thombor ha ki ri jong ki, khlem da pyrkhat pat ia ki jingeh ki ban ktah ia ki trai shnong jong kane ka thain North East hi baroh kawei.
Ka jingtyrwa ban yn ym pyntreikam ia ka CAB ha ki katto katne ki bynta jong ka ri ka pyni shai ba ka sorkar ka don ban ai ka jingshakri kaba rit eh ia ki paid jong ka thain North East namar ka jingpyllait ia ka CAB ha ki katto katne ki bynta kam don jingmut bad kam wanrah kano kano ka jingteh lakam ia ka jingwan rung ki mynder.
Ki trai jaka jong ka Meghalaya ki la hap ban mad ki jingjynjar naduh ba la pynrung ia ka 6th Scheduled hapoh ka constitution jong ka India.
Naduh ki por ba ka Meghalaya ka don hapoh ka jingsynshar jong ka Assam bad wat hadien ba la ioh la ka jong ka jylla shibun ki jingiaum snam ki ju jia kum ka jingialeh pyrshah ban khang lad ia ka jingwan rung tuh jong ki mynder kaba ki trai ka bri u Hynniew trep ki la ju mad.
Kumta ka 6th Scheduled kumba ka long mynta kam don bor ei ei ban iada na ka jingwan rung kyrthep jong ki mynder bad ban iada ia ki trai shnong jong ka jylla.
Ka SNSBH ka tip thikna ba kumno ki trai jaka jong kiwei pat ki jaidbynriew ha ki jylla ba marjan jong ka North East ki kylla long rit paid ha la ka jong ka bri namar ka jingioh rung kyrthep jong ki mynder kaba ngi lah ban shim nuksa na ka jylla Tripura.
Namarkata ka SNSBH kaba long shi bynta na ki khlieh synshar jong ki shnong ha kylleng ka bri u Hynniew Trep jong ka Meghalaya ka sngew ba ka por ka la kyrkieh eh ba ka sorkar India ka dei ban  leh ia kaei kaba ka la dep kular bad ban ai ka jingiada ia ki trai shnong jong ka thain North East hi baroh kawei kumba la kular da u Union Home Minister ha ki ar tylli ki iing dorbar thaw ain jong ka India da kaba ong ban yn ym pyntreikam ia ka CAB ha baroh kawei ka thain jong ka North East India kynthup ruh ia ka Assam.
Ka  long ruh kaba donkam ym tang ban pyllait ia ki jaka kiba hap hapoh ka 6th Scheduled na ka ain jong ka CAB hynrei ban pyntreikam ruh ia ka ILP kaba long ka jingiada kaba shisha na ka bynta ki trai  muluk trai jaka jong ka Meghalaya.
Ka SNSBH ka pynpaw ruh ka jingbynniaw ia ka jingkyrshan jong ka MP na Meghalaya ka Agatha Sangma ia ka CAB sha ka Lok Sabha kaba long pyrshah ia ka jingiakut kaba la phah sha u Union Home Minister bad ba la soi da ki nongbah khlieh jong ka Meghalaya ha kaba ka sorkar MDA ka la long ruh kawei na ki kynhun.
Ka synjuk ka sngew ba ka la shah shet kylla ha ka jingleh jong kane ka MP.
Ka la paw ruh ba ka jingleh jong ka MP ka long kaba la thmu lypa bad ba la don ka jingiapynbeit bad ka sorkar jylla namar kata ka long kaba dei ia ka sorkar jylla bad ka MP ban wan shakhmat bad pynshai ia ka daw ba ki la ieng pyrshah ia ki jingiakut ba ka phah sha u Union Home Minister u Amit Shah.
Ka SNSBH kam ju poi pyrkhat ba ka sorkar jylla bad ka sorkar kmie ha kine ki sngi kin phai da lyngkdong na ka bynta ka jingbha jong ki paid jong ka jylla bad khamtam ia kane ka thain hi baroh kawei.
Na ka bynta ka jingbha jong ki trai muluk trai jaka, kum ki nongshong shnong kiba don ia ka jingkit khlieh ngi kyrmen ba sorkar jylla bad ka sorkar kmie kan weng ia kane ka ain ha shuwa ba yn pynkup bor ia ka.
Ka SNSBH ka kyntu ia baroh ki nongiakhih kiba don ia ka jingkit khlieh na ka bynta ka ri bad ka jait bynriew ban ym shim kino kino ki lynti da kaba ia um snam ha ka jingiaieng pyrshah ia ka CAB.
Shillong:Myn hynnin ka sngi da ki phew hajar ngut ki paidbah kynthei bad shynrang kila iamih paidbah ban iashim bynta ha ka jingiaid paidbah na Motphran sha iing sah u Lat ha AG, Shillong.
Ia kane ka jingiaid paidbah la ialam da ka Confederation of Meghalaya Social Organisation (CoMSO) ba la iasnoh kti lang ki nong ialam seng sain pyrthei ruh kumjuh.
Ha ka jingshisha, ka bor synshar district ka la pynjari korphiw (curfew) ha ka thain Motphran, Khyndai, Jaiaw, Mawkhar, Umsohsun, Riatsamthiah, Lama Villa, Mawprem, Keating Road, Polo, Cantonment, Mawlonghat, naduh 10 baje hynnin mynmiet hynrei mynta mynstep, la ioh jingtip ba la pynhiar noh sha ka korphiw sha ka por mynmiet bad la pynlait ha ka por mynsngi.
Ia ka jingiaid paid bah la pynlong na Motphran shaduh ka iing sah u Lat ban pynbor ia u Lat ka jylla ban soi noh mardor ia ka Ordinance ka Meghalaya Residents Safety and Security Act 2019, haduh ban da ioh ia ka Inner Line Permit (ILP) kaba pura na ka sorkar pdeng.
Ka Ordinance ka MRSSA kan iasyriem kum ka Inner Line Permit (ILP) khnang ban tehlakam ia ka jingwan rung ki briew nabar sha kane ka jylla.
Ka jingiaid kjat ryngkat ki lama, ki plakad, ki jingthoh la sdang na Motphran sha Lum Surbe sha Rhino, Civil Hospital, sha IGP bad haduh AG kaba dei ka jaka sah u Lat u Tathagata Roy.
Ka bor synshar district kam shym la shah ia ka CoMSO ban iaid na Khyndai Lad namar ba ioh kan mih ka jingkulmar.
Shwa ban iaid, la pynlong ia ka jingialang ha Motphran ba la pyniaid da u nongialam ka CoMSO bah Donboklang Kharlyngdoh, ba la ioh ka jingkren na ki riew rangbah, ki longkmie ruh kiba la pynpaw ba ka jingiaid paidbah bad ka jingiakhih ka long ban dawa ba u Lat ka jylla u dei ban soi noh ia ka Ordinance ka MRSSA 2019 khlem pynslem ban iada ia ka jylla na ka jingwan ki briew tad haduh ban da ioh ia ka ILP kaba pura na ka sorkar pdeng.
Hadien ba la poi ha AG, ki paidbah kila pynpra ia ka jingker lain ki pulit ban tur kham shajan ba khyrdop u Lat bad hangne, la pynlong ia ka jingiakren na ki nongialam ki sengbhalang kiba don ha ka CoMSO.
Baroh ki nongkren na ki sengbhalang na Jaintia Hills, na Garo Hills, na Ri-Bhoi district bad na West Khasi Hills, kila pynrem jur ia u Lat uba la pynslem ban soi ia ka Ordinance ka MRSSA.
Kila pynrem jur ia ka sorkar BJP ba ialam u myntri rangbahduh ka ri u Nerendra Modi, u myntri tnad kam pohiing u Amit Shah, kiba la pynlong ain ia ka Citizenship Amendment Bill (CAB) kaba la ailad ia ki phetwir bym dei Muslim na Bangladesh, Pakistan bad Afghanistan kiba wan sha India shwa ka 31 tarik Nohprah 2014, ban long nongshong shnong ka India.
Kila dawa ba ka sorkar pdeng ba ialam ka BJP, ka dei ban pynbna ba ka Eastern Bengal Frontier Regulation Act 1873 ne ka Inner Line Permit (ILP) kan treikam noh mardor ha Meghalaya kumba ka la ai ia ka Manipur.
Kila pynbna ruh ba haduh ban da ioh ia ka ILP, ka jingiakhih kan nym shong thait bad ki paidbah ki dei ban ieng ryntih.
Kila pynrem jur ia ka NPP khamtam ia ka Agatha K Sangma hadien ba ka la kyrshan ia ka CAB ha ka jingkren jongka ha Parliament bad kila kynnoh ba ka dei ka ksiang ka ka BJP kaban wanrah ia ka CAB.
Katba ka jingialang ka dang iaid, ka kali ka Nehru Yuva Kendra (NYK) ka sorkar India kaba buh ha phyllaw ka Youth Hostel Association of India (YHAI), ka la kem ding bad la suba jur ba la don kiba thang ia ka.
Jowai:  Ka jing iakhih pyrshah CAB ha thain jaintia Hills ka la nang sawa jur hadien ba ki nong shim kabu ki lah thang ia ka ophis MTC ha Jowai.
Ki runar ki lah thang taiar ha kylleng ka Jaintia Hills ban khanglad ia ka leit ka wan jong ki briew.
Myn shi sngi mynmiet ha ka por kum ba 12 baje shiteng la suba ba ki briew bym ithuh durkhmat ki lah thang ia ophis treikam jong ka Meghalaya Transport Corporation (MTC) ha Jowai bad ia ka kudam ba buh tiar lyngkhot lyngkhai ha Ladthadlaboh hajan ka Rymbai Gas Agency.
Ka ding ka lah bam duh ia ka ophis bad ia ki dukan barit ki ba don marjan bad ka MTC.
Ka don ruh ka jing wiang ding ia ka ‘Toll Gate’ ha Ialong  hynrei lyngba ka jing kloi ki nongtrei ban tem ia ka ding ka Toll Gate ka khlem shah pynjulor ha ka ding.
Shillong: Myn hynnin ka sngi u lat ka jylla Meghalaya u Tathagata Roy u la ong ba ki briew ki ba pyrshah ia ka jing iapher jing mut ha ka synshar paidbah ki dei ban leit sha North Korea.
Ia kine ki kyntien u lah pynmih hapoh ka ‘twitter’ ha shwa ki nong iakhih pyrshah CAB kin poi ha khyrdop ing jong u.
Pynrem SSSS ia ka jingbeh u GovernorKa SSSS-Seng kmie ka pynrem jur ia ka jing kren laplah u Governor ka Meghalaya da ka ba ong “Lada ym kwah ia ka CAB, leit sah noh sha North Korea" Ka jingkren u Lat ka jylla ka pynmong ia ka dohnud.
Ka SSSS ka phah ia ka khubor pyrshah sha u Tagatha Roy bad dawa ba un nym sah shuh ha pdeng Sor ka ba long ka khyndew ka shyiap ka Bri u Hynniewtrep Hynniewtrep Skum.
Ka SSSS ka kyntu ruh ia ka Sorkar ban buh ka jingdawa ban weng noh ia u na ka jylla.
Shillong: Ki nongialam jong ka kynhun sorkar  Meghalaya Democratic Alliance (MDA), ba la ialam da U Conrad K Sangma, myntri rangbah ka Jylla, ki la ia kynduh ia U Amit Shah, myntri kam poh iing ka sorkar India, hynne shiteng synnia (lane ha ka por 12.
30 mynstep).
Kito kiba don lang ha katei ka jingleit ki long U bah Metbah Lyngdoh, President ka UDP, Bah  Prestone Tynsong, Dy.
CM (NPP), Bah A.
L.
Hek, nongialam ka seng BJP, Bah Banteidor Lyngdoh, President, PDF, Ma S.
Dhar (NPP), Bah Hamlet Dohling, Working President, PDF, Bah Samlin Malngiang, Chief Organiser, HSPDP, U Saleng A Sangma, (NCP), Bah Lambor Malngiang (IND), U Thomas A Sangma (NPP).
Ha katei ka jingleit ia kynduh kitei ki nongialam, ki dawa ia u myntri kam poh iing, ba un pyntrei kam noh da ka ain  Inner Line Permit (ILP) ha Meghalaya.
La iathuh ruh ia u myntri kam poh iing, halor ka jingduna ki marbam mardih ha ka Jylla, namar ka jingthut ka shongsuk shongsain ha Assam.
Ha kawei pat ka khubor, la iathuh ba ka sorkar Jylla, ka la rai ban khot ia ka dorbar ba kyrpang kaba shi sngi jong ka dorbar Jylla, na ka bynta ban wan rah ia ka mat ban dawa ban pyntrei kam ia ka ain Inner Line Permit (ILP) ha ka Jylla Meghalaya.
Shillong: Da ki phew hajar tuid ki paidbah ha ka jing leit tur ka CoMSO ha ing u lat ka jylla Meghalaya.
Ki paidbah ki ba la poi na kylleng ka jylla Meghalaya ha ka jing ia lam u Chairman ka CoMSO u bah Robertjune Kharjarin ki la pyrshang ban tur ha khyrdop ing jong u lat.
Hadien ka jing ia tynjuh bor bad ki pulit don napdeng ki nong ia khih ki lah poi haduh ka khyrdop ing jong u lat bad dei ha kane ka por ki pulit ki lah sdang ban bom lathi bad kawang lyer pynsat khmat ban pynpra ia ki paitbah bad ki paidbah ki lah sdang ban phet krad na katei ka jaka.
Lah ban iohi ba ha ka por ba ki paidbah ki sdang ban ia phet ban lait ka jing shah bom lathi ha ki pulit ka lah don ruh ka jing ia iuh para briew bad kane ka la wanrah ia ka jing mynsaw briew.
Kat kum ka jing tip na Civil Hospital Shillong lah don kumba 63 ngut kiba mynsaw ki ba kynthup ia 23 ngut ki longkmie.
Na  pdeng kiba mynsaw 10 ngut ki lah kham mynsaw jur bad 5 ngut ki ba dang shsh sumar hapoh hospital namar ka jing mynsaw ka kah jur.
Shillong: U myntri rangbah ka jylla Meghalaya u Conrad K.
Sangma mynta ka sngi u lah ia lum lang ia baroh ki myntri jong ka jylla ha Delhi ban iathir halor ka jing mih ka jing klumar ha nongbah Shillong bad jylla hi baroh kawei.
Ha kane ka jing ialang ba kyrkieh u myntri ka jylla u lah kyntu ia ka sorkar Meghalaya ba ka dei ban nym pynkhut ia ki nong leit nong wan jong ki paidbah bad ki wan wan jngoh kai ha ka jylla.
Lyngba ka kyrwoh u myntri rangbah ka jylla, ka sorkar Meghalaya ka lah pynbiang ia ki phone number khnang ba ki briew ba shim jynjar ki lah ban phone ban ioh jing iarap.
Ka sorkar Meghalaya ka lah pynbiang ruh ia ki ‘helicopter service’ na Shillong sha Guwahati lai sien shi sngi.
Ka kad liengsuin ruh kan treikam naduh lashai ban pynbiang ia ki nong leit nong wan ki ba sahkut ha Kolkata.
Ki helpline numbers ba lah pynbiang da ka sorkar Meghalaya ki long 7640908749/ 9854028087/ 0364-222855, 2227050, 9774618462).
Shillong:Ki seng Khasi Student Union (KSU), Federation of Khasi Jaintia and Garo People (FKJGP), Ri-bhoi Youth Federation (RNYF) bad ka Hynniewtrep National Youth Front (HNYF) ki la dawa na ka sorkar Meghalaya ban khot noh da ka ‘dorbar ba kyrpang’ ban pynlong ka jing iathir jing mut halor ka ILP ha Meghalaya.
U President jong ka FKJGP u bah W.
Rani u lah ong ba kin buh por ia ka sorkar Meghalaya tang haduh 19 tarik Nohprah ban khot ia ka ‘Special Session’ bad lada ka sorkar kam pynbeit ia ka tarik na ka bynta ka ‘Special Session’ ki saw seng kin buh tarik hi ban khot ia ka ‘Special Session’.
“Ngin sa leit shaw hi ia baroh ki MLA jong ka Meghalaya khnang ba kin poi sha ka ing thawain ka jylla, lada ka sorkar Meghalaya kam buh ia ka tarik na ka bynta ka special session" lah bynrap u bah Rani.
Ki saw seng ki lah byrthen ruh ba ha kane ka ‘special session’ ka sorkar Meghalaya ka dei ban pynmih syndon da ka ‘Resolution’ ban dawa na ka sorkar India ban ai da ka ILP ha Meghalaya.
U president ka seng KSU u bah L.
Marngar u la ong ba lada ka sorkar Meghalaya ka kwah ba ka jing iakhih kan jai jai noh ka dei ban shim noh da ka ‘resolution’ ban pyntrei kam da ka ILP ha Meghalaya.
Ha ba kylli shaphang ka jing mih ki jing klumar mynnin ka sngi u president ka KSU u lah ong ba ka sorkar ka dei ban kit khlieh hi namar ki paitbah ki lah bitar palat ia ka sorkar Meghalaya kham tam ia ka jing kyrshan ka Agatha Sangma ia ka CAB ha ing thaw ain ka ri India.
U Amit Shah, myntri kam poh iing ka India, ula pynpep noh ia ka jingleit jongu sha ka prokram jong ka North East Police Acadamy (NEPA), ha Lad Umsaw, Shillong.
U Shah,  un pynlut por noh sha ka jingleit sha Jharkhand lashai bad ha ka Lah Sngi U Blei, ong ka khubor.
Ha kawei pat ka khubor, U Arabinda Rajkhowa, nongialam ka ULFA, kaba iakren iasuk mynta bad ka sorkar, ula kren paidbah, ha ka jingialang jong ka AASU, mynta ka sngi bad ula kren shai, ba na ka liang jong ka ULFA, kan nym ailad satia ban pynurlong ia katei ka ain ha Assam.
“Katei ka ain, ka thmu ban thombor ia u paidlang trai shnong jong ka Assam bad ngin nym shah ba kan trei kam ha kane ka Jylla, da kumno kumno ruh" ong U Rajkhowa.
U paidlang ka Jylla, ula ia khun naduh u snem 1979 bad ngin iai iakhun ia kino kino ki bor, kiba thmu ban pynjot ia ka ri baieid jongngi" ula ong.
Ka kynhun samla jong ka seng DMK, ki ia mih paidbah mynta ka step ban pyrshah ia ka ain Citizenship Amendment Bill (CAB) ha Chennai.
La ialam ia katei ka jingiaid paidbah, da U Udhayanidhi Stalin, uba dei u nongialam jong ka shnat samla jong ka seng DMK.
Na ka liang ka America, ka la pynsngew sha ka India, ba kam dei ban ktah ia ka hok ki rit paid ha ka Ri, hynrei ba kan pynneh ia ka nongrim jong ka synshar paidbah kaba ai laitluid ia ka jingngeit niam, kumba la buh ha ki kyndon jong ka riti synshar ri jong katei ka ri.
“Ngi dang buddien bha halor ki jingjia kiba iadei bad ka  Citizenship Amendment Bill.
Ka jing niew burom ia ki niam bapher, ka jing ithuh ia ka juh ka hok ia ki nongshong shnong, ki dei kiba kongsan ha ka synshar paidbah jong ka India bad ka America" ong u nongkren jong ka tnat kam bar ri, ka America hynnin ka sngi.
Kiwei ki lad khubor, ki iathuh ba ki pulit Assam, ki la kem ia U Akhil Gogoi, uba dei u nongialam jong ka Krishak Mukti Sangram Samiti (KMSS), na kawei ka iing ha Jorhat, hynnin janmiet.
Haduh mynta, ym pat shym la pynngat satia ia u ha kano kano ka kyndon, hynrei la kem kum ka jing mana lypa, halor ka jing pynlong jing iakhih jongu, pyrshah ia ka  Citizenship (Amendment) Bill (CAB), ong ki lad khubor.
Shillong: Ki lad khubor, ba dang shu ioh lum, ki iathuh ba ki bor District, ki la pynjynsur ia ka korphiw naduh ka por 10baje mynta ka sngi, haduh ka por 10baje mynta ka miet, ong ka khubor.
Editor Badonburom, Kane ka dei ka jingthoh bakhadduh eh jong nga sngewbha pyllait kumba ka long.
Khublei shibun ia ki jingiatrei lang jong phi baroh naduh ka snem 1978 haduh munta 2019.
Khublei.
H.
S.
Shylla                                         KA JINGTIM LANE KA JINGKYRKHU NA KA CABDa ka jingsngewkhia ka bakhraw nga pynmih ia kane ka jingthoh – KA JINGTIM LANE KA JINGKYRKHU NA KA CAB.
Ba kan long Ain ka CAB nga la kren da kaba shai kdar ha jingialang kaba la long ha Madan Student ha kaba ki Samla ki la khot ia nga ruh ban kren wat la ka la long pyrshah ia ka jing-thmu jong ki, namar ngam lah ban shu ia jngi lang ha ka juh ka sur haba nga la tip kaei ka ban jia.
Mynta, ba ka Lok Sabha, Raja Sabha, kata, ka Parliament baroh kawei ka la dep mynjur, bad shuh shuh ba u President ka Ri India u la soi ia ka CAB, kam dei shuh mynta ka CAB hynrei ka CAA (Citizenship Amend-ment Act), kumta, ka jingiakhih ha surok kam don jingmut shuh, ka la dei sa ka jingiatai ha Supreme Court badonburom.
Kumba, nga la kdew ba ka lynti ka dei beit ban ioh da ka ILP, ym dei tang ba shu kren tang da ka ktien hynrei la thaw ruh da ka Bill KHAD (As Adapted from the Bengal Eastern Frontier Regulation, 1873) Regulation, 2018.
Kane ka Bengal Eastern Frontier Regulation, 1873 kam don ha kano kano ruh ka Paragraph jong ka Sixth Schedule jong ka Constitution ka India, hynrei da ka bor ba la pynkup ia u Governor mynba ym pat shim la don uwei ruh u MDC ha ka snem 1952, kata, katkum ka Paragraph 19 (1) (b) bad (3) jong ka Sixth Schedule, u Governor Jairamdas Doulatram ha ka 22 tarik April, 1952 u la thaw ia kane ka Regulation – THE UNITED KHASI-JAINTIA HILLS DISTRICT (APPLICATION OF LAWS) REGULATION, 1952 – bad phah sha u President ka Ri India, u (L) Rajendra Prasad, kata, katkum ka kyndon jong ka sub-paragraph (3) jong ka Paragraph 19, ba dei ban ioh ia ka jingmynjur (approval) jong u President ka Ri India; bad tang ha ka 3 tarik May, 1952, u President u la ai ia ka jingmynjur jong u, bad kumta ka la long ka Ain kaba khlain hapoh ka Sixth Schedule.
Ha kane ka Ain kaba u Governor u thaw, kam don kawei ruh ka Ain thymmai, namar ka dei ka jingjied jong u Governor ia ki 225 tylli  ki Ain na pdeng ki ain kiba bun bah kiba la don ha Ri India ba kin (225 tylli) long ki Ain kiba yn lah ban pyntreikam ha ki jaka baroh jong ka United Khasi-Jaintia Hills District.
Kito ki bym tip ia kane ka Ain (THE UNITED KHASI-JAINTIA HILLS DISTRICT (APPLICATION OF LAWS) REGULATION, 1952) ki sngewthamula haba ki iohsngew ba ka KHADC ka thaw ain halor ka ILP, ka dei kane kaba ka don ka jing ong – I JINGTIP BARIT I LONG IBA MYNSAW (A LITTLE KNOWLEDGE IS VERY DANGEROUS).
Ia kane ka Bill – KHAD (As Adapted from the Bengal Eastern Frontier Regulation, 1873) Regulation, 2018 la phah sha u Governor ha ka 31 tarik October, 2018, ha ka jingshisha ka la dei tangba u Governor un Pynbna (Notify) ia ka traik bad ki jaka ba ka ILP kan treikam namar u Governor u la dep soi ha ka 22 tarik April, 1952 bad la mynjur (approve) u President ka Ri India ha ka 3 tarik May, 1952.
Hynrei namar ba la pynslem, kum u CEM ka KHADC bad u Secretary ka EC ka KHADC ngi la thep (filed) ia ka mokotduma (petition) sha ka Supreme Court badonburom, hynrei namar la kut noh ka por jong nga kum u CEM, ka kam ka la sah shiteng ha Supreme Court namar ka Executive Committee kaba hadien ka khlem buddien ia kane ka kam.
Dei ha une u CEM uba thymmai mynta Bah Latiplang Kharkongor ba la pynkhie im biang ia kane ka kam, da kaba ki la pynkhreh ban phah ia ka jingsiew ia ki Lawyers ha Supreme Court, bad ban phah ruh ia ka Affidavit sa shisien na u Secretary ka EC.
Kaba sngewsih ka long ba ki MDC ka JHADC ha kato ka por kim shim la snoh kti lang ban thaw ia ka – JHAD (As Adapted from the Bengal Eastern Frontier Regulation, 1873) Regulation – kumta ba kan long lang kumjuh ha baroh ar jaka.
Ha kaba ia dei bad ka GHADC te ngam don ei ei ban ong, namar ka kham jwat khyndiat ba la weng ia ka jingpyntreikam ia ka Bengal Eastern Frontier Regulation, 1873 naduh ka por jong ka Sorkar Bilat; nga ieh ba ki riewstad riew-shemphang jong ka Garo Hills kiba kham khraw ban ia ngi kumba ka long mynta ba kin peit kumno ka dei ban leh.
Kumta, na ka liang kumba nga kren ha Madan Sutdent kumta ruh nga la dep ha ki kam.
Hynrei, mynta ka wan ka jingpynbna na u Home Minister ka Sorkar India, u Amit Shah, ba ki Jylla Shatei Lam-mihngi (North Eastern States) kiba don ILP ki lait na ka CAB bad kumjuh ruh kiba don ia ka 6th Schedule.
Ngin jin da la long kiba donbok tam namar ngi don lang ka 6th Schedule bad ka ILP, hynrei mynta ngi don tang ka 6th Schedule khlem  ka ILP te ka long kumba theh um ha ka ruh syiar.
Kaba iap tam ia ngi ka dei ka Meghalaya Residents Safety and Security Act, 2016 kaba da thoh shai kdar “to facilitate entry" ha ka jaka “to restrict entry", kata, ba mynta ba la treikam ka CAB te la ia dei bha, ka bneng ha khyndew ia ki hynriew ki jaid niam ba la shah lehbein ha Bangladesh, Afganistan bad Pakistan kiba la dep rung bad don ha India haduh ka 31 December, 2014.
Halor kane ba ia ka MRSSA 2016 dei ban pynkylla (amend), lada ioh ILP ne khlem ioh ILP.
Khadduh, kane ka Sorkar Jylla ba la ialam khmat da u Conrad K.
Sangma, Chief Minister, ka la dei ban phah thaw kloi kloi ia ka Bill halor ka ILP bad khot ia ka Special Session jong ka Meghalaya Legislative Assembly SHI SNGI bad mynjur ia kane ka Bill ILP da baroh 60 ngut ki MLA namar ym don ba pyrshah shuh mynta wat uwei ruh; bad leit rah sha u Amit Shah, Home Minister Badonburom ban leh ia kaba donkam kumba la leh ia ka Manipur, namar kam long ban pynduh ILP ia ka Meghalaya marwei.
Ngi dei ruh ban tip ba katkum ka CAB, ki ban ioh myntoi na ka CAB ki dei tang kito kiba la rung sha India tang haduh ka 31 tarik December, 2014 bad ym shuh kiba wan hadien ka 31 tarik December, 2014, kiba kumta kita ki briew na Bangladesh, Afganistan, Pakistan ki la don lypa mynta hapoh Ri India bad bun na ki ruh kiba la don ki case ha ki Kashari bapher.
Kumta, kane ka CAB kan long ka jingkyrkhu ia ngi lada kum ha kane ka por, da ka Sorkar hi kumba leh ka Sorkalr Manipur, kan shna ia ka Bill halor ka ILP bad leit dawa ia ka jingmynjur na Delhi kuba la kdew haneng, kiba dang ap ban ai ia kaba ngi dei hok ban ioh.
U Prime Minister badonburom u Narendra Modi u dang kular shitrhem – NORTH EAST PEOPLE WILL BE PROTECTED.
Da ka ding, da ka snam, da ka iashoh iadat kam wan rah jingkyrkhu ia ka Jaidbynriew, u Blei na jrong U iohi iaphi kiba da leit khnang ban pom da ka wait iano iano tangba dei u dkhar, leit thang ia ka kali jongno jongno tang ban heh ia ka jingiakhih, nga tip ia kine ki buit barieh baroh, namarkata, lada ngi rwai na  khmat – KATBA DANG TIP LA U TRAI NONGTHAW, KO RI JONG NGA PHAN YM LONG MRAW – katba na shadien kohnguh ia u Soitan ban rah da ka wait, da ka petrol,  da ka um snam.
Kane ka  dei ka jingthoh kaba khadduh jong nga, ngan ym mih shuh, ngan  ym thoh ei ei shuh namar ngam ia hap ban iaid da kane ka lynti kaba yn long ka jingtim pynban ia ka jaidbynriew jong ngi namar u Blei U iohi kyndiang.
Lada nud ban shoh ban dat ka dei ia kita kein kiba khang ia ka ILP.
Balei ka CAB ka long ka jingkyrkhu ia ngi?Hato lada ia u mynder ri u wan hashwa jong ka 31 tarik U December ki ioh ia ka Citizenship hapoh ka thain kam ktah seh ia u ba bun ba lang haba u la wan da ki phew ki phew hajar? Hato ka dei shisha  seh ba kine ki briew na thain Bangladesh,Afghanistan bad Pakistan ki shah ban bien tang na ka daw ka niam?Lymda mih kane ka ishu jong ka CAB ka long kaba eh ban ioh ILP.
Kane ka dei ka jingkyrkhu.
Ka CAB mynta ka la long ka Act namar la soi u President ka Ri India.
Ia ngi ki Jylla North East kiba ILP lane ADC la pyllait.
Kam dei shuh ban ia pyrshah hynrei ban dawa beit ia kane ka Sorkar Jylla ban thaw ia ka ILP kum ka Manipur bad leit rah sha u Amit Shah, Home Minister ba un ai approval.
Nga ioh jingtip ba mynta 3.
00 pm u Chief Minister jong ngi un ia kynduh ia u Home Minister halor kane ka phang.
Ngi dei ban phai khmat sha ki MLA ba kin dawa ILP.
Dei ban tied thik tang na ba dei, ym dei ban tied ia u dkhar namar u Blei U iohi lane leit thang ia ka kali kaba ieng ha kyndon, lada ka wan tynrah khnang ia phi te namar ka jingdom ka iaid da kumwei.
Ym long lehkai ia ka kam jong ka jaidbynriew.
Shillong: Ka jingleit tur jong ka CoMSO, mynta ka nohsngi sha Raj Bhavan, ka la poi sha ka jing ia huri hura, haba ki don ki paidbah, kiba thmu ban leit rung beit beit sha Raj Bhavan.
Ha ka jingleit ba la ialam da U Bah Robertjune Kharjahrin, Chairman ka CoMSO, ki paidbah ki la tur beit sha ka khyrdop jong U Lat, ha ka por 3baje nohsngi eiei bad hangta, ki pulit ki sdang ban bom lathi bad kawang lyer pynsat khmat bad ha katei ka jing bom lathi bad siat lyer pynsatkhmat, ki don kiba shah bom bad ki don kiba phet krad na katei ka jaka bad ki don kiba la mynsaw, na ka jing dei kitei ki lyer sat khmat.
La iathuh ba ki don 40ngut kiba mynsaw, kiba dang shah sumar mynta ha Civil Hospital, Shillong.
La iathuh ruh ba ka don kawei ka kali Bolero, kaba shah thang hajan ophis ka BSNL.
Ka jing iakhih ka dang iai bteng haduh kane ka kynti kaba mynta, ha kaba ki don da ki bun hajar ngut kiba ia lum lymbung hajan ka Raj Bhavan bad ka jingmut, ka long ban dawa ia U Lat ba un soi noh ia ka ain jong ka sorkar India, ka Meghalaya Residential Safety and Security Act (MRSSA).
Ym shym la ioh khubor la U Lat u don ne em ha ka jaka sah jongu, tangba la sngewthuh ba ki nongialam jong ka CoMSO, kim shym la ia kynduh satia ia U Lat haduh kane ka por kaba mynta.
Ka Bangladesh, ka kren shai ba ym don satia mano mano ruh ba wan rung tuh sha India, hadien u snem 1971, katba U Amit Shah, myntri kam poh iing, u iai kam ba ki don bun bah ki khar Bangladesh, kiba rung beain na ki ri ba marjan sha India.
Hadien ka jing pep noh jong U AK Abdul Momen, myntri bar ri ban wan sha India, nangta sa U Asadurzzaman Khan, myntri kam poh iing jong ka Bangladesh ruh ula kyntait ban wan sha Shillong, wat la u dei ban wan donkam ialade.
Ha ka jingiakren bad ka  News18, U Khan, u iathuh ba ula sangeh noh ka jingwan sha India, namar ba ka shongsuk shongsain, ka sniew bha ha ka thain shatei lam mihngi.
Hynrei, halor ka jing kynnoh ba ki don kiba wan rung tuh sha India, ula ong “Ka dei tang ka nia thok suda".
Ha katei ka jingiakren,  U Khan, u ong shuh “Ym don mano mano na Bangladesh, kiba wan phet sha India, hadien u snem 1971 bad katei ka dei ka kam poh iing jong ka India bad ngim don eiei ruh em ban tuklar".
Nangta u ong shuh shuh ba ka Bangladesh, kam dei satia ka ri kaba duk ba ki briew kin phet noh sha India.
“Ka jingkiew ka roi ka par jongngi ka long  8.
15% ha u snem 2018-19.
Ka Gross Domestic Product (GDP), ka long 8.
13% bad ka jingioh jongngi shi met haba khein antad, ka long $ 2000.
Ong maphi, kumta yn don u nong Bangladesh, u ban leit sha India, haba ka jing ioh kamai ka kham bha shibun hangne, ban ia kaba leit sha India?"“Phin kyndit ban tip, ia ka kamai kaba ngi ai sha India, ha ka kam shang pyrthei, ka kam thied dawai, ka kam pule puthi bad katei ka long, namar ba ngi don ka kamai kajih kaba biang ialade.
Ngi nang ai kamai ia ka India, hynrei ki kynnoh ia ki khar Bangladesh, ba ki dei ki poiwir.
Nga kyrpad ia ki, ba kin nym im da ka jler bad ka thok, namar ba kan ktah ia ka jingiadei hapdeng ka India bad ka Bangladesh" kren pynkut u myntri kam poh iing ka Bangladesh.
New Delhi: U President Ram Nath Kovind, hynnin ka sngi, ula soi ia ka ain  Citizenship (Amendment) Bill, 2019 bad katei ka la long mynta ka ain kaba pura.
Katei ka ain, ka ailad ia ki Hindu bad kiwei ki jait niam, ba kin wan buhai shnong sha India, kiba don ha ki Ri kiba marjan.
Katei ka ain, ka la long kaba pura, namar la pynmih ruh ia ka ha ka gazettee jong ka sorkar India, hynnin ka sngi.
Dear Ma Editor,Na ka daw ba ka Mission Compound ruh ka ha ki jaka ba la pynjari ia ka Curfew ha, ngi pynbna ba ia ka Jingialang ba la pynbeit ban long lashai ha CD Hall, Mission Compound, Shillong ha ka por 2.
00 pm la pynsangeh noh.
Ngi kyrpad ia ka burom ba sbun jong phi ban pynmih lem ia katei ka jingpynban ha ka kot khubor jong phi.
Khublei shibun eh.
Sd/- A.
Nongrum, MLA.
Sd/- H.
S.
Shylla, Ex-MLA.
Sd/- Charlie J.
Rani.
Bah RM ShabongSngew sammut ban pyrkhat ba ki nongialam Congress, ki pyrshah ha kine ki sngi ia ka Citizenship Amendment Bill (CAB), kaba thew ban ailad ia ki Hindu bad kiwei ba kin wan buhai shnong sha India.
La iohi ha Parliament, ba ki nong ialam jongki, ki ia phalup tyngeh pyrshah ia ka sorkar BJP bad ha Shillong ruh ba ki sdang ia mih pyrthei ban iakren pyrshah ia ka sorkar synrop NPP, namar ba ka kylla ktien bad ailad ia katei ka ain, ba kan urlong ha Parliament.
Hynrei ka jingkylli hangne, ka long lada jia ba ka Parliament, kan ailad ia ka Agatha Sangma, ba kan thep vote pyrshah haduh shispah sien ruh, hynrei ka dang bun paid hi ka BJP ban pynlong ain ia ka CAB.
Ngin nym iakren hangne ia ka jylli jong ka India, hynrei to ngin iakren beit thik ia ka Meghalaya bad lada ka wan hangta, ngi kynmaw ia ka mukotduma, kaba da ki phew klur, ba la shah pyn ngat ki nongialam sengbhalang, ha ka sorkar Congress ha u snem 2013, namar ba ki iakhih ban dawa ILP bad ki mukotduma, kiba da phew tylli ba leit tah ha jingkhang ki nongialam sengbhalang bad nangta, ba la kem bad leit thwet ia ki nongialam sengbhalang da ki phew phew ngut bad ngim ju klet ia u paidlang dawa ILP, uba ialam ha Madan Student; hynrei ka jing dawa kam shym poi shaei shaei.
Ka jing dawa ILP, kam dei kaba thymmai, hynrei ka dei kaba la rim bha bad ka la sdang naduh ka por  jinglong nongialam U Bah Bull Lyngdoh ha ki snem 1987 bad ki sorkar kiba synshar ha ka Jylla, ki dei beit kiba la ialam da ka seng Congress, hynrei kat haduh ha kine ki sngi, ka ILP kam shym la urlong satia bad mynta pat, sa kaei kaba kin ia pyrshah CAB?Ka sorkar BJP, ka da triem palat ka janor pyrkhat jongka bad peit ba ka kyndat ia ka CAB na Mizoram, Nagaland, Manipur bad na ki jylla ba don ka Sixth Schedule bad katei ka pyni ba kane ka sorkar ka burom ia ka ILP bad ka burom ia ka Sixth Schedule, kaba ki nongialam jongngi, ki la iuh ha ki pohjat jongki ia kitei ki ain kiba la dei ban trei kam pura ha ka Jylla.
Mano ban mutdur ba ka Manipur, kan ioh ILP; hynrei ka jingshisha, ka long ba katei ka Jylla, ka la dep mynjur kham mynshwa bad ka jing dawa ka sahkut ha ka sorkar India, katba ka Meghalaya, kam pat ju dawa bad kumta kumno sha ka sorkar India, kan ai ILP.
Mynta ngim don lad, hynrei ngi hap ban snoh rdin tang ha i ain thohmut thohmut MRSSA.
Shillong:  Ka seng  Meghalaya People’s Labour Union (MPLU), ka la thoh sha u myntri kam poh ing ka ri India u Amit Shah ban pyntrei kam ia ka Inner Line Permit (ILP) bad ban pynkhlain shuh shuh ia ka ‘Sixth Schedule’ hapoh ka jylla.
Ha ka shithi, u President ka MPLU u bah Erwin K Syiem Sutnga u lah ong ba ka seng ha ka jing ialang jong ka Central Executive Committee ha ka 12 tarik Nohprah ka lah ia mynjur ban dawa beit na ka sorkar kmie ban pyntrei kam da ka ILP hapoh ka Meghalaya.
Ka seng ka lah dawa ruh na u myntri ka kam pohing u Amit Shah ban pyn khlain shuh shuh ia ka ‘Sixth Schedule’ khnang ba ka jylla kan ioh ki ain ki ba kham khlain ban teh lakakam ia ka jing wanrung khlep ki poiwir ha Meghalaya.
Kane ka jing dawa ka Meghalaya People’s Labour Union ka dei namar ka Rajya Sabha ka lah mynjur ia ka Citizenship Amendment Bill 2019.
Ha kane ka shithi ka seng ka lah kyntu ruh ia ka sorkar kmie ba kadei ban ain oh da ka ILP ia ka Meghalaya kumba ka ai ia ka Manipur.
Shillong:  Ka seng sain pyrthei ka Lok Janshakti Party (LJP) ka lah pynrem jur ia ka Sorkar India hadien ba ka Rajya Sabha ka lah mynjur ia ka Citizenship Amendment Bill 2019.
Lyngba kane ka shithi ka seng LJP ka lah pynpaw ruh ba ka Citizenship Amendment Bill (CAB) 2019 ka lah iaid lait ia ka hok ki rit paid na ka thain lam mih ngi bad ka ri baroh kawei namar ka CAB ka lah pynkhein ruh ia ka Article 14 jong ka Riti Synshar jong ka ri India.
Ka LJP ka lah kynnoh ruh ba kane ka CAB 2019 ka dei ka ain ban pyn ia phiah ia ki jaitbynriew jong ka ri India namar ka pdiang lut ia ki briew ba dei na ki niam bapher ba pher lait noh tang ia ki Muslims.
Ka seng ka lah pynpaw ruh ba ka sorkar kmie kam khein kor ia ka jing angnud ki briew ka thain lam mihngi da ka ba pyllait jubor ia ka CAB watla ki paitbah kane ka thain ki pyrshah jur ia ka CAB.
Ka seng lyngba ka shithi sha u National President u Chirag Paswan ban rah ia ka jing angud ki paitbah ka thain lam mih ngi ban pyndam noh ia ka CAB.
Shillong: Ka Meghalaya Pradesh Mahila Congress myn hynnin ka sngi ka la pynlong ia ka jing iaid rally naduh madan iew rynghep haduh ka ka jaka ieng kali ha Additional Secretariat ban pyrshah jur ia ka jing mynjur ka Rajya Sabha ia ka Citizenship Amendment Bill 2019.
Ha kane ka jing ia iaid rally la don ruh ka jing ia shim bynta da ka MLA ka Congress ka kong Ampareen Lyngdoh bad u bah George Lyngdoh bad ki MDC jong ka seng Congress.
Ki don ruh ki dkhot jong ka seng Garo Student Union (GSU) Meghalaya Youth Congress bad ki riew paidbah ki ba wan ban kyrshan ia kane ka jing pyrshah ia ka CAB.
Ha ba kren bad ki lad pathai khubor ka kong Ampareen Lyngdoh ka la ong kane ka dei ka por ba biang tam ban ia treilang khlem da ia pher seng ne ia pher sengbhalang.
Ka la ong ruh ba ka sorkar Meghalaya ka dei ban wanrah noh ia ka ILP ban pynphlain shuh shuh ia ki ain ban iada ia ka jylla baroh kawei.
Shillong:  U MLA ka South Shillong bah Sanbor Shullai ula pynlong ia ka jingrakhe Khrismas bad Snem lypa da kaba khot ia ki kynhun niam bapher bapher ba don ha thain Laban.
Ha kane ka sngi, la pynlong ia ka jingrakhe da ka Monitoring Cum Implementation Committee hapoh ka jingialam u bah Sanbor.
La pynkup burom ruh ia ka samla Aakriti Chen kaba jop ia ka nam Miss Shillong 2019.
Haba kren ha kane ka sngi, u bah Sanbor ula ong ba kumba ju leh naduh mynshwa, shwa ban rakhe Khrismas la ju pynlong ka jingpynkhuid shnong ha ka thain Laban.
“Ha Laban baroh ki jait niam, kila ia burom iatreilang baroh ban rakhe ia kano kano ka jingrakhe ki jait niam", la ong bah Sanbor.
U bah Sanbor  ula ai jingiarap pisa sha ki 16 tylli ki Committee ki Balang, ki kynhun niam bapher bapher mar 21 hajar tyngka.
“To yn iapynneh bad pynkhlain ia ka jingsuk jingsain", ula ong.
Shwa ia kane, la pynlong ruh ia ka jingbuh syntiew ha u mot u Patogan N Sangma, u Tirot Sing bad u Kiang Nangbah.
Leh kmen ne I bah ba lah pass cab.
Ym dei re ba leh kmen Christmas.
Shillong:  Ka kynhun seng bhalang ka Confederation of Meghalaya Social Organisation (CoMSO) ka la dawa tyngeh ba ka sorkar Meghalaya ba ka dei ban pan beit da ka Eastern Bengal Frontier Regulation Act 1873 ne ka Inner Line Permit (ILP) ban khang lad ia ka jingwan rung beain bad ka jingioh long nongshong shnong ki briew nabar ha kane ka jylla.
Ka CoMSO ka la pynbna ruh ba mynta ka sngi, kan pynlong ia ka jingiaid paidbah na Motphran sha iing sah u Lat ban pynbor ia u ban soi noh ia ka ordinance ka Meghalaya Resident Safety and Security Act 2016, kaba la phah da ka sorkar.
“Kat bym pat ioh ia ka ILP, dei ban pyntreikam noh ia ka MRSSA’, la ong u chairman ka CoMSO u bah Robertjune Kharjahrin haba kren sha ki lad pathai khubor mynta ka sngi.
Haba kynthah ia ka sorkar kam ai lang da ka ILP ia ka jylla Meghalaya ruh kumba ka ai ia ka Manipur.
“Balei ka sorkar India kam ai ILP ia ka Meghalaya, kumno ioh shwa ka Manipur haba ma ngi leit la dawa la slem.
Ngim iapher na Manipur kum ki trai ri trai muluk.
Ngim kwah ILP ba la kyllain rong hynrei ngi kwah beit da ka ILP tynrai ka Eastern Bengal Frontier Regulation 1873", u la ong.
U la ong ba lada ym don ILP, ki Hindu ba wan na Bangladesh, tang hadien 5 snem, la ioh nongshong shnong ka India.
“Kat bym pat lah ban leh ia ka NRC, ym pat tip katno ki don bad katno kim don.
Kumba long mynta la bun ki Bangladeshis kiba la shu ioh  long nongshong shnong ha India, u la ong.
Ha kajuh ka por u la iawer ia ki paidbah ban iamih lang lashai ka sngi ban iaid paidbah.
“Ngi iawer ban iawan lang lashai ha ka jingiaid paidbah na Motphran sha ïing u Lat ha Raj Bhavan", u la ong.
U la kynthah ba ka jingbym ioh ILP haduh kine ki sngi, ka dei namar ba ka sorkar jylla kaba la ialam bakla mynshwa da kaba ong ba kam ai ILP shuh ka sorkar India ia ki jylla ba thymmai hynrei balei ka ai ia ka Manipur.
“Lada ka ong ba ka jylla Meghalaya kala don sixth schedule, ha Mizoram ruh balei  ka don ILP haba don ILP", ula buh jingkylli.
U la ong ba ka lad ban pyllait ia ka Citizenship Amendment Bill (CAB) na Meghalaya, ka dei beit tang ka ILP namar ba ka jingpyllait tang ia ki jaka ka sixth schedule, kam biang namar dang lait ki jaka bym hap ha schedule area.
Shillong: Kat haduh ba thoh ia kane ka khubor, la iathuh ba ka la don ka jing ia kawang maw hapdeng ki pulit bad ki riew paidbah ha Motphran.
Ki lad khubor, ki iathuh ba ki pulit ki don ha Motphran,  katba ki riew paidbah ki don sha ka liang jong ka YMCA bad ka la don ka jing ia kawang maw, ia kawang bom.
La iathuh ruh ba ka KSU, ka la pynlong jingialang paidbah ha khmat YMCA, ha kaba ki don shibun ki nongialam KSU kiba kren bad dawa ia ka sorkar Jylla bad ka sorkar India, ba kin pynioh noh mardor ia ka ain Inner Line Permit (ILP).
Nga ruh nga kyrshan ba ngi dei ban ioh ILP noh.
Shillong: Ka District Magistrate jong ka East Khasi Hills District ka la pynjari ia ka korphiw, kaba naduh ka por 10 baje mynta ka miet.
Ki jaka ba shah ktah ha korphiw ki long ka Jaiaw, Mawkhar, Umsohsun, Riatsamthiah, Wahingdoh, Mission Compound, Mawprem, Lumdiengjri, Lamavilla, Qualapatty, Wahthapbru, Sunny Hills, Cantonment, Boucher Road (lait noh sha lyngba ka jingkieng Umshyrpi).
Nangta ha Police Bazaar, Jail Road, Keating  Road, Polo.
Ka khubor sorkar, ka iathuh shuh shuh, ba la khang ia ka internet, naduh ka por 5baje mynta ka nohsngi, ha baroh  kawei ka Jylla Meghalaya bad katei kan trei kam na ka bynta 48 kynta.
Badapjied KurkalangKumba nga la pynpaw ha ki jingthoh jong nga ha ki artikl halor ka jingthmu  ban pyntreikam ia ka Citizenship Amendment Bill  bad mynta ngi iohi ba ki la lah ban pynurlong ia ka jingthmu jong  ki.
Hynrei kaei kaba pynlyngngoh ia nga haba nga iohsngew ha ki khubor  ka long ba, balei ka jylla Manipur ka ioh ILP tang hapoh kine ki khyndiat sngi, hynrei ka jylla jong ngi kaba la iakhun ILP la bun snem kam shym la ioh ia ka ILP? Kaei kaba don sha lyndet jong kane ka jingthmu?Ngi la iohsngew ba ki jylla kiba don ia ka ILP ka Citizenship Amendment Bill  kan ym lah ban treikam satia, hynrei ia kiwei pat ki jylla kiba kynthup ka Assam, Tripura bad Meghalaya kin hap tang katto katne ne kumba 5% eiei ha ka jingpyntreikam ia ka Citizenship Amendment Bill.
Bad nalor katta ka sorkar India kaba la ialam da ka BJP ka la kular ruh ba kan khmih ba kine ki jylla Assam, Tripura bad Meghalaya wat ka Sikkim ruh ba kin lait na ka jingshah tyllup ha ki nongwei kiba nabar bad ki ong ba ka Sixth Schedule ka long ka iktiar kaba lah ban iada ia ki.
Kaei kaba ki la leh ia ka jylla Jammu bad Kashmir ka la long kaba paw tynkrein, mynta ki mut ban pynbiej sa ia ngi? Ka jylla Mizoram ka don ia ka Sixth Shedule, hynrei ka don bad pyntreikam ruh ia ka ILP ha ka jylla kaba pyllait ia kin na ka jingwanrung laitluid ki briew na kiwei pat ki jylla ne ri klem jingbit.
Nga la ban ong ba, lada ka jylla Mizoram bad Nagaland kim pat shym la ioh satia ia ka ILP kum ka jylla Meghalaya jong ngi kumba ka long haduh kine ki sngi, ma ki ruh kin ym lah ban ioh satia ia ka ILP.
Namar Balei? Namar lada ka jingthmu ka long ban pynlong Hindu ia ka ri India baroh kawei, ka kam kaba ki dei ban leh ka long ban pyndap da ki briew lajong ha man la ka jylla jong ka ri bad suki pa suki kin ioh ban kynrup ia ka jylla hi baroh kawei khamtam ia ki jylla Khristan.
Lada phi peit napdeng ki jylla jong ka North East baroh kawei phin shem ba ka jylla Assam, Tripura bad Meghalaya ki long ki jylla kiba don ka khappud kaba jan tam bad ka ri Bangladesh bad lada ki ai ILP ia kine ki lai tylli ki jylla kine ki nong Bangladesh kin ym don ka lynti ban rung sha ka ri India.
Mynta ki nong Bangladesh ki don kumba 2 crore eiei ki briew na Bangladesh ha ri India bad kaba kham jyllei ka dei ka jylla Assam bad ynda la pyntreikam ia ka CAB kan long thik kum ka um bah (Tsunami) kaba ktah ia ka North East baroh kawei.
Namarkata, kumba nga la ong ba ka don ka kaei re kaei kaba sha lyndet bad ki pynksan ia ngi ba ngim dei ban sheptieng namar ba ngi don ia ka Sixth Shedule, hynrei ngi tip kaei ka iktiar kaba ka Sixth Schedule ka don bad ngi tip ruh ba kam don eiei halor ka bynta ban pyrkhing halor jong ka jingwan tuid ki briew nabar.
Lada ngim lah ban leh eiei ha kane ka kynti kaba mynta kaei kaba ap ia ngi ka long tang ka por.
Namarkata, ngi donkam ia ka ILP ban pyntreikam shisyndon ha ka jylla jong ngi, ym da kiwei pat ki lad ki lynti kiba ka sorkar jylla ka pyrshang ban pyntreikam kiba don ia ka dur jong ka jingshngain kaba tang shipor.
Ngim lah ban shaniah shuh ia ki jingkular kaba wan na ka sorkar kmie ne sorkar jylla kiba kylla khlieh klieh tdong tdong, hynrei ka thom ka dei beit ka ILP.
Ngi hap ban ieng rasong bad tylli ha kane ka kynti kaba mynta la kam dei na ka bynta jong ngi, hynrei na ka bynta ki khun ki kti, ki para ki pyrsa bad ki hep kiba rit kiban dang wan.
Ngin ynnai iashong kli kti bad pyrkhat kiwei pat kin ialeh na ka bynta jong ngi, ngi hap ban mih bad shim ia ka jingkitkhlieh halade.
Peit phi ia ki khmat jong ki khun ki kti, ki para ki pyrsa bad ki hep kiba rit bad ong ha ki ba nga la iakhun na ka bynta jong ki bad lada phi la pyndep ia ka kamram phin ym babe lano lano ruh.
Ka histori kaba kumno kaba ngin thoh na ka bynta ka lawei kaban dang wan?U BLEI YN IAKHUN RYNGKAT BAD KA JAIDBYNRIEW JONG NGI.
Uwei u briew, ula iap ha ka jing ia khih pyrshah CAB mynta ka sngi, ha ka jingsiat jong ki CRP ha Guwahati, ong ka khubor.
La iathuh ba ki don arngut kiba mynsaw bad uwei ula iap noh ha hospital.
Utei uba iap,  u dei U Dipanjal Das, uba trei ha ka canteen jong ka  Sainik Bhavan, ha Rajgarh Road.
U Das, u shong u sah ha Chaigaon ha Kamrup (Rural) district.
La iathuh ba ula shah siat na ka kpoh jongu.
Ka jingshah siat jongu, ka dei ha  Lachit Nagar jong ka Ulubari, katba  uwei pat uba shah siat, u mynsaw na ka kjat.
Ka jinglong jong ka suk ka sain ha ka sor bah Guwahati, haduh mynta ka long kaba shongsyier shibun.
Shillong: Ki lad khubor ba dang shu ioh lum, ki iathuh ba kawei ka kali kit dud, ka la shah thang  hajan Robert Hospital bad ka Scooty ha surok bah Jaiaw Langsning.
La iathuh ruh ba ka la don ka jing shah thang ki jain ba die madan ha khmat ka Gold cinema kaba don ha Khyndailad.
Shillong: Kawei ka kali private, kaba don ia u number ML 05 N 6001, ka la shah thang ha lad ban leit sha Umsohsun, kaba hajan ka dukan Hanuman Box, ban kiew sha Police Bazaar.
Ym shym tip ia ka daw jong ka jing shah thang katei ka kali, tangba la iathuh ba ka dei ka kali jong u trai ka Hanuman Box.
La iathuh shuh shuh ba uwei u samla, ula leit rung ha kawei ka dukan ha Khyndailad bad u rah da ka wait, ha kaba ula byrngem ia ki nongshong dukan hangtei, dei kaba u ong ba u lah ban leh katba u sngew mon ha la ri lajong.
Kiwei ki lad khubor ki iathuh shuh shuh, ba ki la don da ki bun kynhun ki samla kiba iaid ha ki dukan ha Khyndailad bad kitei ki la pynpait ia ki jingkhang iit bad don ruh kiba leit ban bret ia ki tiar ki tar ha ki dukan bad kumjuh ban bret shabar ia ki tiar ki tar kiba don ha kitei ki dukan.
Ki pulit jong ka nongbah Shillong, kat haduh ba thoh ia ka khubor, ki la pynlong ia ka jing pahara kaba skhem ha ki bynta jong ka Motphran, sha Khyndailad bad kiwei ki bynta ba marjan, ong shuh ka khubor.
Ki lad khubor, ba dang shu ioh lum ki iathuh ba ki nong iakhih pyrshah CAB, ki la lun maw bad pynjot ia ka kali jong U Bhaskar Jyoti Mahanta, Director General of Police jong ka Assam ha Guwahati mynta ka sngi.
La iathuh ba la lun maw ia katei ka kali, katba ka dang iaid ha Christian Basti, ha ka surok bah ha Guwahati.
Na ka liang jong U  Mahanta, DGP, ula khot ia ki samla ba kin pynlong ia ka jingiakhih ba jai jai bad u ong ba ka jinglun maw ia ka kali jong ki pulit, kam dei ka dak kaba bha.
U Mahanta, u ong “Ki pulit, ki dei ban teh lakam ia ka shongsuk shongsain bad kim dei ban shah pynthut ha ki nong ia khih pyrshah".
Ka sorkar Nagaland, ka la nang pynjlan shuh shuh ia ka ain  Inner Line Permit (ILP) haduh ha  Dimapur district, ong ka khubor hynnin ka sngi.
Ha Nagaland, ka dei tang ka Dimapur, kaba la pyllait na ki kyndon jong ka ILP.
Katei ka hukum, ka trei kam naduh ka 9tarik Nohprah 2019, lyngba ka hukum ba la soi da U Temjen Toy, Chief Secretary ka sorkar Jylla.
Shillong: U nongialam ka CoMSO u bah Roberjune Kharjahrin u la kynther ia ka jingkyntait u Dr Mukul Sangma ba ka Inner Line Permit (ILP) kam lah ban iada ia ka jingwan rung ki briew nabar.
U la ong, “ka Congress ka dei ka party kaba la kulmar, namar u bah Process T Sawkmie, ka kong Wansuk Syiem ka MP Rajya Sabha, ki dawa ILP katba u Dr Mukul um kwah ILP".
U la ther ruh ia ka NPP bad dawa ba kan pynshai ia ka nongrim ba ka ieng halor ka ILP.
“Ka NPP ka dei ban ai ka jingshai ha kano ka nongrim ba ka Agatha Sangma ka kyrshan katba u Conrad u pyrshah", u la ong.
U la kynther ia u Dr Mukul da kaba ong, “U Dr Mukul ula pyrshah ia ka ILP namar ha snem 2012, 2013 u ieng pyrshah ILP haba ngi dawa ILP", la ong u bah Robertjune.
U la bynrap, “U Dr Mukul u dei u Anti ILP (Ba pyrshah ILP), ka ILP ka dei ka atiar ban iada ia ki trai shnong.
Ka Congress ka ap vote bank na ki bar jylla na kata ka daw, ka pyrshah ILP",.
U la buh jingkylli ia u Dr Mukul, “Lada ka ILP bad Sixth schedule kam lah iada, u Dr Mukul u la long  Myntri Rangbah baroh shi katta, u leh aiu ban iada ka jaidbynriew".
U la ong ba ka sorkar jylla ka dei ban pan beit da ka ILP na ka sorkar pdeng ha ka jylla.
“Ngi dawa ILP bad NRC bad ngi pyrshah ia ka CAB.
Ngi la rah ia ka ILP ha ka jingiakynduh ia u Amit Shah ha Delhi.
Ka jingbym ioh ILP, ka dei na ki sorkar", u la ong.
U la kyntu ba ki seng sain pyrthei ki dei ban klet ia ka jingiashun, bad pyrkhat ia ka jaitbynriew.
Ha kajuh ka por, u la ong ba ka CoMSO ka kyrshan ia ka jingdawa ka NEIPF ban shong dorbar kyrpang bad shim kawei ka rai ban dawa ILP ha ka jylla.
Ki lad khubor ki iathuh ba ka iing jong U  Binod Hazarika, MLA jong ka seng BJP, ka la shah thang ha Chabua jong ka Assam.
La iathuh shuh shuh ba ki don shibun bah ki kali, ki ophis  bapher kiba la shah thang  ha ki nong iakhih ba pyrshah CAB, ong shuh ka khubor.
U heh pulit, ula iehnoh kam hynnin ka sngi, kum ka jingsngew pyrshah jongu, halor ka jing pyntrei kam ia ka  ain Citizenship (Amendment) Bill (CAB).
U Rahman, u iathuh ba u iehnoh ia ka kam jongu, kum u ophisar IPS, kum ka dak jong ka jingsngew pyrshah, namar ba ka ain ka khanglad ia ka jinglong kawei, ha ka jing iapher jaitbynriew.
“Ka bill, ka long beain bad ka long pyrshah ia ki article 14, 15 bad 25 jong ka riti synshar ri.
Ka long pyrshah ia ka jingthmu jong ka riti synshar ri.
Ka niam kam lah ban long ka nongrim ban ai ne pynduh ia ka jinglong nongshong shnong jong u briew" ong U Rahman.
U Rahman, u ong ba ki Muslim, ki hap pynlut da ka pisa kaba bun, ban pyn shisha ia ka jinglong nong shong shnong jongki.
“Lada pyn trei kam lang ia ka NRC bad ka CAB, kumta kito ki bym dei ki Muslim, wat lada kim don ia ki kot ki sla kiba biang, kin ioh ban long nong India, namar ia ki, yn ithuh ba ki dei ki poiwir" ula ong shuh shuh.
U Rahman, ula long U IGP jong ka  Maharashtra State Human Rights Commission.
New Delhi: U myntri bar ri ka Bangladesh, U  AK Abdul Momen, ula pynpep noh ia ka jing wan jongu sha India, kum ka jingsngew pyrshah, halor ka jing pyntreikam ia ka  Citizenship (Amendment) Bill.
U Momen, u ong ba ka jingleh jong ka India, ka pynduh noh ia ka jingngeit ba ka dei ka ri laitluid jong baroh ki jait niam bad u kyntait ruh ba ki don ki rit paid, kiba shah leh niewbein ha Bangladesh.
Ka Bangladesh, ka kyntait ruh halor ka jingshah leh niewbein jong ki rit paid ha katei ka Ri, ha kaba ki kynnoh ba ka jingtip, kaba la ioh da U Amit Shah, myntri kam poh iing, ka dei kaba bakla bad u ioh ia ka jingtip ka bym dei suda.
“Shibun ki jingtrei kam jongngi, la shim da kito kiwei pat kiba don ha ki jait nia bapher, ngim  ju bishar ia ka niam jongno jongno ruh" ong U Momen.
U Momen, u ong shuh shuh ba ka jingiadei ka India bad ka Bangladesh, ka don ha ka por kaba iajan bad sngew tynnad bha bad u ong ruh ba ka Bangladesh, ka kwah ruh ba ka India kan nym leh ia kano kano kaba pynsngew sih ia ki nongshong shnong jong katei ka Ri.
Shillong:  U myntri rangbah ka jylla u Conrad K Sangma ryngkat bad ki myntri jong ka sorkar Meghalaya mynta ka janmiet ki lah leit ban ia kynduh ia u lat ka jylla u Tathagata Roy ban pynsngew ha u ia ki jing dawa ka jylla Meghalaya.
Ha ba kren ban ki lad pathai khubor hadien ka jing ia kynduh ia u lat, u myntri rangbah ka jylla u Conrad K Sangma u lah ong ba ka sorkar Meghalaya ka lah dawa na u lat ban pynkloi noh ia ka jingshon muhor ia ka Meghalaya Residential Security and Safety Act (MRSSA) bad ban pynjari noh da ka ‘Administrator Rule’ hapoh ka Khasi Hills Autonomous District Council (KHADC).
U myntri rangbah ka jylla u lah ong ba ka jing slem jong u lat ban ai muhor ia ka MRSSA kadei namar ba u lat u don ka jing sngew khia ia kato katne ki kyndon ki ba don hapoh ka MRSSA.
Na ka liang u Conrad K Sangma u lah pyngsngew sha u lat ba ia ki kyndon hapoh ka MRSSA lah ban pynkylla biang lada ki ia tyngkhuh bad ki ain ka sorkar kmie.
Na ka liang u lat ka jylla u Tathagata Roy u lah kular ba un sah shong ban pyrkhat sani bha shwa ba un ai muhor ia ka MRSSA, namar ki don ki kyndon ba u sngewkhia ha ka ba ia dei bad ki jing wan rung wan mih ki bar ri khamtam ki ba trei ba ktah ha ka jylla Meghalaya.
U lat u lah ong ruh um kwah ba ki kyndon ka MRSSA kin ia tyngkhuh bad ki ain jong ka sorkar kmie.
Ha ka ba ia dei bad ka ‘Administrator Rule’ hapoh ka KHADC, u Conrad K Sangma u lah ong ba namar ka jing mih ka jing ia knieh paid barabor ha poh ka District Council ka lah pyn long ia ka sorkar Meghalaya ban kyntu ia u lat ban pynjari noh da ka ‘Administrator Rule’ hapoh KHADC.
“Kane ka jing ia knieh thaw EC ka lah pyn lehrain ia ka ‘District Council’ bad ia ka jylla hi baroh kawei" u lah bynrap.
Na ka liang u lat ka jylla u Tathagata Roy u khlem da lah pyn thikna lano yn pyjari ‘Administrator Rule’ hapoh ka KHADC.
Sa katno phin dang wan thok biang iangi ki nongkyndong dakaba phi ong ba phi ieid jait bynriew haki por elekshon hynrei phewse mynta ka kynti phi nud ban shet noh iangi u rit u ria tang naka bynta ka shuki jongphi.
Shaei phi jah phim nud ban mih madan kat kane ka saw ka sian (cab)kaba wan tap ha ri jongngi?Shaei ki MLA bad MDC jong ki party ieid Ri jongngi ki jah?Phi lahbiang ialade shimet phim pyrkhat shuh iaka um snam jong ka jaidbynriew?Nga kyrpad ia baroh ki paidbah ba sngewbha ngin ia shim jingkitkhlieh naka bynta ka kaid bynriew ba lashai haka 13 tarik haka por 12 nohphai sngi ngin ia kyrshan lang iaka COMSO ban pyrshah iaka CAB wat la ngim dei ki sengbhalang hynrei ngin ai jingkyrshan lang iaki.
Fullmoon Mawlong.
Seng bhalang ruh kumjuh shu kyrhuh kai tang arkynta por long rally/meeting kum politician por election.
Lymda kumta shaei jah ka issue kharmetor (them Mawlong), mano ban jubab?Kam dei ban shu tynrong tang haki sengbhalang iaka iap ka im jong ka jaid bynriew dei ma nga bad maphi kum ngin leh naka bynta jong ka jaid ka kynja ban iada.
Shillong: Ka seng sain pyrthei ka Indian National Congress (INC) Megha laya mynta ka sngi ka lah iawer ia baroh ki briew u bri hynniewtrep ba ia mih paitbah ban iakhih ia ka Citizenship Amendment Bill (CAB) mynta ka sngi ka 12 tarik Nohprah 2019.
Ia kane ka jing iaid rally la pynbeit da ka Congress Mahila Committee  bad yn iaid na Madan Iewrynghep shaduh ka jaka ieng kali ha Additional Secretariat.
U president ka seng congress u Dr.
Celestine Lyngdoh, u la ong ba ka thong jong kane ka jing iaid rally ka dei ban pyni ia ka sorkar kmie ba ialam da ka seng Bharatiya Janata Party (BJP) ba ki paid jong ka jylla Meghalaya ki pyrshah jur ia ka CAB.
U la kyntu ruh ba baroh ki briew naduh ki khynnah samla haduh ki rangbah ki dei ban ia snoh kti lang bad ka seng ban pyni ia ka jing iatylli jong ki briew ka Meghalaya ban pyrshah ia ka CAB.
U Dr.
Celestine Lyngdoh u la ong ba dei tang ka seng congress ka ba lah ba pyni bor bad ka BJP ha ka ing thaw ain ka ri India lyngba ka jing kyrshan ki briew kham tam na kane ka thain lam mih ngi.
U lah kyntu ruh ia ki seng riewlum ka jylla kum ka United Democratic Party (UDP), Hill State People’s Democratic Party (HSPDP) bad People’s Democratic Front (PDF)  ba ki dei ban pyrkhat sani bha shwa ba kin ia snoh kti lang ba ka National People’s Party (NPP), namar ka seng NPP kam ia pher ei ei bad ka BJP.
Bah Monarch ShabongKi la don shibun ki jing ujor bad ki jingdawa ban khylliap noh ia ki  District Council ha ka Jylla Meghalaya bad ki la bun ruh kiba sngew iahap, ban pynduh pyndam noh ia kitei ki Council, hynrei ka jing pynsangeh ka sorkar India, ban pyn trei kam ia ka Citizenship Amendment Bill (CAB) na ki jaka ba la pynhap ha u pud u sam ka Sixth Schedule, (lehse) ka pyn kyndit pynban ia baroh, ba kumno ka ithuh bad kumno ka kynmaw bad ka niewkor ia kitei ki jaka, kiba la pynhap ha u pud u sam jong ka Sixth Schedule.
Kane ka  jingleh jong ka sorkar BJP, ha kane ka kynti, kaba la pynduh ia ka hok jong ki Kashmir, lyngba ka artikel 370, ka pyn pyrkhat mynta ia ngi u khun khasi khara, ba lada ka sorkar BJP, kaba don 300ngut tam ki dkhot ha Lok Sabbha, ka niewkor ia ka ain jongngi kiba don tang uwei u dkhot ha katei ka dorbar, kumta katei ka dei ka mat kaba ngin hap ban peit bniah bha ialade, ioh lehse ngim pat sngewthuh bha ia ki kyndon jong ka Sixth Schedule, lane ioh ngim mon ban pyndonkam bha ia ki ain kiba don ha ka, lane ioh lehse ba ki don kiwei kiba la shim kabu bad iaid bakla ia ki mynsiem jong katei ka ain jong ki District Council.
Halor ka phang jong ka CAB, ngi iohi ba ka sorkar India, kam shym la map ia ka Assam, namar ba kiba bun ki jaka jongka, kim hap satia ha ka  6th Schedule, nangta kam shym map ia ka Tripura, namar ba ka dei ka jylla, kaba la jyllei da ki bar Jylla; hynrei ka ri bad sumar kyrpang ia ka Manipur, da kaba pynjari ha ki kyndon jong ka ILP, nangta ia ka Nagaland, Mizoram kiba dei beit ki jylla, ba ki don ki trai shnong riewlum.
Haba peit halor kane ka mat, ngi iohi namarkata ba ka jing ialam lynti jong U bah JJM Nichols Roy, na ka bynta ban ioh ia ka Sixth Schedule, ka dei ka juban ksiar, kaba sah nam sah burom bad kaba long ka waitlam ban iada na ka jingshah thombor ha ki heh paid kiba nabar bad katei ka ain, kaba la thaw la jah 70snem eiei mynshwa, ka dang ieng rasong haduh ha kine ki sngi.
Ka sorkar NPP, kaba don mynta ha ka jingsynshar ha ka Jylla, ka hap ban iaid halor kitei ki dienjat jong U Bah Joy, namarkata ban nang pynskhem ia ki ain jong ka Sixth Schedule bad ban dawa na ka sorkar India, ba kan ithuh bad ba kan niew burom ia ka jinglong kyrpad ki riewlum Khasi, Garo bad kumjuh ba kan niew burom dalade ruh ia ki matti jong ka Sixth Schedule.
Shillong:   U nongialam ka Congress ha ka jylla u Dr Mukul Sangma ula kyn thah jur ia ka jingkyrshan ka MP ka NPP na Tura ka Agatha K Sangma ia ka Citizenship Amendment Bill (CAB) kumba kala kren ha dorbar Parliament hynnin ka sngi.
Haba kynthah ia ka NPP ba ka la shet ia ki paidbah ka jylla bad ka thain, u Dr Mukul ula ong, “lah don kiba ong ba ha jaka ban thang ia ka dur bula ka Agatha,  dei ban thang ia ka dur bula u President rangbahduh ka NPP (Conrad K Sangma) namar ba ka Agatha, ka kren bad kyrshan ia ka CAB, dei na ka jingbthah u president", la ong u Dr Mukul.
Ula kynnoh ba ka NPP kala shet kylla ia ki paidbah ka jylla Meghalaya bad kala dung nadien.
“Ka NPP ka pyrshang ban pynbna sha ka pyrthei ba ki paidbah ka Meghalaya ki pdiang ia k CAB bad kane ka dei ka jingshet kylla plak ia ki paidbah bad ka jingdung nadien", la kynnoh u Dr Mukul.
Ula buh jingkylli, “Hato ki ong ba ki pyrshah CAB ha ka por elekshon, ka jingleh jongki ban kyrshan ia ka CAB, ka dei ka jingshet kylla ia ki paidbah".
Ha kajuh ka por, ka Congress kala deng lama iong mynta ka sngi kum ka dak ban pyrshah ia ka CAB bad kan pynlong ia ka jingiaid paidbah ha ka 13 tarik na madan iewrynghep, sha Additional secretary bad yn shong kumba 3 kynta bad yn ioh ruh ia ka jingkren na ki nongialam.
Shillong: Hadien ba ka ‘Rajya Sabha’ ka lah mynjur ia ka ‘Citizenship Amendment Bill 2019’ (CAB), ka North East Students’ Organisation (NESO) mynta ka sngi ka lah pynrem jur ia ka sorkar India.
Ka NESO kan kynmaw ia ka 11 tarik u Nohprah 2019 kum ka “Black Day" na ka bynta ka thain lam mih ngi baroh kawei.
Ka NESO ka ba dei ka shatri jong ki seng bhalang na kylleng ka thain lam mih ngi ki ba kynthup ia ka Khasi Students’ Union (KSU), All Assam Students’ Union (AASU), Mizo Zirlai Pawl (MZP), Twipra Students’ Federation (TSF), All Manipur Students’ Union (AMSU), Garo Students’ Union (GSU), All Arunachal Pradesh Students’ Union (AAPSU) bad ka Naga Students’ Federation (NSF) ka lah ong ba mynta ka sngi ka 11 tarik u Nohprah 2019 ka dei ka sngi ban iai kynmaw kum ka “Black Day" na ka bynta ka thain lam mih ngi baroh kawei.
Kum ba shu pyn kynmaw kane ka ‘CAB 2019’ kan ai ‘Citizenship’ ia ki poiwir na ka niam Hindu, Sikh, Jain, Parsis, Buddhist bad Christians ki ba wan poi ei sha ri India shwa ka 2014.
Ka NESO ka lah kynthoh ba sorkar kmie ha ka jing shisha ka dei ban kem bad beh ia ki poiwir ki ban wan rung khlep hapoh kane ka thain, hynrei pynban ka lah pdiang sngewbha ia ki poiwir lyngba ka CAB 2019.
Ka NESO ka lah ong ruh ba ka jing leh jong ka sorkar kmie kan sah nang pyn shlur shuh shuh khamatam ia ki poiwir na Bangladesh ban wan rung tuh sha ka ri India khamtam ha ka thain lam mih ngi.
Shillong: Myn hynnin ka sngi ki Member of Parliament (MP) jong ka jylla Megha laya kiba kynthup ia ka Agatha K Sangma jong ka seng National People’s Party (NPP) bad u Bah Vincent H Pala jong ka Indian National Congress (INC) ki lah leit ban ia kynduh ia u myntri kam poh iing jong ka sorkar kmie u Amit Shah ban dawa na u ba dei ban pyllait ia ka jylla Meghalaya baroh kawei na ka Citizenship Amendment Bill (CAB) 2019.
Ha kane ka jing iakynduh ia u Amit Shah baroh arngut ki lah dawa ba dei ban pynlait ia ka jylla Meghalaya bad ia ka thain lam mihngi (North East) baroh kwei na ka CAB.
Na ka liang u myntri kam poh iing u Amit Shah u lah kular ba un sa peit bad pule sani bha ia kane ka jing dawa jong ki bad ba un sa khot biang ia ka jing iathir jingmut halor kane.
U lah ong ruh ba un khot biang ia ka jingialang ban ia kren kumno ban leh na ka bynta ban pynlait ia ka jylla Meghalaya baroh kawei na ka CAB.
Na ka liang ka sorkar Meghalaya, u myntri rangbah ka jylla u Conrad K Sangma mynta  ka sngi ka 12 tarik u nohprah un leit sha Delhi bad ki ‘delegates’ na ka jylla ban ia kynduh ia u myntri kam poh iing jong ka ri India u Amit Shah ban dawa na u ba dei ban pyllait lut ia ka jylla Meghalaya na ka CAB 2019.
Shillong:  U MDC jong ka Congress party ha Khasi Hill Autonomous District Council  u bah Carness Sohshang mynta ka sngi ha ba iakren bad ki lad pathai khubor u la ong “Na ka liang jong ngi,ngi kmen ba ngin shong ha ka liang synshar ne ka liang pyrshah bad ka kam jongngi, ka long  ba ngin trei ia ka bha ka miat jong ka jait bynriew bad ba  ki ki kynrum kynram ki ba mih ha District Council kam dei na ka seng Congress Party hynrei ka dei na  ki san ngut ki MDC jong ki hi ki ba la wan ban tyrwa ia ngi ba ngin thaw noh da kawei ka EC bathymmai".
U la iathuh ruh ba ki la ai ka jing kyrshan ia ki namar ba ki la kular ba dei ma ki ba kin pyn neh ia ka EC bathymmai bad kin ai  ka kti ka mon ka diang ban ia treilang.
U la ong ruh ka ba sngewsih ka long ba na ka liang ka Council ki la iaid kat kum ki kyndon hynrei na ka liang ka Sorkar jylla kam ithuh satia, hynrei  ki la leit pynbor ia u Lat ban pynjari ia ka Administrator Rule ha KHADC.
Na ka liang u CEM ba thymmai u bah Latip lang Kharkongor u la leit ban ujor sha ka Court ban pan jingbit ban ai noh ka jing mynjur ban pyntrei kam noh ia ka EC bathym mai bad na ka liang ka court ba don burom ka la ai ia ka rai  ba ha ka 13 tarik u nohprah u Lat u la dei noh ban ai ia ka rai ha lor ka EC ba thymmai.
Ka jonglong jingman ha KHADC ka la pynkulmar ia ka rukom trei kam ha ka ba u paidbah u la shu wan tur sha District Council khlem da niew burom shuh ia ka Council, hynrei na ka  liang jong ki kin ym pynkhihwin ia ki paidbah ki ba don ha baroh ka Ri India hapoh ka kyrteng jong ka KHADC.
Shillong:Ka jingialang ka Regional Parties Alliance (RPA) mynta ka sngi ba kynthup ia ka UDP bad HSPDP kala shim ia 3 tylli ki rai ban iada ia ka jingwan rung ki briew nabar khamtam na ka jingpynlong ain ka sorkar BJP ia ka Citizenship Amendment Bill (CAB).
Haba kren sha ki lad pathai khubor hadien ba la wai ka jingialang, u working president ka UDP u bah Paul Lyngdoh, ula iathuh ba kine ki rai ki long ban tynruh ia u Lat ka jylla ban pynsted ban soi noh ia ka ordinance ka Meghalaya Residents Safety and Security Act 2016 bad kawei pat ka rai ka long ban dawa na ka sorkar pdeng ban pynlait pura ia ka jylla Meghalaya na ka tyngam ka Citizenship Amendment Bill namar ba ka jingpyllait tang ia ki jaka ba hap ha ki sixth schedule kam biang satia.
Kawei pat ka rai ka long ban dawa na ka sorkar pdeng lyngba ka sorkar jylla ban pyntreikam da ka Inner line Permit (ILP) ha ka jylla.
“Ngi la shim ia ka rai ba ngin leit synran lang lashai sha Delhi bad u myntri rangbah ban kynduh ia u myntri kam pohiing ka ri u Amit Shah, ban bthah ia u Lat ban ai noh ka jingmynjur ia ka Ordinance ka MRSSA", la ong u bah Paul.
Ula ong shuh, “Yn dawa ruh na ka sorkar pdeng ban pynlait pura ia ka jylla Meghalaya na ka CAB namar kam pat biang tang ha ki sixth schedule".
Ha kajuh ka por ula ong ba ban kham pynskhem ia ka jingiada ia ki trai shnong ka jyll, “Yn dawa na ka sorkar pdeng ba kan pyntreikam noh da ka ILP ha ka jylla Meghalaya kumba ka ai ha Manipur".
Ha kawei ka liang, halor ka jingkyntait ka Congress ia ka ILP, u bah Paul ula ong, “Ha u snem 2013, ka Committee ba la khleh da u symbud myntri rangbah bah Bindo M.
Lanong ha katei ka snem, kala phah ia ka jingai jingmut sha ka sorkar ba ka ILP ka dei ka atiar kaba biang ban tehlakam ia ka jingwan rung ki briew nabar hynrei ka sorkar u Dr Mukul Sangma ka Congress, kala kyntait ia kane".
Ula bynrap, “ ha ka snem 2016, ngi la tur sha ka jaka shong u Lamphang ka ing dorbar ban dawa ban iakren ia ka ILP hynrei ha katei ka por, ka Congress kam shym la pdiang satia".
Kane ka jingkren u bah Paul ka long hadien ba la pan ia ka jingsngew jongu halor ka jingkren u Dr Mukul ba ka ILP ne ka sixth schedule kim lah ban iada ia ka jingwan rung ki briew nabar.
Ka jingiakynduh kaba la long ha ka 9.
12.
19 ha CD Hall Mission Compound, Shillong ka la shim ia ka rai ba dei ban khot pynlong biang sa shisien ia ka jigkynduh lang baroh ki Nongialam jong ki Seng Sainpyrthei, ki Seng Bhalang, ki Nongmihkhmat (MLA/MDC), ki Khlieh Nongsynshar Hima/Shnong bad kino kino ki Samla ne ki Rangbah/Longkmie kiba sngew khia ia KA JINGPYNSLEM U GOVERNOR ban ai ia KA JINGMYNJUR halor KA ORDINANCE 2019 kaba dei ka Amendment ia ka Meghalaya Residents Safety and Security Act, 2016 kaba la dep mynjur da ka Council of Ministers, Government of Meghalaya, katba ngim pat ioh ia ka ILP kumba la ioh lut da ki Jylla Riewlum baroh jong ka North Eastern States ban iada ia ka jingkiew kyrthep jong ki briew kiba na shabar ka Jylla Meghalaya.
Kumta la wer ia phi baroh kiba ngim lah shuh ban da phah da ka shithi kumba dei ka rukom namar ka jingkyrkieh jong ka kam khamtam mynta ba ia ka CAB la dep mynjur da ka Lok Sabha bad ka Rajya Sabha kaba mut ba ka la long ain tang shu soi u President ka Ri India.
Kane ka jingiakynduh kaba ar kan long ha ka 13.
12.
2019 ha ka por 2.
00 PM ha ka juh ka CD Hall ha Mission Compound, Shillong.
Sngewbha ia kit khia, ka dei ka kam iap kam im jong ka Ri bad ka Jaidbynriew kaba la shu khanglad da uwei u briew.
Sd/- A.
Nongrum, MLA,                 Sd/- H.
S.
Shylla, Ex-MLA,       Sd/- Charlie J.
Rani, Genl.
Secy.
UHM, Convener.
Convener.
Secretary.
Shillong: U nongialam ka Congress ha jylla uba dei ruh u nongialam liangpyrshah u Dr Mukul Sangma ula kam ba ka Eastern Bengal Frontier Regulation 1873 ne Inner Line Permit (ILP) bad ka Sixth schedule ka riti synshar ka ri, kan nym lah ban iada ia ki rit paid trai shnong khamtam na ka jingwan hiar ka umsaw Citizenship Amendment Bill (CAB) ba la wanrah da ka sorkar BJP ba la pdiang bad mynjur ka dorbar Parliament.
Ha kajuh ka por, u Dr Mukul ula ong ba ka donkam ka ain kaba kham khlain kumba la wanrah da ka sorkar jongu ia ka Meghalaya Residents Safety and Security Act 2016 ban tehlakam ia ka jingwan rung ki briew sha ka jylla.
“Ngi tip ba ka BJP ka la buh ha ka manifesto ia ka CAB hynrei ngi dei ban tip ban iada.
Hato ka jingpynlait ia ka sixth schedule, kan khang lad hadien 5-10  snem.
Ka ILP kam lah ban iada ia ka jingwan rung ki briew nabar kumba la iohi ha Mizoram, Nagaland, Arunachal Pradesh", la ong u Dr Mukul haba kren sha ki lad pathai khubor mynta ka sngi.
U myntri rangbah barim ka jylla ula kynnoh ba ka BJP ka pyrshang ban phiah ia ka NE bad kane ka jingleh ka dei ka jingiakhun kaba shyrkhei ki paidbah ka NE.
“Ki kyndon ka CAB ka buh snem ot kyrteng 2014, ka jingiakhih pyrshah ban beh ia ki mynder, kaba la buh snem ot kyrteng 1971 ha Assam, kan kylla kam kai ha ka CAB", ula ong.
Haba ther ia ka jingkren u myntri rangbah ka jylla u Conrad K Sangma, u Dr Mukul ula ong, “nga iohi ba u myntri  rangbah  u ong ban ym khuslai ia ka CAB namar ba kiba aplai nongshong shnong ki dei tang ia kito kiba wan shwa 31 tarik Nohprah 2014".
Ula ong, “Kane kan wanrah ka jingma ia ka ri bad kane kan plie lad ia ki riew shim kabu ban beh krad ia ki bym dei Muslim na kito ki ri sha India",.
Haba pyrshah ia ka CAB, u Dr Mukul ula ong ba lada shah leh bein ha kiwei ki ri, ka dej ban ujor sha ka bor ka pyrthei.
“Ka  nongrim jong ngi ka long ba ngi pyrshah ia ka CAB bad ngi pynrem ia ka NPP kaba la shet kylla bad thok ia ki paidbah da kaba kyrshan ia ka CAB", u la ong.
Ula ong ba ka Congress kan iakynduh ia kiwei ki seng kane ka dong mihngi ban pyrshah ia ka CAB.
“Ngin iaid ban wad lad ban iada ia ka dong mihngi na ka CAB, namar ba lada kawei ka jylla ka shah ktah, baroh kin shah ktah lang ha ka dong Mihngi", ula ong.
Ula ong biang, “ngi kwah ban tip mano kita bad katno kiba lah ban ioh jingmyntoi na ka CAB.
Haei ka jingkhein kaban pyni ia ka jingdon kine ki briew.
Na ki 40 lak ba shah kyntait ha ka sien ba nyngkong ha Assam, la hiar sha ka 19 lak hadien ba la leh biang, kaba mut ba kila bun ba la krih sha kiwei ki jaka ha India", la ong u Dr Mukul.
Ula ong ba ka jingjyllei ki briew sha khappud ka Meghalaya bad ka Assam ha them Bhoi ka jur bha.
“Kaei kaba jia ha khappud Assam ha Ri-Bhoi, la jyllei kiwei ki khmat thymmai", la ong u Dr Mukul.
Nongpoh:   Ha ka sngi kaba ki nongialam ka Ri Bhoi Youth Federation, Seng kmie, ki la pynlong ia ka jingiaiaid paidbah ha Nongpoh, la iohsngew ia ka sur kaba jam bha halor ka jingdawa ILP, nalor kiwei pat ki jingpyrta shla, kiba kynthup ia ka jingpynrem ia ka sorkar BJP, khamtam ia u Narendra Modi, u Amit Shah, kiba la thmu ban pyntrei ia ka CAB, ki RBYF, ki la pynrem ia u Conrad Sangma, ka Agatha Sangma lem bad kiwei, namar ka jingkyrshan ka jong ki ia ka CAB.
Ha kaba iaid paidbah ban pyrshah ia ka CAB, ki nongialam bad ki dkhot ka RBYF, ki la iamih paidbah bad kiba la sdang ia katei jingiaid paidbah na ophis DTO Nongpoh bad pynkut ha MUDA Complex Nongpoh, ia kaba ki la ioh ruh ban pynlong ia ka jingialang paidbah kaba long kum ka dak ban pyrshah jur halor ka jingthmu ka sorkar BJP ban pyntreikam ia ka CAB.
Nalor ki nongialam ka RBYF, kiba la donlang naduh u Bah Bipul Thangkhiew, President ka RBYF, u Bah L.
K Sawkmie, Vice-President ka RBYF, nangta kiwei pat ki nongialam sengbhalang ka FKJGP bad HNYF, kiba kynthup ia u Bah Luistar Lyngdoh, u Bah Marcus Marten lem bad kiwei de ki riew rangbah na Ri Bhoi, kiba dei ruh ki nongialam sengbhalang barim.
Haba kren sha ki paidbah, kitei ki nongialam ka RBYF, ki la pynrem jur ia ka sorkar BJP, namar ka jingthmu jong ka ban pyntreikam ia ka CAB, ha kaba ki la ong ruh ba lada ka BJP kan pyntreikam ia katei CAB, kan sa ktah eh ia ka jaid bynriew Khasi, nalor ba ki la dei lypa ka jaidbynriew rit paid.
Nalor ka jingkynthah ia ka sorkar BJP, khamtam ia u Narendra Modi bad Amit Shah, kitei ki RBYF, ki la ther tyngeh ia ka sorkar jylla, khamtam ia u Conrad K.
Sangma lem bad ia ka para jong u ka Agatha Sangma, MP na Tura Seat, namar ka jingkyrshan jong ka ia ka sorkar BJP, na ka bynta ban pynlong Ain ia ka CAB.
Na ka sur kaba la mih na ki nongkren ha katei ka sngi, ki la kyntu ia baroh ki jaid bynriew ba kin mih paidbah na ka bynta ban ieng pyrshah ia katei ka CAB.
Ha kaba kut jong katei ka jingialang paidbah, ki RBYF, ki la thang ia ka tyngshong u Narendra Modi, u Conrad K.
Sangma bad ia ka Agatha Sangma.
Ka Rajya Sabbha, ka la mynjur ban pynlong ain ia ka Citizenship Amendment Bill (CAB), da ka jing ia thep vote kaba long 125 ngut kiba kyrshan ia katei ka ain bad 105ngut ki dkhot kiba pyrshah.
Shillong: Ka  North East Indigenous People Forum (NEIPF) mynta ka sngi ka la wan ban kynduh ia u Lamphrang ka ingdorbar u bah Metbah Lyngdoh ban dawa na u ban khot kyrkieh noh  ia ka dorbar kyrpang ban iakren bad pynlong ain mardor noh ia ka Eastern Bengal Frontier Regulation 1873 ILP ha ka jylla Meghalaya.
Haba ia kren bad ki lad pathai khubor na ka liang U Bah Willbert Rani, u chairman jong ka Meghalaya Chapter u la iathuh ba ki la pynbor ia u Lamphang ba un khot kyrkieh ia ka dorbar ba kyrpang ban iakren bad ban pynlong ain mardor noh ia  ka ILP.
U la ong ruh ba na ka liang ka NEIPF ki la iathuh ba ym dei tang ia u lamphang, hynrei na ka liang jong ki kin leit ban kynduh  ia baroh ki myntri sorkar,  ba kin ai ia ka jingkyrshan ia ka ILP ha ingdorbar bad ban phah noh sha Delhi.
Ka Dorbar kyrpang ka dei ka jaka ka ba biang tam ban ai jingmynjur ia ka ILP ban pyni baroh ki kyrshan shisha ia ka ILP ne ka dei tang ka jingpynthame ia ki jait bynriew ka jylla lada u la bynrap.
La ong shuh shuh ba ki la kyntu  ruh ia u bah Metbah ba kum u nongialam jong ka party UDP, u dei ban pynkohnguh ia ka Sorkar Jylla ban pynbor ia u Lat ka jylla u Tathagatha Roy, ba un iakren ha Delhi ban pyntrei kam noh mardor ia ka MRSSA katba ka Sorkar Pdeng kam pat lah ban pynlong ain ia ka ILP ha ka jylla.
Kane ka dei ka por ko nongialam ka ri hashuwa ba ka umsaw kan tyllep noh ia ka jaitbynriew.
Lada phi sngap jar ha kum kane ka por, to tip ba ka jingiarap ia ngi ki khun Khasi kan wan nawei pat lyngba U Blei, hynrei maphi ka jubab aiu phin ai haba ka iktiar phi don.
Guwahati: Ki khubor ba dang shu ioh lum, ki iathuh ba ka sorkar Assam, ka la pynjari ia ka korphiw ha ka sor Guwahati.
Nangta ia ka internet, yn khang ha ki shiphew tylli ki District jong ka Assam, na ka bynta 24 kynta, kaba sdang naduh ka por 7baje mynta ka janmiet, ong ka khubor.
Ka jingkhang ia ka internet, ka dei hadien ka jingnang jur jong ka jingiakhih pyrshah ia ka Citizenship Amendment Bill (CAB).
Shillong: Ka Jing ialang ba kyrkieh jong ka COMSO  mynta ka sngi  ka la rai ban pyrshah tyngeh ia ka citizenship amendment bill 2019 bad ban dawa ban pyntreikam noh mardor ia ka ILP ha ka Jylla Meghalaya.
Ka kynhun da lei lei ruh  kan nym pdiang ba ka Cab 2019  ba kan treikam ha ka Jylla Meghalaya.
Katei ka kynhun jong ki sengbhalang, ka ong ba ka dap da ka jing sngewsih ba ka sorkar India ka leh kmie nah da kaba pyntreikam ia ka ILP tang ha Manipur, hynrei ia ka Meghalaya kaba la dawa la slem bah kim pyntreikam bad kane ka dei ka jing ibein ia ka jylla Meghalaya hi baroh kawei.
Ka COMSO ka pynrem jur ruh ia u Governor jong ka jylla u bym shem la ai ka jingmynjur ia ka MRSSA amendment ordinance 2019  bad ka dawa ba u dei ban soi noh mardor ia kane ka Ordinance.
Kum ka dak ka jing pyrshah ia ka CAB ba kan treikam ha Meghalaya  bad ban  dawa pyntreikam noh ia ka ILP ha ka Jylla ka kynhun kan pynlong ia ka jing leit tur sha ka jaka sah u lat ha shillong (Raj Bhawan ) ha ka 13tarik Nohprah 2019 ha ka por 2.
00 baje nohsngi.
Ha shwa ban leit tur sha Raj Bhawan kin ia lum shwa ha motphran.
Kumta la khot la wer ia baroh ki para Ri ban ia wan lang ha katei ka sngi.
La kyntu ia ki Dorbar shnong ba kin shim khia lem ban phah ia ki nong shong shnong ban wan bad  ban pynbna sha ki shnong jongki.
La kyntu ia baroh ki sengbhalang, ki seng longkmie, ki seng samla shnong , ki association bapher kum ki association ki nong iew, ki nong ngiah kali, ki Seng ki nong hikai, ki student Union jong ki college bad ki university bapher ba kin  wan khnang khnang sha kane ka jing pyrshah ia ka CAB bad ban dawa ia ka ILP.
La kyntu kyrpang ia ki MP, ki MLA, ki MDC bad ki nongialam ki Seng sain pyrthei ba kin wan khnang khnang khem da pep ha katei ka sngi, ong ka kyrwoh na U bah Bah Lamphrang K Bani, Vice chairman , CoMSO bad u bah Bah Lawyerson war, Joint Secretary, COMSO.
Shillong:  Hynnin ka miet, la mynjur da ka Lok Sabbha ia ka ain Citizenship Amendment Bill (CAB) bad ia katei ka ain, la iathuh ba yn leit rah mynta ka sngi ha Rajya Sabbha.
Ka Rajya Sabbha, ka don 245 ngut ki dkhot, hynrei ki dkhot kiba don mynta ki long 238ngut baroh bad ka BJP, ka donkam 120ngut ki ban kyrshan ia katei ka bill bad ka BJP nalade ka don 83ngut ki dkhot, katba ki paralok jongka ha ka National Democratic Alliance (NDA) ki don 94ngut.
Nangta ki don 12ngut ki nominate MP ha Rajya Sabbha bad ka BJP, ka kyrmen, ba kan ioh 11ngut, hynrei hangtei ruh ka dang duna sa 15ngut bad hangtei kan long ka jingeh kaba khraw, ban ia khein, naei ba kin mih kitei ki 120ngut ki ban kyrshan ia katei ka seng, ban pynlong ain ia ka Citizenship Amendment Bill (CAB).
Ka BJP, ka dang thawlad tyngeh mynta ban ioh ia ki MP jong ka seng AIADMK kiba don 11ngut bad nangta wat ki dkhot jong ka Biju Janata Dal kiba don 7ngut.
Ka Congress ha kawei ka liang, ka ban pyrshah ia katei ka ain CAB, ka don nalade 46ngut ki dkhot bad ka hap ban ioh ia ka jingkyrshan radbah jong ki paralok jongka, kum ka Trinamool Congress, ka DMK, NCP bad kiwei de ki seng sain pyrthei.
Na ka liang jong ka sorkar BJP, ha ka jingialam U Amit Shah, kin thaw ia kino kino ki lad ban pynurlong ba ka ain CAB, kan ioh ia ka jing mynjur jong ka Rajya Sabbha lashai ka sngi ruh.
Shillong: Ka seng sain pythei Bharatiya Janata Party (BJP) jong ka jylla Meghalaya ka kwah ban wanrah noh da ka Inner Line Permit (ILP) ban tehlakam ia ka jing wanrung khlep ki poiwir ha ka jylla.
U General Secretary ka BJP Meghalaya Unit u bah Bashai Khongwir u lah ong ba ka seng kan sah thoh sha ka BJP kmie ban wanrah da ka ILP ha Meghalaya kuba wanrah ha Manipur.
U bah Bashai Khongwir u lah ong ba ka BJP Meghalaya Unit ka sngew nguh ba ka sorkar kmie ka pdiang ia ka jing ang nud ka jylla ban pyllait haduh 97 percent ia ka Meghalaya ka ba don ki jaka ba hap ha ka Sixth Schedule.
U lah ban ruh ba namar ka jing tieng jong ki ki briew ka Meghalaya ia ka jing wan khlep ki poiwir lada ka CAB kan long ain noh ka donkam palat ba ka Meghalaya baroh kawei kan ioh noh ia ka ILP ban tehlakam.
“Kumba ka leh ha Manipur, ngi kyrpad ia ka sorkar kmie ban leh kumjuh ha Meghalaya ban pyntreikam noh ia ka ILP" u lah bynrap.
Kumba shu pyn kynmaw ka jing dawa ILP ha Meghalaya ka lah sdang naduh 1973 bad ka lah nang jur bha ha u snem 2012 haba 13 sengbhalang ba ia lam da ka KSU ki lah pyn jur shuh shuh ia ka jing dawa ILP ha ka jylla Meghalaya.
Shillong:   Ka jingialang ka kynhun myntri ne cabinet myn hynnin ka sngi kala rai ban pynjari da ka synshar Administrator Rule (AR) ha Khasi Hills Autonomous District Council (KHADC).
Kham mynshwa, u Lat ka jylla u Tathagata Roy ula kyntait ia ka jingai jingmut ka sorkar ban pynjari da ka synshar Administrator rule bad ula mynjur ia ka jingthung Chief Executive Member (CEM) ia u bah Latiplang Kharkongor na ka United Democratic Forum (UDF).
Haba pyntip ia kane sha ki lad pathai khubor hadien ba la wai ka jingialang ka kynhun myntri ne cabinet myn hynnin ka sngi, u myntri rangbah ka jylla u Conrad Sangma ula ong ba hadien ba ka la don ka jingshong synjor ka synshar khadar, ka sorkar kala sngew dei ba ka lynti kaba bha tam, ka long ban pynjari da ka synshar Administrator Rule bad ia kane ka rai, yn phah sha u Lat ka jylla mardor.
“Namar ba ka la don ka jingsynjor ka synshar khadar ha KHADC, ka sorkar kala shim ia ka rai ba kaba bha tam ka long ban pynjari da ka Administrator Rule", la ong u Conrad.
Ha ka jingshisha, ka sorkar kala phah mynshwa sha u Lat ban pynjari Administrator Rule hynrei u Lat u la kyntait bad kane ka dei ka sien kaba ar ba ka sorkar kan phah biang tang hapoh ar taiew eiei.
Lah ban kdew ba ka kynhun ka UDF ba ialam u bah Latiplang lem ki MDC ka Congress, katto katne na NPP bad ka PDF, kala pynkhyllem da ka jingiashah u chairman u bah Pynshngain N Syiem ia ka Executive Committee (EC) ka United Democratic Alliance (UDA) ba ialam da u bah Teinwel Dkhar.
Hynrei ka kynhun UDF jong u bah Latiplang kala kylla rit paid biang hadien ba u MDC ka Congress na Mairang u bah Batskhem Ryntathiang ula mih noh bad leit ai jingkyrshan ia ka UDA.
Ka UDA ka don mynta 15 ngut katba ka UDF ka don 14 ngut bad u chairman bah Pynshngain ha ka ing kaba 29 ngut.
Hynrei haduh ar taiew mynta, u bah Latiplang um shym la lah ban thaw ia ka Executive Committee namar ba u Lat um shym la mynjur ia ki kyrteng jong ki 4 ngut ban long ki Executive Member ba la phah bad kumjuh ia ka Dy.
CEM ka kong Grace Mary Kharpuri.
Kane kala pynlong ia u bah Latiplang ban ujor ruh sha ka High Court ka Meghalaya pyrshah ia ka ophis u Lat, ka tnad District Council Affairs (DCA) ka jylla, halor ka jingpynslem ban ai jingmynjur.
New Delhi: Ka sorkar India, ka la khang ia ka jingtrei kam ki internet ha ki shiphew tylli ki district ha Assam, na ka bynta 24 kynta, kaba sdang naduh ka por 7baje mynta ka miet bad ka daw, ka long namar ba ka jing iakhih pyrshah CAB, ka la nang jur ha ki bynta bapher jong ka Assam, ong ka khubor.
Ka Guwahati, hap satia ha katei ka jingkhang internet.
Ha Tripura ruh ka jingkhang internet, ka la trei kam naduh hynnin ka sngi, ha ka por 2baje.
La iathuh ba ki shipai ruh ki la nang poi ha ki bynta bapher jong ka thain shatei lam mihngi bad ha Assam, la pynap lypa, da ar kynhun ki shipai, katba ha Tripura, la pynpahara da ki ar kynhun ki shipai, ha kaba ka jing kulmar ka la nang jur ha katei ka Jylla, ong ka khubor.
Kat haduh mynta, la iathuh ba ki don 5, 000ngut ki shipai, kiba la nang phah sha ki jylla bapher ka thain shatei lam mihngi, na ka bynta ban teh lakam ia ka suk ka sain, ong shuh ka khubor.
La iathuh ba mynta, ki samla ki la ia lum lymbung ha khmat ka Secreteriat jong ka Assam, ha kaba ka la don ka jing ia pyni bor bad ki pulit ha katei ka jaka bad la iathuh ba U Sarbananda Sonowal, myntri rangbah ka Jylla, ula shah khang lynti ialade ha kad liengsuin ha Guwahati, namar ba ka jing ia khih ka bteng bad ka jur bha ha shi lynter ka lynti ban leit sha ka sor bah Guwahati.
Shillong:Hadien ba ka Member of Parliament (MP) na Tura ka Agatha Sangma ka lah pyni ia ka jing kyrshan ia ka Citizenship Amendment Bill (CAB), mynta ka janmiet u myntri rangbah ka jylla u Conrad K Sangma u lah pynshai ba ia ka jing kyrshan ka Agatha Sangma lah dep ban bishar bha ha shwa ba kan pynshai ia ka jing kyrshan jong ka ia ka CAB hapoh ka ing thawain (Lok Sabha) ka ri India.
U myntri rangbah ka jylla u Conrad K Sangma u lah ong ba ka National People’s Party (NPP) ka pyrshah jur ia ka CAB 2016 ha u snem 2018 namar ba kam don ia ki kyndon ban iada ia ka jylla Meghalaya bad ia ka thain lam mihngi baroh kawei.
U lah ong ruh ba dei ka NPP ka ba ia said bad ka sorkar India ban pyn ioh ia ki kyndon iada na ka CAB ha ka jylla bad thain lam mihngi.
U lah ong ruh ba ka sorkar Meghalaya kan sa lum ia ki nong mihkhmat ban leit ia kynduh ia u myntri kam pohing ka ri India u Amit Shah ban dawa na u ban pyllait lut ia ka jylla Meghalaya bad ia ka thain lam mihngi na CAB.
U Conrad K Sangma u lah ong ba ka sorkar Meghalaya ka sngew nguh ba u myntri kam pohing ka ri Inida u Amit Shah u lah pdiang ia ka jing tyrwa ka sorkar Meghalaya ban iathir jing mut shwa bad ki nong ialam ka thain lam mih ngi ban buh da ki kyndon iada ia ka thain lam mih ngi na ka CAB.
“Dei lyngba ka jing ia said ka NPP ba ka CAB 2019 kan nym ktah ia ki jylla ba don ILP bad ki jylla ba don ia ki jaka ki ba hap hapoh ka Sixth Schedule" u lah bynrap.
U lah ong ba ka sorkar Meghalaya kan sa dawa ruh na ka sorkar kmie ban wanrah da ki ain ba khlain ban teh lakam ia ka jing wan rung tuh ki briew na Bangladesh.
U myntri rangbah ka jylla u la kyntu ia baroh ki riew paitbah naduh ki sengbhalang ban pule bad sngewthuh bha ia ka CAB 2019 namar lada ka treikam kan nym don jingktah ei ei ruh em ha ka jylla Meghalaya.
Haba kylli haduh katno ka jylla kan shah ktah lada long ain ka CAB, U myntri rangbah ka jylla u lah ong ba ka shong ha ka bor jong ka sorkar Meghalaya ban shah ne em ban pyn long trai nong India ia ki ba wan na bar ri lada ka CAB ka lah long ain.
U lah ong ruh ba ka sorkar India ka lah buh ia ka snem ot kyrteng ia ki poiwir ban long trai nong India haduh 2014 bad haduh mynta ka sorkar Meghalaya kam shym pat ioh ‘application’ na ki poi wir ki ba kwah long nong India.
haba kylli shaphang ka jing pra noh jong ka sorkar Meghalaya Democratic Alliance (MDA) namar ka jing kyrshan ka Agatha Sangma ia ka CAB, U Conrad K Sangma u lah ong ba ka sorkar MDA kam don ka jing ia pher jingmut bad ki paralok ki ba don ha ka MDA namar ka sorkar ka sngap lut ia baroh ki seng sain pytheir ki ba ia don lang bad ka MDA.
“Hoid ki briew ki sngewsih, ki bitar ba iohi ba ka Agatha Sangma ka kyrshan ia ka CAB ha ing thaw ain (Lok Sabha) ka ri India namar ki tieng ioh ka jylla jong ngi ka shah tyllep noh bad ki nong Bangladesh tangba nga kyrpad ia baroh ba ki dei ban pule bad sngewthuh bha halor kane ka CAB ba thymmai" u lah bynrap.
U myntri rangbah ka jylla u Conrad K Sangma u lah kyntu ruh ia ki nong pyrshah CAB ba kim dei ban shim ia ka ain ha la ki jong ki kti bad kim dei ban pynjulor namar ka ain ka don bad lada lap ia kino kino kiba leh pyrshah ia ka ain kin sah shah pyngat kat kum ka ain.
Nongpoh:  Ka Futsal Association of Ri Bhoi District, ka la lah ban plie pyrda bad ban sdang noh ia ka lympung ialehkai kaba la tip kum ka 1st Open Ri Bhoi Futsal Tournament 2019, ka jait jingialehkai kaba iasyriem kum phutbol, ia kaba la pynlong hapoh ka madan ialehkai ka shnong Umbuda.
Kiba la donlang ha kaba sdang jong katei ka jingialehkai Futsal, ki kynthup ia Samla Golden Suchiang, u wei na ki tynshop ki film khasi, nangta u samla Stanlywell Manih, u nongrwai, u Bah A.
Kharnaior kum u Vice President bad u Bah F.
Sun President ka Futsal Association of Ri Bhoi DistrictHa katei ka lympung ialehkai, ki la don kumba 10 tylli ki kynhun kiba la wan ban iashimbynta bad ki ban sa iaknieh na ka bynta ban rah ia ka nam lahduh jong kane ka 1st Open Ri Bhoi Futsal Tournament 2019.
Ha ka sngi sdang jong katei ka lympung ialehkai, la iohi ia ka jingiakhun hapdeng ki kynhun ialehkai bapher bapher, ha kaba ki kynhun kiba la iohrah ia ki nam jop ba nyngkong ki kyn thup naduh ka Mawtnum FC, ka Byrchem 5, ka Umbuda USCC, bad ka ka Pahamsyiem B.
Shillong:  Ka kynhun ki 7 ngut ki MLA ka United Progressive Front (UPF) kila kyntait ia ka rai ka sorkar pdeng ban pynlait ia ka Citizenship Amendment Bill (CAB) tang ha ki jaka ba hap ha ka sixth schedule ha ka jylla bad kila dawa ba ka sorkar pdeng ka dei ban ai da ka Inner Line Permit (ILP).
Ki nongialam ka kynhun kynthup bah Banteidor Lyngdoh, bah Hamlet Dohling kiba dei ki myntri, u Saleng A Sangma kila ong ba lada ka sorkar pdeng ka ai ILP ia ka Manipur, ka jylla Meghalaya lei ka dei kaba la dawa ia ka la slem.
“Ngin iakren ia u myntri rangbah ban leit iakynduh biang ia u Amit Shah uba dei u myntri kam pohiing ka ri, ban dawa ia ka ILP ha ka jylla", la ong kine ki MLA ka UPF.
U bah Hamlet uba dei u myntri ka sorkar MDA, ula ong ba ki la iakren ha ka cabinet ban pan ILP ha ka jylla ha kaba ka cabinet ruh kaba u myntri rangbah ruh ula ong ba ka donkam ki lad ki lynti ban iada ia ka jingwan rung ki briew nabar.
“Ngi sngewkhia ba ka CAB kan treikam lait noh na ka sixth schedule.
Ka UPF ka pyrshah ia ka Citizenship Amendment Bill (CAB).
Ngim hun ia ka rai ban pyllait ia ka CAB tang ha ki sixth scheduled.
Ngi kwah ban pynshai ba ngi pyrshah ia ka CAB ban pyntreikam ha ka jylla", la ong bah Banteidor.
Katba u bah Hamlet ula ong ba, “Ngi la iakren ha ka cabinet ban ai da ka ILP kumba ioh ka Manipur".
U bah Banteidor ula ong ba ka ordinance ka MRSSA ruh, ym pat ioh ia ka jingmynjur bad la donkam ban ai da ka ILP kaba la don lypa.
Shillong:  Ka kynhun ialeh kai phutbol ki pulit ka jylla ka Meghalaya Police FT ka la iasam mar shi point pyrshah ia ka Assam Riffle ha kaba sdang ia ka lympung ialehkai phutbol ki tnat pulit ba la tip kum ka B.
N Mullick All India Police Football Meet 2019, hadien ba ki la iakhaid mar 2- 2 kol ha ka sngi Nyngkong ha madan Barackpore, Kolkata.
Tang hapoh 5 minit ba la sdang, ka MLP ka la shah thep shi kol, hynrei hadien shiphew minit u Teibor Siangshai u la lah ban pynphai kylla lyngba ka freekick.
Hadien katto katne por ka Assam Rifles ka la ioh ban thep biang, hynrei ha ka minit kaba 21 ka MLP ka la lah ban pynphai kylla lyngba u Chesterfield Nongdhar.
Haba wan ban bteng ia ka kylla miet ki khynnah ki la sdang biang ban ialehkai bha bad pynshoh biej ia ki nongpeitkai khamtam lei lei na u Teibor Siangshai uba la pynshoh bieij shi katdei ia ki nongpeitkai jong u.
Kane ka kynhun ka la pynleh noh- ei ia ki kabu ksiar lyngba u Everest Rynjah bad u Aldrin Ramsiej bad ha kaba kut jong ka jing ialehkai, ki la iasam mar shi point.
Jowai: Ka North Liberty Higher Secondary School, Jowai kan pynlong ïaka jingjied ïaki khynnah ïalehkai Football bad Athletic haka kyrdan U-14 bad U-17 haka 6 tarik u Kyllalyngkot (January) 2020 ha Kiang Nangbah Stadium.
U Principal jong ka North Liberty HSS, u B.
Richard Uriah ula ong ba ki khynnah kiba shah jied kin ïoh ban rung skul ha North Liberty ha ryngkat ka jingïarap (Scholarship).
U la ong ba kane ka jingjied khynnah ïalehkai ka kynthup ïaki kynthei bad shynrang.
Kino kino kiba kwah ban ïashimbynta ha kane jingpyrshang ban jied ïaki khynnah ïalehkai football bad athletic ki dei ban wan shim ia ki form napoh skul ha Mookyrdup, Jowal, West Jaiñtia Hills District naduh ka 16th haduh 19th Nohprah (December) 2019 naduh ka por 10 Amhaduh 2 PM.
Ka tarik ba khatduh ban pynpoi ïa ki form kalong haka 20 tarik Nohprah (December) 2019.
Ki khynnah kiba wan sha kane ka jingjied khynnah ïalehkai kidei ban long ki khynnah kiba shah pyntbit bad kiba kilan man ka sngi.
La kyntu ia baroh ki khynnah ban wanrah bad ki tiar ïalehkai ryngkat ki original certificate ha katei ka sngi ban jied.
Ïa ka jingtip ba bniah phone ha kine ki number: 8132003424/8974405178/9863103073.
Shillong: Ka FKJGP ka kyntu ia baroh ki seng sain pyrthei riewlum jong ka jylla Meghalaya kum ka UDP, PDF, HSPDP bad kiwei kiwei ki seng ba kin weng ka jing kyrshan na ka Sorkar Meghalaya Democratic Alliance (MDA) ba ialam da ka National People’s Party.
Kane ka sorkar synrop, MDA ka la thok ka la shukor ia u paidbah ka jylla.
U CM badonburom u ong ba u pyrshah ia ka CAB bad u la buh hi ruh ia ka rai  mar iadep ka jing ialang ha ka 30 tarik Naiwieng ha Delhi ban pyrshah iaka kane ka CAB.
Ka FKJGP, ka ong shuh shuh ba u myntri rangbah ba mynta, U  Conrad Sangma bad U Ex Chief Minister Dr Mukul Sangma baroh ar ngut ki lah thok lah sukor ia ka jylla jong ngi.
Kine ki dei kita kum ba ong da ka ktien phareng “Two sides of the same coin".
U Conrad u ong nga pyrshah iaka CAB bad u phah ia ka para ba long ka MP jong ka Tura Agatha Sangma ban kyrshan ia ka bill ha Parliament.
“U Conrad u dei ban kren shai balei ka MDA bad ka party NPP ha Meghalaya ha kren da kumwei bad ha Delhi pat ka leh da kumwei.
Ka FKJGP da lei lei ruh ka nym pdiang ia kane ka ain iakjakor" ong U Bah Eldie Newton Lyngdoh, Vice President ka FKJGP.
Shillong:Ka Meghalaya ka la ialehkai bah bad wan shakhmat ha kaba sdang ka jingialehkai Ranji Trophy pyrshah ia ka Nagaland mynta ka sngi ha Dimapur.
Ka Meghalaya kaba la kam ban tied nyngkong ka la kamai 268/9 lyngba ka jingioh kmai Punit Bisht da125, u Sanjay Yadav ula bynrap 61 run.
bar ar ngut ki la kamai 111 run na bynta 5 wicket.
Ki lai ngut ki nongtied na ka Meghalaya, u Wallam Lyngdoh Kynshi (17) bad Wanlambok Nongkhlaw (34) bad Mark Ingty (12 not out).
U kongsan ha kane ka sngi, u long Deputy Commissioner ka Dimpapur District, u Anoop Khinchi, ha ka jingkren ula ai mynsiem ia ki rangialehkai ban iakhun tyngeh bad pyndonkam hok ia ka sap ba ki don ban jam sha ki lympung ba heh.
Ha kane ka sngi plie ia donlang u Bah R Kharkamni, Vice-President barim ka Meghalaya Cricket Association bad Vice-Chairman ka State Planning Board, u bah Gideon Kharkongor, Honorary Secretary ka MCA, u bah Dipul Ryntathiang, Vice-President MCA, u Chiang D Shira, Joint Secretary ka MCA, Vice-President ka Nagaland Cricket Association u Herato Sukhalu, Secretary ka NCA u Hyunilo Anilo Khing bad Joint Secretary NCA Ahidur Rahman bad kiwei kiwei kiba wan ban sakhi ha ka jingialang ban plie pyrda ia ka lympung mynta ka sngi.
Nongpoh: Kawei ka iing kaba don hapoh ka shnong Sumer Umbang Ri Bhoi, kaba dei ka iing jong ka Martina Lyngdoh Nonglait bad u Shainingstar Marpna, ka la ingkhong khait hadien ba ka ding kala klang bad bam duh ia ka iing bad ki jingdon jingem baroh.
Katei ka jingjia ka la jia hynne ka sngi ha ka por 11:50 baje mynstep, ha kaba ka ding ia kaba la suba ba ka la mih na ka jingthud ka bording elektrik, ka la kem ding kynsan bad kaba la la pur sted ban khlang da kaba bam duh ia baroh ki jingdon jingem hapoh jong katei ka iing.
Wat la ka jingjulor hapoh jong katei ka jingpluh iing, ka la julor bha, hynrei donbok pat ba ym shem la don kano kano ka jingjia kaba sngewsih ne kaba ktah ia ki mynsiem briew.
Kumta haba iadei bad katei ka jingpluh katei ka iing, ki trai jong katei ka iing, ki la iathuh ba ka jingjulor kam duna ia ka T.
3 lak tyngka, namar baroh ki jingdon jingem hapoh katei ka iing ki la julor lut khait.
New Delhi: Halor ka jingmih ki khubor ba ka sorkar India, kan pynduh noh ia ki kot T.
2,000, mynta ka sngi, U Anurag Thakur, ula ong “Ym dei satia ban khuslai".
U Thakur, u jubab ia katei halor ka jingkylli U Vishambhar Prasad Nishad, jong ka seng Samajwadi Party (SP), ha kaba u kylli, la ka sorkar India, ka don jingthmu ban pynduh noh ia ki kot T.
2,000 bad ban pynmih biang da ki kot T.
1,000.
“Ka jingdon pisa tuh, ka la nang jubor, lyngba ka jingdon ki kot 2,000 bad ka don ka jingiakren ba phin pynmih biang ia ki kot 1,000" ong U Nishad.
Haba jubab U Thakur, u ong “Ka don ka jingsngew diaw jong kiba bun, hynrei phim dei satia ban khuslai ia kata".
U Thakur, u iathuh ruh ba ha kine ki lai snem ba ladep, hadien ka jing pynduh pisa ha u snem 2016, ka jing pyniaid pisa ha iew, ka la nang jur shi bun eh, ha kaba u iathuh ba hadien jng ka 4tarik Naiwieng 2016, kaba la pynduh lut ia ki pisa, ka jingkiew ka jingiaid pisa ka long sha ka T.
22,356.
48 billion katba kum ha ka 2tarik Nohprah 2019 bad katei ka nang kiew na ka  T.
17,741.
87 billion kaba long ha ka 4tarik Naiwieng 2016.
Lah ban pynkynmaw ba ka sorkar BJP, ka la pynbor tyngeh ia ki paidbah, ba kin pyndonkam da ka jingsiew digital, hynrei la iohi, kumba katei kam trei kam satia haduh ha kine ki sngi.
Shillong: Ka MLA jong ka Shillong East ka kong Ampareen Lyngdoh ha ba ia kren bad ki lad pathai khubor, halor ka jing kyrshan jong ka MP na Meghalaya ka Agatha K Sangma ia ka Citizen Amendment Bill ha Lok Sabha ka la ong ba ki nongialam jong ki sengriewlum kiba kyrshan ia ka NPP ki dei ban iohi bad sngewthuh.
Ka kong Ampareen ka la ong ruh ba  ha ki khyndiat taiew ki la iohi ia ki jing ong jong ka MP jong ka seng NPP ba kan pyrshah ia ka CAB, hynrei ka la kyrshan pynban ia ka CAB ha Lok Sabha.
Na ka liang jong ka kong Ampareen ka la ong ba ka seng Congress kan pyrshah beit ia ka CAB bad ka la kyntu ruh ia ki khun ka Jylla ba kin ym leh ia kano kano ka ban wan rah ia ka jingsngewsih, hynrei ki dei ban iatylli lang ban ialeh pyrshah ia ka CAB.
Babu Kular Khongjirem.
Hadien ka thma ktien hapdeng ka District council, ka state govt bad u governor,mynta pat sa ka thma ktien  hapdeng ki NGOs, ka sorkar MDA bad u Governor jong ka Meghalaya.
Ka jingpyn slem u governor ban mynjur ne kyntait ia ka ordinance halor ka Meghalaya Resident Safety Amendment bill ka la pynshaiong ngain ia ka sorkar MDA ba la lamkhmat da ka NPP bad kano kano ka ordinance kan  treikam tang hapoh 6 bnai bad lada kam pass ka Assembly hapoh 6 bnai,ka ordinance kan iap noh.
Mynta lah jan dap 2 bnai ei ei ba katei ka ordinance ka la shu sahkut ha office u Lat bad sa tang khyndiat bnai lah ban pynlong noh da ka session ka Assembly khlem pat sign u Lat ia ka ordinance.
Don sa ki NGO kiba leit pah bad leit tynruh sha u Lat ba un mynjur kham kloi ia katei ka ordinance hynrei u Lat u sngap mam man halor kane,Ka jylwit jylwat ha District council bad ka jingkyrshan u Lat ia ka CAB bad ka jingdawa ki NGOs ba une u Lat um don hok shuh ban long kum u Governor ka Meghalaya kan nang jngai nang jngai shuh shuh ia ki kam hapdeng u Lat bad  ka state jongngi.
U Lat u lah ban dang kuman shuh shuh sa katto katne por halor ki kam kyrkieh (immediate issues)ki nong Meghalaya namar wat u Secretary jongu ruh u la shah weng noh bun tylli ki kam ba u bat lait noh sa tang ka kam Raj Bhavan jong u Lat.
Sa kawei pat ka mat ba ka  Sorkar MDA ka la ia kynduh jingeh mynta kalong halor ka burning issue CAB.
U chief minister ka Meghalaya u la ioh nam kum u Hero napdeng ki chief minister ka North East ba ula long u nongialam uba nud bad shlur ban pyrshah CAB hakhmat ka Delhi.
Phese,ha Lok Sabha pat ka party jongu kam nud pyrshah ne kam nud pynkut noh ia ka jingiadei jongka bad ka sorkar NDA u Modi.
Ka MP ba marwei ka NPP na Tura kaba dei ruh ka para trai u Chief minister ka ai ka jingkyrshan ba pura ia ka CAB bad ai ka vote ban kyrshan ia ka CAB.
Kane ka la pynlyngoh hi ngain ia ki nongialam ka NPP khamtam ki NGOs jong ka state jongngi kiba kim shym poi pyrkhat satia ia katei ka MP na Tura ba kan leh kumta.
Imat ka NPP ka khlem issue satia ia ka whip  ba kan vote pyrshah ia ka CAB.
Hangne, ngi iohi biang sa kawei ka jingleh arsap hapdeng ka sorkar MDA,ka MP lem bad ki NGOs kiba dang rhem bha ka jingmut jingpyrkhat jongki ban pynlong jingiakhih pyrshah ia ka CAB.
Mynta ki NGOs lem bad ki paidbah ka Meghalaya kim lah shaniah shuh ia kane ka sorkar MDA bad u Governor jong ka state namar ka ktien bad ki kam jongki,ki iaid la ka jong ka jong.
Ki party ba ia treilang bad kane ka sorkar MDA (lait noh ka Bjp)ki dei ban pynshai sha u paidbah ia ka nongrim ba ki ieng halor ka CAB lym kumta ki paidbah kin kynnoh lang ia ki ruh ba ki dei ki agent party jong ka sorkar NDA.
Lada ka Rayja Sabha ka lah shisha ban pass ia kane ka CAB,ka jingiakhih ki NGOs kan nang jur shuh shuh nange shakhmat bad lada bakla tiak hangne,kane ka sorkar MDA ba la ialam da ka NPP ha Meghalaya ka lah ban jot ban pra noh pynban bad ki sngi jong ka jingkhyllem jongka, ki la nang jan wat la ki partner(parties ba ia trei lang)jongka ki la ia rai kut ban pynneh beit ia ka triang  haduh ba kut jong kane ka term jongka.
Shillong: Mynta ka sngi, ka la don ka jingshah ther maw jong ki 19 tylli ki kali ha ka thain Laban, ong ka khubor.
Kitei ki kali, ki la or pait ki iit jongki bad ki la julor malu mala, wat la ym shym la tip, ba kan don kano kano ka jing julor kaba jur, ong ka khubor.
Kiwei pat ki jingjia, ki iathuh ba ki dkhot jong ka KSU, ki la leit beh mynta ka sngi, ia ki nongtrei kiba leit treh ha ki ophis bapher ha Khliehriat.
Ha ki kynta pakhang shnong, ka la don ka jingshah thang jong kawei ka kali pulit hajan ophis FCI, ha lad ban leit sha Mawlai Mawroh, nangta sa ka jingthar taiar kali ha kiba bun bah ki jaka ha Mawlai, ha Jaiaw Langsning bad nangta ha surok Lawmali.
Kat haduh ba thoh ia ka khubor, ym shym la ioh jingtip, ban don kiba mynsaw ne kiba shah kem, mynta ka sngi.
Ka jingpoi ki nongtrei sha ki ophis bapher, ka duna shi katdei, wat la ym pat ioh jingkhein kaba thikna ia ka percentage jong kiba wan bad kiba pep ha kylleng ka Jylla.
Shillong: U bah Edmund Khongngai, uba dei u President ka HYC Riwar Mihngi u dawa ia u MLA ka thaiñ uba dei ruh u Dy Chief Minister ka sorkar jylla ba un hiar shuki noh  na ka sorkar NPP, namar kane ka seng ka dei kaba don lang bad ka Seng BJP.
Ka seng ka pyrshah jur ia ka CAB bad kumta une u nongialam ka Riwar u la kyntu ia u MLA ka thaiñ ba un mih noh na ka NPP, namar la iohi ba ka NPP ka kyrshan ia ka CAB kaba ka jatbynriew rit paid ka pyrshah jur.
Ka seng, ka ong shuh shuh “Ngi iohi ba u MLA u shu byrngem tang ha ki kotkhubor ba la shim khia ia kane ka bill bad ngi iohi ruh ba u la bthah ia ki MP ka NPP ban kin pyrshah ia kane ka CÀB ha Parliament, hynrei ka long pynban  mar khongpong namar ka MP na Tura constituency kaba dei ka para trai u myntri Rangbah ka kyrshan tyngeh ia kane ka CAB Bill ba la wanrah da u Home Minister Amit Shah".
U bah Edmund u la ong ba la u MLA um hiar shukhi  na ka NPP ki paidbah ka thaiñ Riwar kin sa bishar ia u ha ka Election ban sa wan.
Shillong:    Ka kynhun United Democratic Alliance (UDA) myn hynnin ka sngi, ki khlem leit iakynduh shuh ia u Lat ka jylla u Tathagata Roy namar ba um don ha ka nongbah.
Ha ka jingshisha, ki la mut ban leit iakynduh ban dawa ba kila ioh ia ka jingbun paid ki MDC ha Khasi Hills Autonomous District Council (KHADC).
Namar bym don u Lat, la ioh jingtip ba kila shu ai noh da ka jingthoh bad kin sa leit kynduh ynda u la poi Shillong.
Ha kawei ka liang, la ioh jingtip ba ka sorkar kan sa phah biang ia ka jingai jingmut sha u Lat ka jylla ban pynjari da ka synshar Administrator Rule (AR) ha KHADC namar ba haduh mynta, ka la don hapdeng ka jingkynrum kynram.
Ka jinglong jingman ka sain hima sima hapoh ka Khasi Hills Autonomous District Council ka la nang sniew katba nangiaid ki por, na ka daw ba ym don ain ban tehlakam ki MDC ki iaid ha la mon lajong.
La iathuh ba ban khang lad ia ka jingioh shong CEM u bah Latiplang Kharkongor uba don hapdeng ka jingduna pait, ka lad ban weng ia u ka long da kaba shu pynjari da ka Administrator Rule katto katne por, bad sa khot pat da ka dorbar kyrpang ban iatynjuh bor ban weng ia u namar ba ka dorbar kan long slem haduh u Rymphang.
Ka United Democratic Alliance (UDA) ka la kam ba ka la don 15 ngut ki MDC hadien ba la wan iasoh u MDC ka Congress na Mairang u bah Batskhem Ryntathiang katba ka liang United Democratic Forum (UDF), ka la hiar sha ka 14 ngut kynthup ia u chairman hynrei lada lait u chairman ka la don tang 13 ngut ha ka iing dorbar kaba 29 ngut.
Shillong: Ka East Jaintia National Council (EJNC),kawei na ki sengbhalang napoh East Jaintia Hills District, kaba don bynta lang ha ka shatri jong ka Confederation of Social Meghalaya Organisation (COMSO), ka pynpaw ia ka jingsngewkhia kaba khraw halor ka jing kyrshan jong ka Agatha K Sangma,MP jong ka NPP iaka Citizenship Amendment Bills 2019 jong ka Sorkar BJP.
Ka EJNC ka pynpaw ia ka jing sngewphylla ba kumno kajuh ka Party ka don bynta ha baroh arliang ban pyrshah bad ban kyrshan ia ka CAB.
Katei ka seng, ka dawa ba u Myntri Rangbah ka jylla uba long ruh u President jong ka NPP u dei ban pynshai halor kane bad lada umlah ban pynshai ka pyni baka NPP ka ialeh kai Politics bad ka iap ka im jong ka Jaitbynriew bad jong ka jylla hi baroh kawei, ong u Bah Sambormi Lyngdoh President EJNC.
Ka EJNC ka pynrem jur ia ka Sorkar BJP kaba la iuhroit ia ka hok longtrai jong ngi ki rit pait da kaba wanrah ia ka CAB.
Ka seng, ka dawa ruh, na ki nongialam jong ka BJP kiba napoh East Jaintia hills bad na ka Jylla hi baroh kawei kiba dang don ka mynsiem ban iada iaka Ri bad ka Jaitbynriew ba kin risain noh na ka BJP kum ka dak ka jing pyrshah ia ka jingleh bym suidniew jong ka BJP ia ka thain shatei lam mihngi baroh kawei.
Ka kham lah ka shuki baniaka jaid  bynriew lane ka ri namar ka rhah ka shynshar.
Iada Iala ka jaidbynriew kyntait ia ka  ba mut ban kam trai ia ka  khyndew jong ngi…Shaei keiñ ki nongialam khmat kum ha kane ka por?? kiwei ki jait bynriew bad nongmihkhmat bd paidbah ki ia tur ban ioh ia ka hok jng ki ban iada ia la ri.
ki nongmihkhmat ngi mynta tng ka ia knieh shuki bd ka khwan shimet,ka ia bishni haba kut ioh ei u muid ban iaki,,mynta lah dier ka por sa ia khohreh ka iada ri,por ia khih ILP ksu tng syaid ka pla jar hba biang ialade shimet mynta meeting2 thud sa ka thiah ka dem ki ak ieid ri tng ioh kot pink shi song ar song jar kut kumjuh hi,,ki riew arsap riew bamduh suda.
kokkhai kumba lah kren u myllung soso tham mynta shu pnkhreh tng ka bhar bd ki tin um nai ia pyn jynjar ioh shah tied ei ha pulit khasi hi….
Shillong:    U MDC ka Maw lai u bah Teibor Pathaw ula ong ba kiba bun ki longiing kiba duk ha Mawlai khamtam ka Umthlong bad kiwei kila shu lut ka bai bylla tang na kaba thied um namar ka jingkyrduh um palat.
“Teng teng kiba bylla ki la shu lut ka jingkamai tang ha kaba thied um namar ka jingkyrduh um", la ong u bah Teibor.
Mynta ka sngi, u MDC lem bad ki nong kitkam shnong ka Nong pathaw, Umthlong ki la iakynduh ia u myntri ka tnad sam um ka jylla u bah Samlin Malngiang ban kyntu ia ka sorkar ban pyntreikam ia ka tyllong um Umshyllong ban pynpoi um sha kine ki shnong bad kiwei kiba don ha katei ka thain Mawlai.
U bah Teibor u la ong ba la ioh ia ka jubab kaba don jingkyrmen na u myntri, uba la pynthikna ban phah jurip shen ia ki engineer ia ka tyllong um Umshyllong-Mawlai Umthlong Water Supply Scheme khnang ban pynpoi um sha Mawlai Umthlong sharum bad kiwei ki shnong kum ka Nongpathaw bad Nongmadan.
U bah Teibor u la ong ba lada ka biang ka kam, katkum ka jingong u myntri, ha u bnai Lber ban wan, ka kam kan sdang noh.
“U Myntri u la phah ia ka jingthoh jong ngi sha ki ophisar ba kin leit jurip ia ka tyllong um bad lada ka biang, la kyrmen ba ha u Lber ban wan, ka kam kan urlong", la ong u MDC ka Mawlai.
Jowai:   Haba pyrshah ia ka CAB kaba la mynjur mynta da ka sorkar NDA hapoh ka jingialam u Narendra Modi, ka Khasi Students’ Union (KSU), Jaintia Hills District Unit (JHDU) ka la kyntu ia ki paidbah ka bri u hynniewtrep hynniew skum ban ieng tylli kumba kiwei pat ki jaitbynriew ka jylla North East ki la ieng pyrshah ia ka.
“Ka Sorkar u Modi kam dei ban kdup ia ki bar-ri ne ki nongwei tang namar ka niam ba ki long rit paid ha Bangladesh, Afghanistan bad Pakistan.
Ki Nongwei te ki Nongwei ngim lah ban pdiang ia ki.
Kam kor ka Niam ia ka jaitbynriew, ka jaitbynriew ha khmat sa wan ka niam", la ong uwei na ki nongialam ka KSU ha ri lum Jaintia u ma SS Niangti.
“Ngi na ka liang ka KSU-JHDU ngi ai ka jingkyrshan kaba pura ia ka KSU Sengkmie bad kumjuh ia ka NESO halor ka jingieng pyrshah ia ka CAB", u la bynrap.
Utei u nongialam ka KSU, u la ong ba ka thain North East ka long kaba don ka jingma kaba khraw halor ka CAB namar kane ka Bill kan pynioh ia ka lad ka kabu kaba khraw ia ki Khar Hindu na Bangladesh ban wan buhai Shnong sha kane ka thain.
U la ong ba ki bun ki jylla hapoh ka ri India kiba la pyrshah ia katei ka ain Iakjakor, ngi ha ryngkat kiwei pat ki jylla ka North East kiba don 8 tylli kynthup ia ka Sikkim ngi dei ban ieng tylli ban pyrshah ia katei ka CAB ka sorkar jong u Modi.
Shillong:  Ka UDP Youth Wing Shillong City ka pyrshah jur ia ka Citizenship Amendment Bill (CAB) 2019 kaba lah wanrah da ka sorkar NDA ba la lam khmat da ka BJP bad kaba la thmu ban pynlong ain noh syndon.
Ha ka kyrwoh u vice president ka UDP Youth Wing Shillong bah Desmond KL Mawlong ula ong ba ka dang mynta ka sngi ha ka dorbar tlang jong ka parliament lah wanrah ia kane ka bill ban iatai hapoh iingdorbar bad ka la ioh ia ka jingbun vote da 293 bad kiba pyrshah ki long tang 82.
Na ka liang jong ka UDP Youth Wing kan iai pyrshah beit ia kane ka bill namar kum ka jaitbynriew kaba don don tang 14 lak ngut kan sa shah tyllep ha ki poi ei ki mynder ki bn wan na kylleng kylleng ki Ri kumba lah paw ha kane ka bill.
Kumta na ka liang ka seng ka kyrpad ia ki paradoh parasnam jong ka bri u hynniewtrep ban ia long shi tylli ha ka juh ka por ruh ka seng ka ai jingkyrshan ruh ia ki sengbhalang bapher bapher kylleng ka thain shatei lam mihngi ha ka jingiakhih jong ki.
Nongpoh: Ha ka sngi kaba u Bah Lakmen Rymbui, Myntri ka tnat Pule puthi ka sorkar jylla, u la hiar sha Nongpoh, u la kyntu ia baroh ki nongtrei na ka tnat ha Ri Bhoi, ba ki dei ban peit pyrman bad ban leh da kaba tyngeh, da kaba ujor lane ban pyntip sha ka sorkar, lada ki shem bad lap halor ka jingdon ki nonghikai kiba lehsting ia la ka kamram kaba la bynshet ha ki.
Halor ka pule puthi hapoh ka jylla, u Bah Lakmen Rymbui, u la ong ba kane ka sorkar kaba mynta, ka don ia ka jingangnud kaba khraw, na ka bynta ban nangkyntiew shuh shuh ia ka pule puthi hapoh ka jylla hi baroh kawei bad dei na kata ka daw kaba la pynlong ia u ba un kyntu ia ki briew kiba trei hapoh ka tnat pule, ba ki dei ban shim lang ia ka jingkitkhlieh, khnang ba ka jingthmu ka sorkar ban kyntiew ia ka pule puthi kan urlong.
Haba kyntu ia ki nongtrei hapoh ka tnat pule, u Bah Lakmen Rymbui, u la ong ba ka sorkar ka la ioh jingtip ba ki don ki Nonghikai, ki bym shem la shimkhia ia la ka kamram kaba la bynstet ha ki bad kata ka long ba ki ai pateng ha kiwei pat ki briew ba kin leit ban hikai ha ka jaka jong kitei ki nonghikai, kiba la thung da ka sorkar.
Nalor ka jingkyntu ia ki briew kiba trei hapoh ka tnat pule puthi, u Bah Lakmen, u la kyntu ruh ia ki briew na ka ophis Deputy Commissioner bad ruh ia ki dkhot ka Managing Committee, ba ki iarap lem ha ka ban peit ia ka jingbym shimkhia ki nonghikai.
Halor ka jingdon ki nonghikai ki bym shimkhia ia la ka kamram, u Bah Lakmen Rymbui, u la ong ba ki la don wat ki nongmihkhmat, kiba la rah shapoh ka Iingdorbar thawain, kiba la ong da ka ktien, ba ki don bun ki nonghikai la thung da ka sorkar, hynrei ki ai (Sub-Contract) ne phah trei pateng ha kiwei pat.
Namarkata, na ka bynta ban lait na kitei ki jingeh baroh bad ban kyntiew ia ka pule puthi hapoh ka jylla, nga kyntu ia ki nongtrei ka tnat pule lem bad kiwei, ba kin shim ia ka jingkitkhlieh, na ka bynta ban peit halor ka jingshim kabu ki nonghikai bad ki bym shem la pyndep ia la ka kamram, kumta lada ki lap ia kino kino ki nonghikai kiba lehsting ia ka kamram, ki dei ban pyntip beit sha ka sorkar, khnang ba ka sorkar kan iohleh ia kaba donkam baroh, u la bynrap.
Nongstoiñ:   Ha ka 8 tarik mynta u bnai kawei ka longkmie kala leit ban ujor pyrshah ia u wei u briew u bala tip kyrteng kum u Solomon Wanniang 21 snem ka arta na ka shnong Nongkaning halor ka jingkynnoh ba u la don kti ban leh bei jot bad ktah kti ia ka khun ka jong kaba kaba dang 6 snem ka arta.
Katkum ka tyllong khubor bala ioh lum la ong ba hadien ba ki pulit kila pynlong ia ka jingtohkit kila ioh jingtip ba u tei u briew u bala shah ujor u la leh ia katei ka kam bymman la bun sien pyrshah ia itei I heprit bad u la byrngem byrsit ruh ia I da ki kyntien kiba khor lada in iathuh briew.
Na ka liang jong ki pulit ki la register ia ka case pyrshah ia u tei u briew bad pyngngat ruh ia u ha ki kyndon jong ka iañ bad ka jingtohkit kaba bniah ka dang iaid shait shait.
La ioh khubor, ba ka sorkar India, kan mynjur noh ban pynrung ia ka ktien Kokborok, ha ka khyrnit kaba phra jong ka riti synshar ri.
Ka Kokborok, ka dei ka ktien jong ki jaitbynriew Borok jong ka Tripura bad lyngba ka jing pynrung ia ka Kokborok, kumta kan dei ka ktien kaba 23 ban pynrung ha ka khyrnit kaba phra jong ka riti synshar ri.
Ka ktien Kokbork, ka dei kaba don jing ia syriem bad ka ktien Bodo, Dimasa bad Kachari jong ka Assam bad ka dei ka ktien, kaba la dawa la slem slem bah da ki trai shnong jong ka Tripura.
La iathuh ba ka jing pynrung ia ka ktien Kokborok, ka don jingiadei bad ka jing pynrung ia ka Citizenship Amendment Bill (CAB) ha Lok Sabbha, ha kaba la pyllait ruh ia ki ain jong ka CAB, na ki jaka ba hap ha u pud u sam jong ki District Council ha Tripura.
Shillong:  Ka Synjuk ki Rangbah Shnong ka thain Umtyrnga Ri-Bhoi district, ka la dawa ba ka la donkam kyrkieh ia ka sorkar jylla, ka bor synshar district, ka bor Hima Mylliem, ka raid Marwet ba kin wan ban jurip lang ia ka jingthmu ban die jaka sha ki shipai BSF ha ka thain Umtyrnga ryng kat ka jingsakhi lang ki paidbah nongshong shnong jong ki shnong baroh ban iashai kdar halor kane ka kam.
Haba kren sha ki lad pathai khubor myn hynnin ka sngi, u bah Markus Lapasam u nongkitkam ka shnong Umtyrnga bad kiwei ki riew rangbah na ki shnong bapher bapher kiba shah ktah na kane ka jingthmu die jaka sha ki BSF, u la pynrem jur ia ka jingleh jong ka Hima Mylliem bad ka Syiem Raid Marwet kaba la pynlong ia uwei u briew ban kam ia ka jaka kaba heh haduh 12 hajar akar.
U la kynnoh ba u Munu Arengh u la die ia katei ka jaka ba heh 12 hajar akar ym tang 7413 akar sha u Deilang Chirup Law  ha ka dor 78 klur.
U bah Markus u buh jingkylli, “Hato u Deilang Chirup Law u lah ban rejister ia ka jaka khlem ka NoC na ka Hima, Raid, ka dorbar shnong".
U la ong ba katkum ka jingkren ka jingdie jaka ka long 7413 akar hynrei haba ioh ia ka jingthoh ka long haduh 12 hajar akar ban die sha ki BSF.
U la ong lada ailad ban die ia kane ka jaka, ki paidbah da ki phew shnong kum ka Piilingku A, Pillingku B, Umtyrnga, bad kiwei kin kylla phetwir lut kiba rep ba riang, kiba kamai jakpoh.
U bah Markus u la ong ba ki paidbah kine ki phew shnong ki pyrshah jur ia kane, kaba la shu leh sopsop bad thombor.
“Ngi dawa ba ka bor sorkar jylla, ka bor synshar district, ka bor Hima Mylliem bad ka bor Raid ban tuklar ia kane da kaba wan jurip mardor sha katei ka jaka ryngkat ka jingsakhi ki paidbah nongshong shnong baroh", u la ong.
U la kynnoh ruh ba kiba kyrshan ban die ia katei ka jaka ki dei tang kito kiba don kumba 52 ngut eiei.
Washington: Ka federal US commission on international religious freedom, ka pynpaw ia ka jingsngew diaw kaba jur jongka, halor ka jing mynjur ia ka  Citizenship Amendment Bill, ha kaba ka ong ba ka dei kaba mynsaw bha bad kaba iaid ha ka jingmut kaba sniew bad kumta, ka dawa ia ka Ri America, ba kan khang syndon ia ka jingiadei jongka bad U Amit Shah, myntri kam poh iing jong ka India, lada la mynjur ia kitei ki ain hapoh Parliament.
Ha ka jing pynmih khubor hynnin ka sngi, ka  US Commission for International Religious Freedom (USCIRF), ka kren diaw mynsiem jur ia ka jing pynlong ain ia katei ka ain.
“Lada ia katei ka ain yn mynjur da baroh ar tylli ki iing ha Parliament, kumta ka sorkar America, ka dei ban dkhat lut noh ia baroh ki jingiadei bad U Amit Shah, myntri kam poh iing lem bad kiwei de ki nongialam kiba donkti ban thaw ia katei ka ain" ong ka komishon.
Shillong: Ka Lok Sabha hynnin shiteng synnia, ka la mynjur ban pynlong ain ia ka  Citizenship Amendment Bill, 2019, hapdeng ka jing pyrshah kaba jur jong ki liang pyrshah.
La mynjur ia katei ka ain, hadien ka jing ia tainia kaba jur bha ha Lok Sabbha, hynnin ka sngi baroh shisngi,  hadien ba la leit rah da U Amit Shah, myntri kam poh iing ka sorkar India.
La mynjur ia katei ka ain da ka jing  kyrshan jong 311ngut ki dkhot, katba kiba pyrshah, ki don 80ngut.
La iathuh ba kiba bun ki MP jong ka dong shatei lam mihngi, ki kyrshan ia katei ka ain CAB.
Ka Agatha Sangma, MP jong ka Tura Constituency ruh ka kyrshan ia katei ka ain ha ka jing ia vote ha Lok Sabbha hynnin ka miet.
Ka Agatha, ka ong “Nga kyrshan ia katei ka bill, namar ba ka la mynjur ia kiba bun ki jingai jingmut jongngi".
Kham mynshwa ha ka jingiakren ha Lok Sabbha, ka  Sangma, ka dawa na ka sorkar India, ba kan pyllait noh ia katei ka ain na ka Dong Shatei Lam Mihngi baroh kawei.
Na ka liang U Ma Vincent Pala, MP ka Shillong, ula leit rah ia ka mat ban weng noh ia katei ka ain CAB, na baroh kawei ka Jylla, hynrei ka dorbar Lok Sabbha, ka la kyntait da ka jing ia pyrta ia bun paid.
Shillong: U CEM barim ka KHADC u bah HS Shylla, u la ong ba une u Lat ka jylla ba mynta u Tathagata Roy um bit ban long Lat ha kano kano ka jylla ruh namar ba u iashah liang.
Haba kren sha ki lad pathai khubor mynta ka sngi hadien ka jingialang mynta ka sngi, u bah HS Shylla u la ong ba ka jingpynslem u Lat ka jylla ban pynslem ban ai ka jingmynjur ia ka Ordinance ka Meghalaya Residents Safety and Security (Amendment)  Act 2019, bad ka jingkyntait ban pynjari synshar Administrator Rule ha KHADC, ka la pynpaw ia ka rukom leh jong u Lat.
“Ngi lum ia kane ka jingialang hadien ba la iohi ia ka rukom leh u Lat, ka long ba pynslem ban soi ia ka MRSSA namar ba ka don ka jingpyrshang da ki bar jylla kaba jur bha, u la kyntait ia ka Administrator Rule ha KHADC kaba phah ka sorkar, ngi la iohi ia kato", la ong u bah Shylla.
“U Lat u la dei ban soi tang hapoh shi kynta ia ka Ordinance ka MRSSA hynrei ka jingpynslem jong u, ka paw ba ka jingpyrshah jong ki heh paid ka jur bha hangne ha Shillong", la ong u bah Shylla.
U bah Shylla u la ong ia ka Ordinance ka MRSSA, kam don daw ia u ban pynlem wat tang shi kynta ruh ban nym soi hynrei u la pynslem ia kane.
“Ngi iakren ia ka artikil 19 ka Sub clause D bad E, kaba ai hok nongshong shnong ia ki nong-India ban sah hangno hangno hynrei ka sorkar jylla ka don ka bynta ka Article 19 ka clause 5, kaba ong ba ka sorkar jylla ka lah ban pynjari da ki ain ba shongnia ha kaba ka Supreme Court ka la burom ia ngi ki rit paid", la ong u bah Shylla.
U la ong ba lada kam don ka ain kaba tehlakam ia ki heh paid, ka jaitbynriew rit paid kan sa kylla jah syndon.
“Ka jingdon jong ngi bad ki heh paid, ka long kumba iashong ka rabit bad u hati, tang shu pynkhih u hati u tdong la iap lut i rabit", la ong u bah Shylla.
U la ong ba ka long ruh ka jingsheptieng ba ba lada ka jingwan tuid ki briew nabar ka jur bha, kan mih ka jingiaumsnam.
“Ka ILP ka iada shisha hynrei ka 6th scheduled kam don eiei ka jingiada ia ki briew nabar", la ong u bah Shylla.
U la ther ia une u Lat da kaba ong, “Kum une u Lat um bit ban long u Lat  jong kano kano ka jylla namar ba ha kane ka jylla baroh ki briew ki pyrshah ia ka CAB katba une u Lat marwei u kyrshan",.
U la ong ba la iashong biang ka jingialang ha ka 13 tarik mynta u bnai ban shim ia ka sien jam pyrshah ia u Lat.
U Amit Shah, myntri kam poh iing ka sorkar India, u kam mynta ka sngi, ba kam don satia kano kano ka jingmut kaba ia dei sain pyrthei, halor ka jing wan rah ia ka  Citizenship (Amendment) Bill (CAB) bad ba kan nym don ruh ka jingleh shiliang khmat iano iano ruh.
Ha kajuh ka por, U Shah, u iathuh ruh ba mynta ia ka Jylla Manipur, yn pyn hap noh hapoh ki kyndon jong ka ain Inner Line Permit (ILP) bad katei kan dei ka mat kaba kongsan bha, na bynta katei ka jylla.
Shillong: Ha ka Sngi U Blei, la lap ia ka met jong kawei ka samla, kaba la teh ha u tyllai phasi ha Golflink bad halor katei ka jingjia, ki pulit ki la kem ia u samla jongka, U Bah Geoffrey Lyngdoh, uba dei u samla jong katei kaba la sdien phasi ialade ha katei ka khlaw.
La iathuh ba katei ka samla, ka dang leit sha ka jaka sah jong U bah Geoffrey ha ka Sngi Thohdieng, ha Mawlai Kynton Massar bad la iathuh ba katei ka samla, ka dei kaba na Mairang bad ka wan sah die dukan sha Shillong.
Shillong: Ka Confederation Of Meghalaya Social Organisation, mynta ka sngi ka la dawa na u Lat ka jylla ba um lah ban soi  mardor ia ka ain MRSSA  u dei ban leit phai noh mardor sha ka ri ka ba u wan.
Haba ia kren ha kane ka jingialang kaba la long ha Motphran, u General Secretary ka COMSO, u Roy kupar Synrem u la ong ka jing pyntrei kam ia ka CAB ha ka Ri India, ka dei ka lad ban plie jingkhang ia ki briew na  Bangladesh na Afghanistant bad Pakistan ba kin wan buhai shong ha ri ka  jong ngi,lyngba ka ne ka ain ngin sa long ki ba rit pait ha la ka jong ka ri.
“Ka jingkhot jong u Amit Shah ka long tang ban pynthame namar u khlem pynlait  ia ka jylla jong ngi na kita ki jingtrei kam jong ka CAB hooid ngi dei ki ritpaid hynrei kat dang don ka mynsiem ngin ialeh ban iada ia ka ri"u la ong.
U la bynrap ba kawei ka jingpynlong ia kane ka jingialang ka long ban pyrshah ruh ia u Lat ka Jylla, u Tathagatha Roy ba long kum u agent jong ka BJP.
“Ngi la jied ia ki nongmih khmat ban shna ia ka ain ban iada ia ka jait bynriew bad wat haba na ka liang jong ka Sorkar jylla ki la dep ban phah la shibnai ban pynlong ain ia ka MRSSA,  hynrei na ka liang u Lat u pynslem ban soi ia kane ka ain u shu shong bad sngap mynthi namar ba u sngewthuh ba lada ka MRSSA kan trei kam kan long ka jingduh nong ia u bad ia ki jait bynriew jong u.
Dei na kane ka daw ba u kwah ba ka CAB kan long ain noh.
"“U Lat u dei ban sngap ia ki nongmih khmat jong ngi, u dei tang u briew u ban shong ha Raj Bhavan, um dei ban leh ia ka mon lade um dei ban lehkai ia ki jingsngew jong ngi ki khun u Hynniewtrep u dei ban soi mardor noh ia ka MRSSA “u la ongBaroh ki nongialam  jong ki seng bapher bapher ki ba hapoh ka shatri jong ka COMSO mynta ka sngi da kawei ka sur ki la pynpaw ia ka jingpyrshah ia ka CAB bad ki dawa ia u Lat ka Jylla un soi noh mardor ia ka MRSSA lem kumta ka sorkar pdeng ka dei ban weng mardor ia u namar ka jingleh pyrshah jong u.
Kane ka jing pyrshah ka la long naduh mynstep ha kaba  ki dkhot ka Confederation Of Meghalaya Social Organisation, ki la pynlong ia ka jingiaid rally naduh ka ophis jong ka BJP ka badon ha Bivar Road  ban pynpaw ia ka jingpyrshah ia ka CAB bad ki da pynrem jur ruh ia u Lat ka jylla u Agatatha Roy na mar ka jing pynslem jong u ban soi ia ka ain MRRSA ban pynlong ain khnang ban iada ia ki jaitbynriew u Hynniewtrep bad ban  teh lakam ia ki jingwan ki bar jylla ha ka jylla.
Ha ka jingiaiaid paidbah, ki la pyrta ban pynrem ia u Lat ka jylla ia ka jingpynslem ban soi ia ka ordinance MRSSA  bad kumjuh ki la pynrem ruh ia u Myntri badei peit ia ki kam pohi ing  jong ka Sorkar Pdeng u Amit Shah ha ka ba u khlem pyrkhat ia ki hok jong ki nong shatei lammih ngi bad wan rah ia ka ain CAB ha ingdorbar thawain jong ka Ri.
Shillong: Ha ka jing ialang mynta ka sngi, ka KSU ka la ia rai ban pyntrei kam beit da ki ain ka seng ban tehlakam ia ki mynder ba wan rung sha ka jylla meghalaya.
U President ka seng KSU u bah Lambokstar Marngar, u la ong ba ka seng ka lah rai ban pyntreikam ia ki ain jongka,  namar ka jing khein sting ka sorkar Meghalaya ban pyntreikam ia ki khyrdop teh lakam ia ka jing wan rung ki mynder ha kylleng sawdong ka Meghalaya.
U bah Lambokstar Marngar,  u la ong ba ka seng ka don palat 700 tylli ki unit ha ka jylla bad ka seng kam tieng ban ia tyngkhuh bor bad ka sorkar kmie lada ka CAB ka long ain.
Ka seng ka la kyntu ia ka sorkar Meghalaya ba kam dei ban shu kren tang da shyntur ba ka pyrshah CAB hynrei ka dei ban leh da ki kam ban pyni ia ka jing pyrshah.
Ki saiantis ka India, kiba don ha ka ri bad sa kiwei de ki saiantis kiba don  sha kylleng pyrthei,  ki la kynthah jur ia ki jingleh jong kane ka sorkar, da kaba ka pyn trei kam ia ka Citizenship Amendment Bill.
Ha ka kyrwoh khubor, kaba la soi da 750ngut ki saiantis kiba don ha kylleng ka pyrthei, ki kren shai ba ka  Citizenship Amendment Bill (CAB), ka la pynkhein ia ka  Article 14 jong ka riti synshar ri, kaba khanglad ia uno uno u briew, ba un long mar ryngkat ha khmat ka ain lane ka ain kaba ia ryngkat ia baroh ha baroh  kawei ka Ri India.
Kitei ki saiantis, ki khot namarkata ba dei ban weng noh mardor ia katei ka ain, kaba mynsaw shi katdei bad ki dawa na ka sorkar India, ba kan wad da kiwei ki lad ki lynti kiba iahap bad ki bym leh niewbein satia iano iano.
BJP government is RSS and conspiracy against Christians specially.
kapor bad ka juk kalah poi ba ngin kyndit bynriew noh.
nyngkong ngin duwai ha U BLEI.
Kiei kiei baroh ki wan na  U BLEI ym naki briew bad hato tharai ka bor briew ka lah mo ban  pynduh ne ban pyrshah ia U Blei.
dalei lei ruh em.
wat ia ki ba niewbein ruh LA thaw da U BLEI.
Shispah% nangno kin wan ki jing iarap og ka jingrwai salm kijing iarap jong nga kan wan na u trai bad u blei u ba la thaw iaga ,,,tang kine khublei shi bun.
Kharagpur: Ka Mamata Banerjee, myntri rangbah ka West Bengal, ka kren shai mynta ka sngi, ba kan nym shah satia ban pyntrei kam ia ki ar tylli ki ain ka  NRC bad ka Citizenship (Amendment) Bill ha katei ka Jylla, ha kaba ka ong ba kan nym shah, ba uwei ruh u nong West Bengal, un kylla poiwir.
Ka Banerjee, ka kren shai bha, ba kan nym ailad ban pyntrei kam ia ka NRC bad ka CAB ha Bengal, katba ka TMC, kan dang don ha ka jingsynshar ha katei ka Jylla bad ka Banerjee, ka ong ba ka NRC bad ka CAB, ki dei ki arliang jong kajuh ka pisa.
“Wat khuslai ia ka NRC bad ka CAB.
Ngin nym ailad ia ka ha Bengal.
Kin nym lah ban beh ia ki nongshong shnong ba pura jong kane ka ri, lane ban pynkylla poiwir ia ki" ong ka Banerjee, haba kren ha ka jingialang paidbah ban leh burom halor ka jingjop jong ka TMC, ha ka elekshon shiteng samoi ha Kharagpur.
Shillong: Kum shi bynta na ki jingiakhih jong ki dkhot ka Confederation Of Meghalaya Social Organisation, mynta ka sngi ki la pynlong ia ka jingiaid paidbah, kaba la sdang naduh ka ophis jong ka BJP kaba don ha Bivar Road     ban pynpaw ia ka jingpyrshah ia ka CAB bad ki la pynrem jur ruh ia u Lat ka jylla u Tagatha Roy, na mar ka jing pynslem jong u ban soi ia ka MRRSA Ordinance ban pynlong ain, khnang ban iada ia ki jaitbynriew u Hynniewtrep bad ban  teh lakam ia ki jingwan tuid ki bar jylla.
Ha ka jingiaiaid paidbah, ki la pyrta ban pynrem ia u Lat ka jylla ia ka jingpynslem ban soi ia ka ordinance MRSSA  bad kumjuh ki la pynrem ruh ia u Myntri badei peit ia ki kam pohing  jong ka Sorkar Pdeng u Amit Shah ha ka ba u thmu ban wan rah ia ka ain CAB ha ingdorbar thawain.
Dayoo M Bareh(Shiliangmyntang WJH).
New Delhi: U Amit Shah, myntri kam poh iing ka sorkar India, ula kren shai mynta ka sngi, ba ka  Citizenship (Amendment) Bill, kam dei satia kaba pyrshah ia ki rit paid, hynrei ka dei kaba khanglad ia ka jingwan tuid jong ki poiwir kiba namar.
U Amit Shah, ula ong ka Congress, ka la pyn ia phiah ia ka Ri, ha ka nongrim jong ka niam bad kumta, kane ka donkam ban wan rah ia kane ka ain kaba thymmai.
Ka Congress, ka la pharia ia ka Ri, ha ka nongrim jong ka niam" ong U Amit Shah.
U myntri, ula ong ba ia ki ain la thaw, na ka bynta ban ai jaka shong jaka sah ia ki briew, ha ki por kiba ladep ruh, kynthup ia kaba la leh ha u snem 1971 hadien ka jingmih ka Ri Bangladesh bad ka jingthombor ia ki nong India ha Uganda.
“Ka bill kam ktah satia wat tang.
001 percent ia ki rit paidbah.
Ka dei ban pyrshah ia ki poiwir kiba wan rung sha ka Ri" ong u Shah.
Ki kynhun liang pyrshah, ba kynthup ia U  Adhir Ranjan Chowdhury, Saugata Roy, NK Premchandran, Gaurav Gogoi, Shashi Tharoor, Asaduddin Owaisi bad kiwei ki pyrshah jur ia kane ka bill, hynrei la leit rah ha ka iing lyngba ka jing mynjur jong 293ngut ki MP, katba kiba pyrshah, ki don tang 82ngut.
Shillong:  U Lt col D G Sinha na NER,NCC  u la jop ia ka 45th Mr Meghalaya Body Building Championships ba la pynlong da ka Meghalaya Body Building Federation (MBBF) kaba pyniasoh bad ka IBBF (Indian Body Building Federation).
U la iakhun ia ka 85 kg bad u la jop ha kam kyrdan ba nyngkong bad rah ia ka takma ksiar.
U la long u lahduh ka Mr Meghalaya Champion 2019.
Bah RM ShabongNgim tip shuh ia kaei ka jingmut jong ka sorkar BJP, haba ka pyn trei kam ha kajuh ka por, ia ka Citizenship Amendment Bill (CAB) bad nangta ia ka National Registration Certificate (NRC).
Ka nuksa kaba rit duh ka long, ba na ki 19lak ngut ki poiwir, kumba ki la lap ha Assam, kumta shaei kin leit bret ia kitei ki poiwir, nangta kin leh kumno ia ki khun, ki ksiew jongki, kiba la kha ha India bad kiba dang kha haduh ha kine ki sngi bad kam dei tang katta, namar ba lada kitei kiba shah kyntait ki dei ki khar Bangladesh, kumta ki dei ban leit bret sha katei ka Ri, hynrei, haba katei ka ri, kam treh ban pdiang, kumta shaei kitei ki phew lak ngut kin leit?Katba ka jingiakren, ka dang iaid ban bret ia kitei ki phew lak ngut na Assam, mynta ka wan sa kawei ka jingmut bad kata ka long ban pynrung ia ki 20klur (lada ka jingkhein ka biang), kiba don ha Bangladesh, Afghanistan bad kumta ter ter bad kumta, lada ka India, ka don briew mynta shi billion ngut, kumta ha ki khyndiat bnai ban sa wan, kan sa nang bun  sha ka shi billion tam eiei.
U Amit Shah, myntri kam poh iing ka sorkar India, u ju kren kob, ba un bret ia kitei ki poiwir ha shwa u snem 2024 bad lada u thew ia u snem 2024, ka la dei ba un sdang shwa ban bret ia ki 19lak ngut na Assam, kiba la dep rai da ka NRC, ba kim dei ki nong India ba pura bad lada la lah ban bret ia kitei sha Afghanistan, Pakistan, Bangladesh lane sha kino kino ki Ri, kumta yn sa nang lah ban bret sa ia ki phew lak ngut kiwei pat, ha ka por ba pynkhreh ia ka NRC 2024.
Donbok haduh mynta, ba kim pat don ki Ri, kiba pyrkhat ia katei ka buit jong ka India; hynrei lada jia ba ka Bangladesh, ka shim ia katei kajuh ka jingmut bad nangta sa ka England, ka America, kin shim ia katei kajuh ka jing pyrkhat,  kumta khlem pep, kiba bun bah ki Khasi, ki Garo bad kiwei kin hap ban mih na Bangladesh bad kitei ngim tip shaei kin leit bad kam kut tang katta, hynrei sa ki khar Delhi, ki khar UP, ki khar Gujarat, kin hap mih na US, UK bad hangtei ngim tip shuh ia kaei ka ban sa jia ha ka shong ka sah ha ka pyrthei hi baroh kawei.
Shillong:  Ka Power Plus Gym Umsning ha ka 7 tarik u Nohprah 2019 ka la pynlong ia ka Powerlifting Competition bad ki ba jop ha ka ne ka jingiakop kin ioh ban mih khmat na ka bynta ka Jylla Meghalaya ha ki jingia kop Powerlifting Competition jong ka National Championship 2020 ban long ha u bnai Kyllalyngkot ha Jylla Jharkand,India bad ha ki wei kiwei ki Championship.
Ki nongjop ha kane ka sngi ki long ha ka 58kg u ba wan ba nyngkong u long u Andrew NWahlang, u ba wan ba ar u long u Byeson Marbaniang,bad u ba wan balai u Bankyr shanlang Marwein.
Ha ka 66kg u ba long ba nyngkong u long u Langstarly Sangma,u ba wan ba ar u Kopta Kharsyntiew bad u ba long balai u Lurshai Nongneng.
Ha ka 74 kg u ba long ba nyngkong u long u Badonkupar Kharbhih,u ba ar u Mintu Math,bad u ba lai u Maradona Rabon.
Ha ka 83kg u va nyngkong u Santanu Borthakur,u ba ar u Phransngi Kylla,u ba lai u Anthony NongrumHa ka 95 kg u ba wan ba nyngkong u long u Karan Singh, u ba ar u Hare Krishna,bad ba lai u Reshab Roy.
Kat ba ki ba palat ia 95kg u ba wan ba nyng kong u long u Tony l Marshillong,u ba ar u Donal Rymbai.
Ha ka liang jong ki kynthei pat (Women category) ba wan ba nyng kong i kong Ester Z Tariang, ba ar i kong Bicky F Kharngap Kynta, bad i ba lai i kong Jingpalei Sohtun.
Ha ka Master category la iohrah da u Mr Roslein Kharkrang.
Ha ka ne ka sngi ka don ryngkat u bah Ricky Diengdoh u President ka Meghalaya powerlifting and fitness Association, u vice President u Mr Dip joyti Phukan, u General Secretary u Frankie Nongrum, bad u Treasurer u Robin Kharnarry.
Nga ruh nga kwah ban apply.
Ka seng (TULBA) The Ultimate Legend Bikers Association ha ka 7tarik Nohprah  ka la khot  ia ka jingialang  ba kyrkieh  jong ka  Central Executive Committee (CEC)  halor ka mat kaba ia dei bad ka  iap ka im jong ka jaitbynriew Hynniew Trep.
U President Seiborlang L Nonglait u ong ba ka seng ka iohi ia ka jingma ba khraw tam lada ka Sorkar NDA  ka pyntrei kam ia ka ain Citizenship Amendment Bill 2016, namar da phew phew lak ki nong Bangladesh kin wan ban long nongshong shnong ba pura  jong ka Ri  India, ha North East, ngi iohi ba ka  Tripura   ka wan ka ba nyngkong ha jingjrong ka lynter khap pud bad ka  Bangladesh ka ba jingjrong jong ka lynter ka dei  856Km dei na kata  ka daw  ka jingshah tyllup ki trai muluk ha  ki nong Bangladesh, katba ka Meghalaya ka wan ha kyrdan ba Ar ha ka lynter (border) ka jingjrong kaba don 443km  bad kam eh ia ngi ban shah taplup ha kine ki nong Bangladesh , haba phai sha kiwei kiwei  Jylla kum ka Sikkim ka  don ka ain kaba dei  Restricted Area Permit and Protected Area Permit ka ain ka ba  ia syriem bad ka ain ILP, peit ha Mizoram ka  don ILP bad ryngkat ka article 371(g) ha Nagaland ka don ka ain ILP bad rynkat ka Article 371(a), ka Sorkar Assam  ka la pyn treikam ia ka  NRC, katba tang ka Sorkar Meghalaya kam don ka jing kit khlieh ia ka ia ka pateng ban sa wan jong ka jaitbynriew, ka  Sixth schedule kam pat lah ban iada pura ia ka jaitbynriew namar katba  dang don ka para 12(a) namar lada  kino kino ki ain jong ka  Sorkar pdeng ki iuhroit ia ka ain  jong ka District Council kumta ngi don lypa ha tmir jong jingshah thyllup ha ki mynder, u ong ba  ngi iohi ba ki Nongmihkhmat jong ngi ki dang bun kam ka ia knieh shuki khlem pyrwa ia ka Ri.
Ka dei ka jingkhein sting palat kane ka Sorkar MDA ban pyntrei kam ia ka MRSSA amendment 2019,wat tang ia ka  kyrdop Entry ne Exit point haduh mynta kim lah ban pyn dep.
Kane dei ka bym ler jong ka Sorkar, haba ngi phai sha  u snem 2014, ngi la mad ia jingbym shong suk shong shngain tang na ka daw  jong jingdawa ILP da saw bnai kynthih ka jingiakhih kum ka seng kam kwah ban iohi ia ka jingbym shong suk shong shngain.
Balei ka sorkar kam pyrkhat shwa ia ka shong suk bad ban iada shwa ia ka jaitbynriew.
Balei ka sorkar NDA ka lah ban pyntrei kam ia CAB balei  pat ka Sorkar MDA kam lah ban pyn trei kam ia ka ILP ha Meghalaya.
Ngi kwah shwa ia ka jingiada ia ka jaitbynriew hadien sa wan ka development ne ka jingroi jingpar.
Kumta ka seng TULBA  ka mih sha khmat ban dawa ia ka ain ban iada ia ka jaitbynriew lane lah ruh ban khot da ka Rally ha kano kano ka por.
Ka seng ka kyntu ia baroh ki para doh parasnam ki nongmihkhmat ki sengbhalang bapher bapher bad ki paidbah jong ka Bri u Hynniew Trep Hynniew skum ban dawa ban pyntrei kam ia ka ILP bad kyntait ne pyrshah ia ka CAB.
Shillong: Ka Suzie Oneal Basan kawei na ki longkmie kaba la leit ban shim bynta ha ka World Fitness Federation WWF Asia Pacific 2019 ha kaba ka la jop ïa kyrdan ba ar ha katei ka jingïakop pyni dohksah kaba la sdang naduh ka 30 tarik Naiwieng haduh 1 tarik Nohprah 2019 ha Bengaluru Karnataka India.
Kane ka  long ka jingsarong bakhraw ïa ka jylla ba ka kong Suzie Oneal Basan kaba la 41 snem ka rta ka la leit ruh ban mihkhmat sha katei ka lympung naka Meghalaya Bodybuilding Association kaba la pynïasoh bad ka National Amateur Bodybuilding Association.
Ka kong Suzie ka long ka longkmie ka ba  la don ruh 2 ngut ki khun bad ka don ia ka met ka phat kaba khlaiñ ryngkat ki dohksah kiba khlaiñ bad ka dei ruh ka nonghikai (trainer) ha Rumen Fitness Gym kaba don ha Nongpoh.
Shillong:   Ka Meghalaya ka la tam da 130 run ia ka Mizoram ha ka jingialeh kai ka lympung U-19 Cooch Behar Trophy mynta ka sngi Saitjain Tezpur, Assam.
Hadien ba la pynkut ia ka Mizoram da 137 run bad kamai 146/3 haka sngi nyngkong, ka Meghalaya ka bteng bad kamai da 267/9 ha ka first innings bad tam da ka 130 run.
Haba wan ban bteng ia ka 75 run (not out), Divyansh Rajput ula paw shakhmat na ki nongtied ban kamai ia ka spah run da 145 (kynthup 7 sixes, 18 fours) na ki 147 bol.
