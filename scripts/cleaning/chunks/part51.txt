U Ma Wining Garland Sungoh MDC Mowkaiaw uba long ruh u EM JHADC, ula kren halor u pud u sam ka Block I bad ula ong ba kum ki paidbah nongshong shnong kiba shi troh ba ka Jylla ka donkam ban synshar da ka party trai ri.
Ula ong haba iadei bad ka jingjia ha ka thain Ri Bhoi halor ka jingpynbeit pud ka daw ba mih ka klumar namar ba ka sorkar kam shym la kynthup lang iaki sordar, ki syiem bad ka KHADC ruh kam don iaka aiñ kaba khlain kumba don ka JHADC ban iada iaka khyndew ka shyiap.
Ula ong ruh ba ka JHADC ka don iaka aiñ J.
H.
A.
D (management and control over land and Assessment and collection of Revenue) Regulation, 1968 kaba la pynkylla bad pynbha khatduh iaka ha u snem 1985 (Third Amendment).
Ula ong ba lada ka sorkar ka iaid shakhmat ban pynbeit ia u pud ha Block I kam lah ban klet iaka JHADC bad kumta ban pynkhlain iaka aiñ khyndew shyiap ka donkam ruh ban jied na ki regional party ne ki party trai ri kiba lah ban iada iaka khyndew ka shyiap.
Kiwei kiwei kiba iadonlang ha kane ka jingialang pynskhem primary unit ki kynthup ia Myntri Sorkar bad uba long ruh u Youth President ka UDP u ma Kyrmen Shylla, MLA ma Nujorki Sungpoh, Advisor UDP bah Bindo Lanong, general secretary UDP Dr.
Jemino Mawthoh, MLA barim jong ka Mawlai constituency u bah Embhah Syiemlieh, u Deputy Chief Executive Member ka JHADC u ma Lasky Rymbai, u Vice President ka UDP bah Allantry Dkhar bad kiwei kiwei.
Iaka jingialang la pyniaid da u Kitbok Nongtdu president UDP Jowai Circle.
Russel Nongrum May 27, 2022 Baroh shi katta, ka don ka jingngeit ba ym bit ban iakynduhlang ka wah Myntdu bad ka wah Umngot, pynban ka PHE (electrical division) kala lah syndon ban wanrah iaka Umngot da kaba kam shilliang iaka wah Myntdu bad pynpoi haduh ha jaka pynkhuid um ne treatment plant ka PHE ha Urkhla, Jowai ban sam umbam umdih iaka Jowai haduh 7.
59 Million Litre Shisngi ka um sha baroh kawei ka sor Jowai.
Kane ka projek sam umbam umdih ka dei kaba la sdang 20 snem mynshuwa da u MLA barim ka Jowai u (L) Sing Mulieh, u Deputy CM barim ka Jylla u Dr RC Laloo uba la pynpoi iaka um haduh Sohmynting, hynrei mynta ka kynti la pyndep bad la pynpoi iaka um haduh ha Jowai da u MLA ba mynta u Wailadmiki Shylla hadien bala dep siew lut iaki bill ka MePDCL kaba la kynjoh haduh T.
50 lak tam ban pynioh iaka bording.
Nalor katta, sa 59 lak 69 hajar la bei pisa da ka sorkar jylla lyngba ka state plan ban pyndep iaka projek ban shna iaka pump bad kiwei kiwei ki jingtei ban pyndep iaka projek.
Kane ka projek umbam umdih ka dei ka Jowai Renovation Water Supply kaba la sdang da ka sorkar Jylla bad la bei pisa da ka Ministry of DoNER hapoh ka NLCPR naduh u snem 2002 haka dor T 1541.
13 lakh bad la wan ban plie paidbah iaka da u Myntri ka PHE u Bah Renikton Lyngdoh Tongkhar haka sngi Thohdieng.
Nalor u Bah Tongkhar la iadonlang u MLA ka Jowai Wailadmiki Shylla bad u Sniawbhalang Dhar Myntri Pynroi sor, CEM JHADC Thombor Shiwat, CEM barim ka JHADC Madonbai Rymbai uba iadonlang ryngkat bad ka tnad PHE ban iatreilang ban ioh jingbit ban tan bording na Khliehtyrshi Sub Station.
Kiwei kiwei kiba iadonlang ki dei ki MDCs, DC bad SP ka District Chief Engineer ka PHE CR Challam, EE PHE Electrical ma Paul Synnah uba pyniaid iaka jingialang plie paidbah.
Kane ka umbam umdih ka Jowai ka sam um haduh 7.
59 MLD bad la mang haduh 30 snem, katta haduh 2034 ban sam umbam sha ki nongshong shnong u ban kynjoh 62000 ngut ka jingbun briew.
U Bah Tongkhar haba kren kum u kongsan ula iaroh ia u MLA Jowai uba la trei shitom miet ban sngi ban pynurlong iaka jingangnud u paidbah ban pynioh umbam umdih na Umngot.
Ula ong ba ka jingtreishitom ki shi kynum u Ma Sniawbhalang bad u Ma Wailadmiki kala pynlong ia kane ka projek ban jop.
U Myntri Pynroi sor ma Sniawbhalang Dhar haba kren ha kane ka sngi ula ong ba ka Jylla ka dei kaba wan shakhmat ban pyntrei iaka skim Jal Jeevan Mission (JJM) bad ula iaroh ruh ia u Wailadmiki uba la shimkhia ban pyndep iaka umbam umdih ka Jowai nalor ban ialeh shitom bad pynkhih iaka sorkar ban pynbor ban pynioh um iaka shnong Khliehtyshi bad ka Mihmyntdu.
“Tang ka um kam pat biang, hynrei haka jingialam ka NPP iaka sorkar, ka Jowai kala ioh shibun ki kam pynroi kiba kynthup iaka Jowai Bypass (Thadlaskein-Soomer) ka ban shna biang kaba la tip kum ka resurfacing haka jinglut kaba T.
15 Klur," la ong u ma Sniawbhalang.
Ula iathuh ruh ba ka surok Moodymmai Sohmynting Demthring yn kylla noh iaka na ka surok shnong sha ka state road bad ka sorkar kala mang T.
42 klur ban shna iaka bad iaka surok Treiongriang Khliehrtyrshi Road kaban kiar iaka shnong Jowai na Dawki Amlarem Jowai Road haka jinglut kaba T.
93 klur.
Kiwei kiwei ki jingtei ki kynthup iaka jingpynbha iaka Jowai, Thadlaskein, ka Mini Secretariat bad kiwei kiwei ki kam tei jingtei baroh la kot sha ka 400 klur.
U MLA Jowai ma Wailadmiki haba kren ula kyntu iaka u myntri pynroi sor ban kynthup iaka Jowai haka Atal Mission for Rejuvenation and Urban Transformation (AMRUT) ban pynbiang iaka umbam umdih ka Jowai kaba nangbun nangbun ki nongshong shnong bad kiwei kiwei ki jingtei ban iada iaki um ki wah.
Shuh shuh u Chief Engineer PHE, CR Challam ula ong ban nym thud ka jingpynbiang um iaka Jowai, ka sorkar kala mang sa T.
4 klur 48 lakh ban pynbha iaki pump set namar ba kila rim.
Ula ong ruh ban kin buh iaka Micro Processor haka jinglut ba T.
3 klur 72 lak ban pynbha iaka bording ba kan nym thud.
Baroh ka jinglut kala kynjoh sha ka T.
8 klur bad ia kane yn pyndep hapoh 6 bnai.
Ula ong ruh tang ban sam iaka um kam biang, hynrei ka tnad PHE bad ki engineer ki dei ban shimkhia ban sam iaka um kaba bit ban dih ia u briew hadien bala jur ka jingtuid ki jakhlia jaklait sha ka wah.
U Myntri PHE ula buh mawnongrim ruh ban sdang iaka Khliehtyrshi Combined Water Supply Scheme bad Mihmyntdu Water Supply Scheme kaba bei pisa lyngba ka Jal Jeevan Mission haka jinglut kaba.
24,35,10000 klur bad 32,33,78000 klur.
Ka tyllong um na ka bynta ban tan um iaka Khliehtyrshi ka dei na ‘Thwai Langdung’ bad iaka Mihmyntdu pat na Wahsahkti kaba don hajan ka Jowai Bypass ( surok Thadlaskein-Soomer).
Ki thei ialehkai ka Mawlai Sports Club, ki la lah ha kaban pynliem noh ia ka Laitkor SC ha ka phainal ka lympung ialehkai Women Football League 2021-22, ia kaba la pynlong ia ka da ka Shillong Sports Association (SSA), ha MFA Turf Third Ground, Polo hynne ka sngi Thohdieng.
Haba phai sha kane ka jingiakhun, kam lah ban khlem da pynkyndit ia u paidbah uba bun balang ban shem bad iohi da la ki jong ki khmat ia katta ka rukom ialehkiai kaba tbit bad ba nylla bha jong ki samla kynthei na baroh artylli ki kyhnhun, kaba ka standart iakhun da shisha ka la kiew sted haduh katta katta.
Ka khana jong kane ka jingiakhun ka long ba ha baroh shi kynta tam jong ka por ba la buh, ki ar kynhun kim shym la lah satia ban ioh pynkhih ia ka jar, namar katta ka rukom ialehkai hapdeng ki thei jong ka Mawlai SC bad ka Laitkor SC, ka long kaba da itynnad ithiang bad iapbiej ban peit.
Katba nang iaid ki minit jong ka jingiakhun, la wan ban mihpaw ruh ki kabu ksiar kaba ki arliang ki la ioh, katno tam lei lei ia ka kynhun ki thei ialehkai ka Mawlai SC, kaba la don ki khep ba ka bol ba ki la khyrwit dain ka la dei beit ia ka dieng kol bad blait ka bol kan lait artad sharud, tad haduh ba kam da lah ban pynkynjik kynjak, ia u paid nongwan peitkai.
Ha kane ka jingialehkai, na ka liang ka Mawlai SC bad ka Laitkor SC, la don ruh ki thei ialehkai ba kyunsai bad ba da pnah bha ka rukom ialehkai ka jong ki, kaba man la ki khep haba kine ki thei ki ioh ban tehlakam ia ka bol ha ki kjat ki jong ki, da itynnad shisha bad shembad iohi ia ka jingnang ban pynbuh pat sha la ki paralok ba ialehkai lang.
Hadien bym shym la don ba lah ban pynkhih jar, ban ioh ia ka rai mano ban rah ia ka nam lahduh, la rah sha ka extra time, ha kaba ki thei ialehkai ka Mawlai SC ki la ioh syndet ban thep artylli ki kol ha kaba ka kol ba nyngkong la thep lyngba ka Ibashisha Khongwet ha ka minit kaba 65 bad ka kol kaba ar la thep pat da ka Bahunlang Synrem ha ka minit kaba 65+1, wat lada ki thei ka Mawlai ki la iw ia ka lyer jong ka nam jop, pynban ka kol lyngba ka  Ribahunshisha Kharshiing ha ka minit kaba 66 naka bynta ka Laitkor kam lah ban khlem da pynrah mynsiem ia ki, namar ba ka minit ban iakhun ka dang sah sa kumba kato katne por.
Ka jinglah ka Mawlai SC ban thep ia kitei ki artylli ki kol ka wan lyngba ka corner ha kaba baroh artylli ki kol ba la thep ki long kiba itynnad bad ka shi kol na ka liang ka Laitkor lyngba ka Ribahunshisha Kharshiing kaba la shut jam bha ia ka bol kham na jngai jong ka kol, ka pynkhih win hi puk ia ka mynsiem ki paid nongkyrshan ban ia risa bad kynhoi.
Da kumta ka jinglah ban pynkut noh ia kane ka lympung kan long pat ka jingplie ia ka lyn-nong kaba thymmai naka bynta ka lympung ialehkai Phutbol ki khynnah kynthei ia kane ka jylla, kaba lada baroh baroh ki shim khia lem kumba la leh da ka SSA, kumba long ki khynnah shynrang, lehse ki thei ialehkai ka jylla kin lah lem ban ia tbeh sha ka thong jong ka jingkiew ka Phutbol kynthei ha ka dong ka thain ne wat hakhmat ka ri hi baroh kawei.
Hadien ba la wai ka jingialehkai la sam ia ki medal, trophy bad ka song pisa da u working president u ban KS Kurbah, u Chairman Football Committee bah Robert Dkhar, u Hony Secy bah SS Rapthap, Women’s Football Secretary bah Freddy Kharpran.
U Ma Sniawbhalang Dhar Myntri Pynroi Sor haba kren haka jingialang plie paidbah iaka um bam umdih ka Jowai- Ka Renovation of Jowai Water Supply Scheme haka sngi Thohdieng ula ther tyngeh ia kiba kleh politik iaka ñiut Jowai.
Ula ong shuh shuh ba kiba leh politik iaka ñiut Jowai, lada ki nud ki dei ban mih sha madan ban ïaleh politik bad ïaleh pyrshah bad ngi ha u 2023.
“Kane ka por kam dei shuh ka por ban rah lama iong bad ban mih pyrshah halor kane ka ñiut, hynrei ban iakren kumno ban tei bad ban pyrkhat iaka ba bha khnang ban weng iaka jingeh jong u ñiut," la ong u Ma Sniawnbhalang bad bynrap ba tang ka jingkren kaba lah ban pynjem iaka jingeh.
Ula ong ruh “I’m your Urban Minister nga khlem shakri tang ïaka constituency jong nga, nga shakri ïaka Jylla baroh kawei".
Ula kyntu ïaki nongshong shnong ban iatreilang bad ka sorkar ha kino kino ki kam khnang ban wan ka roi ka par.
Ka Dorbar Shnong Wapungskur, East Jaiñtia Hills kala dawa ban shna mardor iaka surok bah National Highway 6 kaba iaid lyngba ka snong Wapung kaba la sahteng ne sahkut haduh mynta.
Ki nongialam jong ka Dorbar Shnong Wapungskur hapoh ka jingialam jong u Ma Deolangki Dkhar Waheh Shnong kila ai da ka dorkhat sha ka company ba pyntrei ia kane ka surok, ka GR Infra Projects Ltd.
Ka dorbar shnong ha ka dorkhat kaba kala ai sha ka company kala dawa ban maramot pynbha ia ki bynta ba shlei um hapdeng surok, ban shna pyndep ia ki ki nala um (side drains) ba dangsah, ki lynti iaid kjat (footpaths), ki guard wall, ki traffic lights bad signals, ki rumble strips bad kiwei kiwei ban shngain ka iaid ka ieng ha surok.
“Kiba bun ki bynta jong ka surok bah NH-6 ba hap hapoh jong ka shnong Wapungskur kiba shait dap um smam hapdeng surok ha ka por lyuir bad ruh tuid (um) shapoh ki baranda iing briew bad sha ki jaka bym dei ban tuid um na ka daw jong ka jingbym biang bad set ki nala um kiba la dep shna ha kane surok kaba la wanrah jingeh iaki nongshong shnong" la ong u waheh shnong.
Ula ong ban shngain ka iaid ka ieng ki khynnah skul, ka shnong kala dawa ban buh iaki rumble strips ha ki artylli ki jaka ha khmat ka Step By Step Secondary School Wapung bad ka K.
B Memorial Secondary School Wapung.
Shuh shuh la kyntu ia ki bor ba dei peit ban maramot pynbha ia ki traffic lights bad ban shna pyndep ia ki jaka iaid kjat bad ki guard wall na ka bynta ka jingshngaiñ bad ka jingmyntoi u paidbah.
Kane ka long ka jingpyntip sha phi ki kur ki jait, ki kha ki man, ki lok ki jor ba u Marshel Tariang khun jong i Kong Dilan Tariang bad u Ma Phri Surong ba shong ba sah ha Umladkhur, Amlarem Sub Division ula khlad noh haka 26/05/2022.
Ka jingpyndep iaka sah jong u kan long haka 27/05/2022 ha Umladkhur.
“Baroh shi katta ïaka Jylla Meghalaya la tip ïaka kum ka ‘Hub of Education’ ne ka jaka pdeng ha baroh kawei ka thain shatei lam mihngi ba ki samla ki wan beh ban pyndep ïaki jingpule bapher bapher, hynrei mynta ka sorkar MDA ka thmu ban pynkylla noh sha ka jaka pdeng ka kam khalai ne Gambling Hub," la ong u president MPCC u ma Vincent Pala.
U Ma Pala uba long ruh u MP Lok Sabha, ula ong ia kane haka jingkren paidbah ban pynbna ia u kyrtong Congress na Nartiang bad pynrung dkhot ka Nartiang Block Congress Committee kaba long haka sngi Balang ha Namdong.
Une u kyrtong ka Congress u dei u Ma Emlang Laloo.
U Ma Pala ula ther tyngeh ia ka sorkar MDA kaba la pynhiar dor ïaka pule puthi ka jylla bad ula ong ba “mynta ka pule puthi haka Jylla Meghalaya kala ïaryngkat dor bad ka Jylla Bihar.
" “Haka por ka jingsynshar ka Congress, ïaka Jylla Meghalaya la tip ïaka kum ka ‘Hub of Education’ ne ka jaka pdeng ka pule puthi, kaba ki samla na kylleng ka thain shatei lam mihngi ki wan hiar sha Shillong ban pyndep iaka jingpule haki kyrdan bapher bapher, hynrei mynta kila leit pule sha kiwei kiwei ki jylla.
" U Ma Pala ula kynthoh ba ka sorkar MDA kam shym la buh ïaki rehabilitation center na ka bynta ki samla bala ngat ha kyrni u drok bad kyiad.
Ula kynthoh ruh ïaka jingkiew dor ka kyiad, kaba mynshwa haka jingsynshar ka Congress ka long tang 20 tyngka shi klong lane 50 tyngka shiklong hynrei mynta la pynkiew arshah.
Ula kynnoh ruh ba ka sorkar MDA ka lute im im peit, ha kaba la don kata ka kynhun jong ki “High Level’ kiba pyllait trok 1000 tylli haka shi miet bad ha kawei pa kawei ka trok ki shim 1.
25 lakhs bad katkum ka jingkheiñ jong u, ki kamai 12 klur tyngka haka shimiet khlem da ïakren ïaki kam contractor, ka kam thung kam thung jam bad u khaw jong kiba duk.
Ka Sports and Games Committee jong ka Loompyrdi Iongpiah, Jowai kan pynlong iaka 19th Open to All Badminton Championship 2022 kaban sdang naduh ka 13 haduh 18 tarik Jylliew (June) 2022.
Ia kane ka tournament yn pynlong ha indoor hall ka Seiñraij Jowai (Madan ryngkaw) Tpep Pale Jowai haka por 5:30 Pm.
Ki kyrdan ialehkai ki kynthup iaka 50 shaneng, 35 snem shaneng, ka Under 19 Boys haka single/doubles, Open (Men single & Men Doubles) bad ka Mixed double.
Ka Sports and Games Committee, Loompyrdi Iongpiah ka khot ka wer ia baroh kiba sngewtynnad ban ialehkai Badminton ban wan iashimbynta ha kane ka tournament.
Ka tarik ba khatduh ban pynpoi iaki bai rung kan long haka 7-6-2022 hapoh ka por 6 baje janmiet.
Iaki jingtip ba kham bniah lah ban phone ha u Ma Teddy Laloo, Sports secretary (M) 9378194223/ 9366115391.
U President ka Meghalaya Pradesh Congress Committee uba long ruh u MP Lok Sabha u Ma Vincent H Pala haka sngi Balang ula wan pynskhem bad pynbna paidbah ba Ma Emlang Laloo u dei u kyrtong ka party Congress na 1-Nartiang Assembly Constituency sha ka Election MLA 2023 ka Jylla.
Ia kane ula pynbna paidbah haka jingialang pynrung dkhot ka Nartiang Block Congress Committee ha Missio Community Hall Namdong.
Iaka jingialanbg la pyniaid da u Ma Elias Susngi President Nartiang Block Congress Committee haka jingiadonlang ki nongialam ka District Congress Committee, West Jaintia Hills kiba kynthup ia u Rikut N Parien general secretary, vice president MPCC Nehemayah Tyngkan uba dei ruh u kyrtong na Mowkaiaw, MDC Mawhati Constituency u Bah Charles Marngar nalor kiwei kiwei.
Ha kane ka juh ka sngi ka la pynrung dkhot ruh ia ki katto katne kiba la iehnoh iaka National Peoples’ Party (NPP), Bharatiya Janata Party (BJP) bad United Democratic Party (UDP) na katei ka thain.
U Ma Vincent ula ong ba Congress kan iakhun na baroh 60 Constituency bad baroh kyrtong kidei kiba la biang ka jingnang jingstad bad kiba la biang ka kyrdan kynthup naduh ki doctor, engineer, lawyer, Scientist bad kiwei kiwei.
U Ma Vincent ula pan jingkyrshan ruh na u paidbah ka thain ban kyrshan ia u Emlang namar udei u briew uba la biang ka jingnang jingstad bad ula kyntu ruh ïaki paidbah ba kim dei ban shah pynbieij haka pisa haki por election.
U Ma Emlang Laloo u dei uba na ka shnong Saitsama, udei u ophisar ba bat ïaka kyrdan Joint Director ka tnad Soil & Water Conservation ka sorkar jylla.
Une u rangbah ula shim daka Voluntary Retirement Scheme ban mih madan haka election 2023.
Ula ïathuh ba ka daw kaba kongsan kaba pynlong ïa u ban ïaleh ïa kane ka election 2023 kadei ban ïarap bad kyntiew ïaka ïoh ka kot jong ki nongrep hapoh ka 1-Nartiang Constituency bad ban wanrah iaka roi ka par kaba salonsar.
U MP ka Shillong u Ma Vincent H Pala ula pynbna paidbah ban ai reng haka Election MLA 2023 na ka 5-Sutnga Saipung Constituency pyrshah ia u MLA jong ka AITC u bah Shitlang Pale.
Ïa kane u Ma Vincent H Pala ula pynbna haka jingïalang pynrung dkhot ne Induction Programme ïa u Ma Emlang Laloo ba la pynlong da ka Nartiang Block Congress Committee ha Missio Community Hall Namdong haka sngi Balang.
“Nga ruh ngan aireng haka Election ban wan bad nga kyrpad ïa kiba don ha kane ka jingïalang ban pynbna pyrthei ïa kane", la ong u Ma Pala.
Ula bynrap da kaba ong, “Ngam len ba ka kam MP kadei ka kam kaba sngewtynnad bha, hynrei haba nga peit mynta ki briew ki la ibeiñ ïaka party Congress bad ïaki briew jong ka.
Kumta nga la rai la kumno kumno ngan sdang shwa na lade ban pyni ïaka nuksa ba nga ruh ngan ïaleh ïaka election".
Ula ïathuh ba na kata ka daw ula hap ban mareh nangne sha Shillong na Shillong sha Constituency lajong bad ula pynbna ruh ba mynta un sah shibnai hapoh Constituency jong u.
Haba ïadei bad ka jingmih ki MLA na ka party Congress, ula pynpaw ba nyngkong u sngew ba kadei ka kam kaba eh bha hynrei ha u marwei u sngew ba umdei ban resaiñ ne kynran dien noh hynrei ban ïakhun haduh ban da jop.
“Ka jingmih ki MLA na ka party Congress, nyngkong nga sngew kumba kane ka kam kadei kaba eh bha tangba nga hi ngam ym resain bad kynran dien ngan ïakhun katba lah haduh ban da jop",.
Shuh shuh ula ong, mynta lada kheiñ ha man ki constituency ka Congress ka la ïoh ïaki kyrtong kiba dang thymmai suba.
Phet ka Kong Ampareen Lyngdoh la wan da u kyrtong uba stad bha bad mynta ka Ampareen Lyngdoh kam nud kren shuh.
Nangta mih u Mayralborn Syiem la wan da kawei ka muktiar ne lawyer kaba dei ka longkmie kaba stad bha.
Mih sa u Kimfa bad ka Congress ka la ïoh da u Scientist uba la pass IIM.
Ki MLA kiba mih na ka Congress kidei kiba bha hynrei kiba wan mih bujli haka jaka jong ki kidei kiba khambha shuh shuh.
Haka jingïalang ban pynlait paidbah Ϊa ka kot ha ka ktien Khasi kaba kyrteng “Ki Kjat Jingshai ka mynnor.
" U Pa Dolloi ka Elaka Jowai u ma Puramon Kynjing ula kyntu ïa ki paidbah ba kin pynmyllien ba pule kot khnang ban pynproh ïala ka jabieng.
Ula ong shuh shuh ba ngi bam jingbam ban pynkdang ïaka met bad thied ki sopti ban pynitynnad ïa ka longrynïeng jong ngi, hynrei ngi dei ruh ban pule kot ban pynkhlañ ïala ka jong ka pyrkhat pyrdañ.
Ïa kane u Dolloi ula kren ha ka jingïalng ban plie paidbah ïa ka kot bala thoh da u Dr HH Mohrmen kaba la long ha ka 21 tarik u Jymmang ha ïngskul HK Singh Memorial Secondary School, Jowai.
U Pa Dolloi ha ka jingkren jong u kum u kongsan ula ong ruh ba ula pule ïa kane ka kot bad kala lah ban pynkylla ïa u bad u ong ba kane ka kot ka dei u thiar jong ka jingtip shaphang ka mynnor kaba la leit no.
Dr Mohrmen haka jingkren lamkhmat jong u, ula ong ba kine ki jingthoh ki dei shibynta jong ka prokram haka All India Radio, Shillong bad u ai khublei ruh ïa ki nongtrei hapoh kane ka steshon kiba la ai mynsiem ïa u ban pynmih ïa kine ki jingthoh.
Ha kane ka kot ki don ki rukom (tradition) kiba la jan duh artad, ki khanatang kiba ym pat ju ïathuh koit ba kiwei pat ki jingthoh kiba ïa dei bad ka jaidbynriew.
U ma Wasalan E Dhar uba long u Secretary jong ka Khasi Author Society, Jowai unit, ula kyntu ïa ki paidbah ba kin thied ïa ki kot khnang ba ki nongthoh kin ïoh mynsiem.
Ula ong ruh ba ka kam thoh kot kam dei kaba suk, kumta ki nongthoh kot ki donkam ïa ka jingkyrshan bor jong ki paidbah nongpule.
Ka kong RM Khonglah kaba long ka nonghikai jong ka Thomas Jones Synod College, Jowai, haka jingkren jong ka kala ong ba haba nga pule ïa kane ka kot kaba u Dr Mohrmen ula ai ba ngan peit ban pynbha, nga lap ba nga la ïoh jingmyntoi shikatdei eh na kane ka kot.
U ma MM Thaiang uba long ruh u vice President ka Khasi Author Soceity Jowai unit ula ong ba kum ka jaitbynriew ngi dei ban pynmih shibun ki kot khnang ba pynheh pynkhraw ïa I thiar ka thoh kot jong ngi.
Kane u ong kan ïarap ban pynsuk ba ka ktien Khasi kan ïoh ïa ka jingithuh da kaba rung ha ka khynrnit kaba phraw jong ka riti synshar.
Hashwa jong ka jingïalang la ïoh ïa ka jingduwai da u Rev S.
Laloo pastor ka Balang Unitarian, Jowai bad ïa ki kyntien ai khublei l tyrwa da ka Mattimi Passah kaba long ka khun jong u Dr Mohrmen.
U Dr HH Mohrmen uwei na ki nongthoh columnist bad u nongthoh khubor ha ki snem mynshuwa bad uba la iehnoh iaka kam pastor jong ka Balang Unitarian dangshen ula pynbna ba un aireng haka elekshon MLA 2023 na Jowai Constituency.
Ka elekshon sha ka iing dorbar thawaiñ jong ka Meghalaya Legislative Assembly ka dang sah sa 10 bnai, hynrei ka politik ha kylleng ka jylla kala sdang ban shit bad ki party bapher bapher kila sdang ban wad iaki kyrtong kiba lah ban poi sha ka thong.
U Dr Mohrmen uba la rai la kham slem ia kane ka kam ba un rung sha ka jylli jong ka sain hima sima, ula shim iaka rai ban pynbna syndon ba un ieng ban iakhun iaka elekshon haka sngi Saitjain haka jingpyllait paidbah iaka kot kaba ula thoh “Ki Kjat Jingshai ka mynnor" haka jingialang kaba long ha HK Singh Memorial Secondary School, Jowai.
Haba ïakren bad u Dr.
HH Mohrmen ula ïathuh “Ka daw kaba kongsan kaba pynlong ïa nga ba ngan ïaleh ha kane ka elekshon ka dei ka jinghiar arsut ka saiñ hima sima hapoh ka jylla kaba pynduh jingkyrmen ïa uba bun balang.
Ka jingïaleh pyrshah jong nga ka dei ïaka bamsap bampong kaba la pyntroiñ ymtang ïa ka synshar khaddar hynrei ïa ka jylla hi ruh".
Ula ïathuh ba na ka liang jong u, un ïaleh khlem da shaniah ha pisa.
Ula ong baroh shi katta ki briew ki ong ba um lah ban jop ilekshon khlem pynlut pisa.
“Nga kwah ba ka Jowai constituency kan jubab ïa kane ka jingkylli ha u 2023, la ka long kaba shisha ne kaba bakla ba khlem ka pisa ym lah ban jop ilekshon", la ong u Dr.
HH Mohrmen.
Ha kaba iadei bad ka party ba un iakhun un sa pynbna ha ki khyndiat sngi ban wan.
Ka Khliehmuchut Shangpung kala rung sha ka final ka Third Division Football- ka 2nd Adelbert Laloo Memorial Trophy jong ka West Jaintia District Sports Association (WJDSA) hadien bala jop da 1-0 kol pyrshah iaka Mookyrdup haka jingiakhun semifinal kaba long ha Kiang Nangbah Stadium haka sngi Saitjain.
Da kane ka namjop ka Khliehmuchut Shangpung kan aireng pyrshah iaka Maitchaphrang Mowtyrshiah haka final kaban long haka 28 tarik une u bnai haka 2 baje nohphaisngi.
Ia katei ka kol jop ka Khliehmuchut la thep da u  Arwan Phadong (51) bad kane ka kol kala neh haduh bala wai ka jingiakhun.
Kawei ka longkmie kala kum klet ia kawei ka pla kaba don ryngkat bad u jingdeng ksiar, ka phone bad kiwei kiwei ki tiar ha ka jaka peitkai ha aitnar, Jowai haka sngi Balang.
Kane ka longkmie kala kyrpad ia kino kino kiba lap ban sngewbha ba pynphai da kaba phone ha une u number +91 9378194223.
Yn ai buskit ia kiba lap.
Ka lyer kaba sngewtynnad ka beh sha ka bom bad ha u snem 2023 ngi kwah baka UDP kan ioh thaw iaka sorkar, la ong u Bah Jemino Mawthoh haba kren haka jingialang pynskhem iaki Youth Wing ka UDP East Jaintia Hills ha Sohkymphor haka sngi Saitjain.
U Bah Jemino Mawthoh general secretary ka UDP haba kren shuh shuh haka jingialang ula ong “Kala don ka jingkylla kala saiñ himai sima ha kane ka jylla bad ngi iohi ba ka lyer kaba sngewtynnad, ka beh sha ka UDP bad 17 ngut ki MLA mynta kiba kwah ban iakhun na kane ka party UDP bad kane ka dei ka lyer kaba phylla kaba wan ban beh ha kane ka jylla bad ngi don ka jingkhmih lynti ba ha u 2023 kan don ka jingkylla.
" “Haoid mynta ngim lah lait na kane ka sorkar khleh khaw lang ka MDA kaba ialam da ka NPP, nga khmih lynti ba ha u 2023 kan ialam pat da ka UDP," la ong u Bah Jemino.
“Ngam shym poi pyrkhat ba ka party Congress kaba la ju kop man la ka por ba kadei ka party kaba long discipline, hynrei kane ka skum jong ka Congress mynta ka la pra phom baroh 17 ngut ki MLA na ka seng Congress kila sakma bad ki la ïapoi shane bad shatai.
12 ngut ki la poi shaka TMC bad 5 ngut ki kan sdang ban khih khohreh ban leit na kiwei pat ki party," ong shuh shuh u Bah Jemino.
“Ngim kwah ba ka Jylla ka jong ngi kan long kum ka ri Sri Lankan haba phi peit haki television phi iohi kaei kaba jia iaka Sri Lanka ha kaba wat ka petrol, marbam mardih bad ka kot sada ruh shitom ban ioh," la ong u Bah Jemino kaba lyngngoh um shym la pynshai bha halor ka Sri Lanka ne kynthoh eiei pat iaka MDA katno ngut ba ialam iaka? U Bah Embhah Syiemlieh MLA barim ula ong “Ngi la ioh la ioh chief minister nangtei na rilum Garo bad ka la dei ka por ba ngin pynthikna noh ba naduh ka snem 23 shaneng ngin pynthikna da ka jingiatreilang u Chief Minister udei noh na kane ka rilum Khasi Jaintia.
" “Ngi khmih lynti hapoh ka jingialam jong u Bah Metbah kum nongialam rangbah duh jong ka party ngin iohi ba un don haka shuki kum u Chief minister jong ka Jylla ka jong ngi," la ong u Bah Embhah.
U President ka UDP Bah Metbah Lyngdoh hashuwa ban kren ula pynskhem bad ai ka jingkyrkhu kyrdoh bad kitbok kitrwiang iaki nongkitkam ka UDP Youth Wing East Jaintia Hills ba trei shitom iaka lyngkor kaba kiba la kit ban pynkhlain iaka party.
“Nga sngewkmen ban iathuh ba kumba long mynta ka jingkhih win ka saiñ hima sima, wat sha ka thaiñ Garo ka party UDP kaba ki juh ong ba kadei ka party kaba don tang sha Khasi Jaintia mynta la sdang ban wad iaki nongialam jong ka party UDP," la ong u bah Metbah bad ula ong shuh shuh ymdei tang katta ngi la dep rai ruh kumba 4 ngut bad 5 ngut ki seating MLA kin iakhun na ka party UDP namar ba kila iohi baka don ka jingtylli haka synshar khadar bad nga sngew ba kadei ïa ngi kum ka party UDP ban ialam iaka jingsynshar haka state ka jong ngi.
" Kiwei kiwei kiba kren ki kynthup ia u Ma Moonlight Pariat president UPD West Jaintia Hills, U Ma Kyrmen Shylla UDP Youth Wing ka Jylla, U Ma Coming Tlang president UDP District Youth Wing bad kiwei kiwei.
Hadien arsnem bala hap ban sangeh iaka jingshad paidbah na ka daw ka jingwan lyngshop ka khlam ka ngoh COVID-19, mynta u snem ka jingshongshit Behdieñkhlam kala wanphai biang kumba ju long bad la sakhi ba ka Iawmusiang kala dap smam da u paidbah naduh khynnah haduh ki rangbah bad ki kynthei ha ki khor ki khriam kiba itynnad kila shimbynta shitrhem ban shaw iaki dieng khlam kumjuh ruh iaka Symbood Khnong bad Khnong Blai haka sngi Balang.
Mynta ka sngi kadei ka sngi balai jong ka lehniam Behdieñkhlam , ha kaba la pyndep ïaki lehniam bapher bapher kaba la sdang naduh ka por 4 baje mynstep da kaba pynïeng ïaka Deiñkhlam ka Bon ha Ïung Blai jong ki jait Rangad ha Chilliangraij Jowai.
Ha kane ka juh ka por la pynïeng ruh ïaka Deiñkhlam ka Doh bad hadien kane pat manla ki thliew ïing ki la pynïeng ïaki Diengkhlam rit ha la ki ïing ki ïing jong ki.
Ki Khonraij (Chilliangraij) ki la leit ban shaw ïaka Symbood Khnong ha ka por 9:30 shiteng na jaka kyntang na Ïawmusiang ban pynïeng ïaka ha Khliehshnong haka dong Chilliangraij.
Haka nohphaisngi da ki hajar ngut ki paidbah kila ïa mih paidbah ban sakhi ïaka jingrah Khnong Blai bad leit buh ïaka sha ka jaka kyntang ha Pohsawiar ban pyndep iaka nguh ka dem.
Hadien ba u Dolloi ka Elaka ula pyndep iaka nguh ka dem ha Pohsawiar ki Khongraij kila rah ïaka Khnong Blai sha madan Moosyiem ka ban pyndep pat da u Kñi ka kur Nikhla bad u Pator.
Ki Kmai Raij ruh kila rah la ki jong ki jong ki diengkhlam ha ryngkat ka kynhoi risa ka shad ka kmen bad ka jingsawa ka bom bad ud ka bhuri bad ka chew chew.
Haba la poi hala ki jong ki shnong kila pynieng iaki diengkhlam.
Ka lehniam Behdieñkhlam jong ka Seinraij Jowai kan kut haka 14 tarik Naitung ha Syiem Aitnar.
Kum shi bynta ka dak jong ka jingiatylli kaba long artad kum shi bynta ban pynpaw hakhmat ka pyrthei ia ka jinglong kawei ka jaidbynriew Khasi-Pnar , mynta ka kynti ka Seng Khasi Kmie ka la pdiang da kaba burom ia ka jingkhot sngewbha ba kyrpang da ka Seiñraij Jowai naka bynta ban shna bad ban leit rah ia kawei ka tabut ne ka rot sha ka lehniam Behdieñkhlam 2022.
Kane ka jingiatreilang lang hapdeng kine ki artylli ki seng niam ka jaidbynriew, ka long ban pyni ia ka nuksa ia ka jinglong kawei ka jaidbynriew, kampher wat lada la iapher ha ka niam ka rukom ki riti ki dustur, pynban ia ka thymmei wan longbriew man briew kum ka jaidbynriew ka dei beit tang na u Sohpetbneng.
U president ka Seng Khasi Kmie u Rgh Don Kupar Dkhar haba kren bad ki lad pathai khubor ha kamra jingialang jong ka Seng Khasi Kmie, Mawkhar Shillong haka sngi Balang ula ong ka jingiatreilang ne jingiatylli hapdeng kine ki ar seng ka juh iai don na kawei ka por sha kawei pat, kum ha ka jingrakhe ia ka Seng Kut Snem, ka Shad Suk Mynsiem, ka Chad Sukra bad kiwei kiwei, pynban ha ka liang jong ka lehniam Behdieñkhlam, mynta hi ka kynti ki arngut ki nongiam ba kynthup ia u Rgh Don Kupar Dkhar bad waheh OR Shallam  president ka Seinraij Jowai, ki la pashat ia kane ka jingmut ka jong ki kumno lada ia plie lad ne khot sngewbha lang hajuh ha ka Behdienkhlam.
Kane ka rai kaba dei ka sienjam ba nyngkong la pdiang sngewbha da ka Seng Khasi Kmie, kaba ha shwa pat ban ai pdiang ia kane ka jingkhot sngewbha ka Seinraij Jowai, la leit  shwa da ka shat ka khein ka khnong ka bishar ban da ia pan hukum na U Blei Trai Kynrad, namar  wat ha khmat u paid uba bun balang baroh baroh un niew ia ka shad Behdienkhlam tang kum ka tamsa tamhoi, hynrei ha lyndet pat, ka dei ka lehniam ka leh rukom kaba da iaid lang ryngkat bad ka nguh ka dem Blei.
Kane ka jingiashim bynta kyrpang da ka Seng Khasi Kmie sha ka Behdienkhlam ka dei artad halor ka nongrim jong ka jingrakhe ka India ia ka jingioh laitluid kaba 75 snem bad kumjuh jong ka jingioh iala ka jylla kaba puyra kaba 50 snem.
Haba jubab hato kane kan dei ka jingsdang kaba ka Seng Khasi Kmie man la u snem kan ia snoh kti lang  beit noh bad ka Seinraij Jowai ha kaban leit ban rah tabut, na ka liang u Rgh DK Dkhar, u la ong ba ha ki snem kiban wan ruh lada jia ba u para u pan ia ino ino I tiar ai sngewbha ne jingiarap na u hymen ne na la ka Kmie bad lada sngew lah ka bor, ka Seng kan leh ia katta bad kan shong halor ka jinglah bad kum u longsan u mansan, un hap ban iakren ia la ki para dkhot bad kumjuh ia ki samla ba lada ki ia don ka por bad lah ruh ka bor, ka jingpynkhreh kan iaid beit shaphrang.
U Myntri ka tnad pule puthi bad Ma Lahkmen Rymbui ula plie paidbah ïaka ïingskul bathymmai jong ka Lumpyngngad Upper Primary School, Amlarem Sub Division haka sngi Nyngkong.
Ïaka ïingskul kaba don lai kamra la tei lyngba ka MDC bad MLA skhim jong u MLA barim ka thaiñ u Stephanson Mukhim.
Ha kane ka jingialang plie ia kane ka skul nalor u Ma Lahkmen uba long ruh u MLA ka thain la iadonlang ka SDSEO Amlarem ka Kong Suwanlura Pyrtuh, u waheh shnong Lumpyngngad u Ma Sukman Swer, ki khynnah skul, ki nonghikai, ki kmie ki kpa bad ki nongshong shnong.
Ïaka Lumpyngad UPS la seng haka 9 tarik Rympang 2015 da ka Dorbar Shnong Lumpyngngad ban plie lad iaki khynnah ïaka bteng iaka jingpule hala shnong.
U Lahkmen Rymbui haka jingkren ula ong ka long ka jingkmen ban plie ïa kane ka jingtei kaba la ai ka jingshakri ïaki khynnah ha ka pule puthi bad ula kular ban iarap shuh na ka bynta pynbha pynmiat iaka skul.
La pynshong shit ïa kane ka jingïalang da ka jingrwai bad ka jingshad na ki khynnah skul.
Kumba ju long ka rukom ka sngi ba ar jong ka Behdieñkhlam, ka long ba ki kmai raij kila wan shaw iaki diengkhlam bad pynpoi ha Iawmusiang bad ka Khonraij (Chilliangraij) kila pynpoi ïaka Khnong Blai ha Loomsooiung.
La sakhi ba haka sngi ba ar ka Iawmusiang kala dap smam hadien bala wan shaw iaki diengkhlam.
Ki khun jong ka Niamtre kila mih ryntih da ka mynsiem iatylli kynthei bad shynrang ban shad kmen Behdieñkhlam ryngkat ka jingsawa ka bom bad ka jingud ka bhuri (tangmuri) bad ka chew chew.
Haka por mynstep ki khlieh nongpyniaid niam kila pyndep iaka jingai nguh aidem Syiem Aitnar kaba iadonlang naduh Dolloi, Pator, Langdoh, Sangot, wasan waheh bad ki Kñi na ki kur bapher.
Ka jinglehniam Syiem Aitnar ka long ba ymbit shuh ïa uno uno ne kano kano ka briew ba kin leh tamti tamkjat haka pung kyntang Aitnar.
Haka sngi kaba lai (mynta ka sngi) yn rah biang iaki diengkhlam na Iawmusiang bad ban pynieng hala ki jong ki dong, katba ïaka Symbood Khnong yn rah na Loomsooiung naduh ka por mynstep bad pynieng ha Khliehshnong.
Shuwa ban rah iaki diengkhlam, yn ai nguh ai dem iaka Khnong Blai hapoh Sawiar ka ban pyndep da u Dolloi bad u Kni Nikhla.
Ha kane ka por baroh ki bom bad ki tangmuri ki sangeh bad ki diengkhlam yn buh ha madan Siatthong ban ainguh blei bad hadien yn rah iaki diengkhlam hala ki jong ki dong.
Ka Meghalaya Chess Association ha ryngkat ka jingiatreilang bad ka Khasi Students’ Union kan rakhe pyndonburom ia ka jingdap ba 187 snem jong ka jingiap u Tirot Sing Syiem da kaba pynlong ia ka Third Tirot Sing Syiem Memorial Rapid Chess Championship 2022 ha ka 16 tarik Naitung (July), 2022 naduh ka por 9 baje mynstep ha Government Girls Higher Secondary School, Shillong.
Kane ka jingiakob ialehkai Chess kan long ha ki ar bynta – ka Open bad Under-13 bad yn pynlong da ka Swiss system kaba hynriew wat (round) bad ka por kan long shiphew minit san sekhon namar ka increment ha man ka wat.
Kiba iashimbynta ha kane ka jingiakob ki lah ban phah ia ka kyrteng, ka rta bad ka jaka sah lyngba ka SMS lane WhatsApp ha une u numbor 8258898775 lane lyngba ka e-mail ha meghalayachess@yahoo.
com.
Ki nongjop kin ioh ia ki khusnam (trophy) bad syrnod.
U Deputy Commissioner (Supply), East Jaintia Hills District u pynbna paidbah ba la pyllait ia u Khaw rashon na ka bynta u bnai Naitung (July), 2022 ha East Jaintia Hills District, Khliehriat.
Ka jingsam ka long kumne, ia u Khaw AAY yn sam 35 kilo shi ing shibnai ha ka dor T.
3.
00 tyngka shi kilo, ia u Khaw PHH yn sam 5 kilo shikhlieh shibnai ha ka dor T.
3.
00 tyngka shi kilo, katba ia u Khaw Non-NFSA pat yn sam 7.
215 kilo shiing- shibnai haka ka dor Die Lang ka ba long T.
11.
77 tyngka shi kilo bad ha ka dor Die Khutia ka ba long T.
12.
34 tyngka shi kilo.
Kumta, la kyrpad ia ki paidbah ba lada shem ba ki Dealer kim die kat kum ka dor lane kg kumba la bthah ne kdew haneng, ki dei ban ujor sha u Deputy Commissioner (Supply), ka East Jaintia Hills District lane phone sha u Toll free No.
1697, lane sha u District Grievances Officer ka East Jaintia Hills District.
U Hony General Secretary West Jaintia Hills District Sports Association (WJDSA) Ma Lammat oo Laloo ula pyntip paidbah ba ka don ka jingpynkylla ha kaba iadei bad ka Independence Day Cup Football League cum Knock Out kaba la thmu ban pynlong ha kine ki khyndiat sngi ban wan.
Ula ong ba ia kane ka tournament la thmu ban pynlong haka kyrdan Under-16 Boys’, hynrei namar ba ka don ka jingpynkylla bad ka jingiakren pynbeit hadpeng synjuk ialehkai ha Jylla kumjuh hapoh ka ri la pynkylla noh sha ka Under-17 Boys.
Ha kane Tournament kiba jop napoh District kin mihkhmat sha ka state level bad kumjuh sha ka National Level la ong shuh shuh u ma Lammat.
Ha kaba iadei bad ka bai rung (Entry) kan neh kumjuh T.
1500, bai registration uwei u pleiar T.
30/- bad kawei ka kynhun kam dei ban tam palat 25 ngut ne duna 20 ngut shi kynhun.
Ka jingot snem ha kane ka tournament ne kiba lah ban iashimbynta ka long tang kiba to kiba kha naduh 1 tarik Kyllalyngkot (January) 2006.
Ka jingjurip pleiar ne screening kan long haka 16 tarik Naitung naduh ka por 9 baje mynstep ha ophis treikam jong ak WJDSA ha Kiang Nangbah Indoor Hall.
Kiba wan palat iaka por 2 baje nohphaisngi ka WJDSA kala rai ba kan nym pdiang shuh.
Ka WJDSA kala kyntu ia baroh ki klob kiba la dep siew bai rung ba kin wan biang por, khnang ba ka jingthmu kin long kiba jop.
I Kong Tiewmihpli Lyngdoh i lok jong i ma Rikut N Parien ba shong ba sah ha Tuberkmaishnong, East Jaintia Hills District ila khlad noh na kane ka pyrthei haka 12/07/2022.
I Kong Tiewmihpli i dei i khun jong i Kong Rila Lyndoh bad u ma Kyrshan Dkhar.
I Kong Tiewmihpli i dei ba trei kum i nonghikai jong ka Govt LP School, Tuber Shohshrieh.
I kong Tiewmihpli i dei i wei na i longkmie ba kit ba bah iaka kam jong ka Seinraij Tuber, Dorbar shong Tuberkmaishnong, i dkhot ka Women Wings Seinraij Tuber, i bat ruh iaka kam Assistant Secretary Seinkyntu Seinraij 12Daloi, Ex Chairperson jong ka 7thyndai Child Care Institute cum Counseling Centre.
Ka jingpyndep ia kaba sah jong i kan long lashai ka sngi 13/07/2022 naduh ka por 9 AM na iingsah jong i na Tuber Wahshnong bad ka niam on thang kan long ha khnap thangbru jong ka Seinraij Shnong Tuber.
Ka Synjuk Waheh Shnong Ri Jaintia (SWRJ) kala ai khublei Behdieñkhlam basuk ba kmen ia baroh ki khun Niamtre jong ka Seiñraij Jowai bad baroh ki raij ki ban sa pyndep iaka Behdieñkhlam kiba kynthup Tuber, Ialong, Mukhla bad Muthlong.
Ka Synjuk Waheh Shnong Ri Jaintia ha u kyrwoh bala phah da u Ebormi Lyngdoh publicity secretary SWRJ ula ong ba ka synjuk baroh kawei ka phah iaka jingkyrkhuh kyrdoh bad kitbok kitrwiang ia ki khun Nimatre na ki seinraij bapher bapher ha rilum Jaintia ba kin ioh ia ka met ka phad kaba koit ba khiah bad ka roi ka par kaba salonsar.
“To ai ba kane ka Behdieñkhlam kan wanrah iaka jingbha haka imlang sahlang bad ba kan jop iaka sniew ka smeh," la ong u kyrwoh u ma Lyngdoh.
Ar tylli ki post bording elektrik kiba kynnoh ba ki dei kiba sam iaka bording kaba khlainbor ne high tension kila khyllem haka shnong Saphai haka sngi Nyngkong.
Ka KSU Kupli Area Circle marsien tip iaka jingjia ba khyllem kine ki post bording hapoh shnong Saphai, kala leit ban ujor daka jingthoh ha u Assistant Executive Engineer MePDCL ha Shangpung Sub-Division ma W Dkhar.
Ka KSU kala ong ba kane ka jingjia haka por 2.
00 Am bad kam shym la don kano kano ka jingjia ba sngewsih.
Ka KSU kala ai da ka jingthoh sha u engineer ka MePDCL bad kala pynkymaw ruh ba kala dep ai jingujor ban dawa jurip iaki post bad pynbha iaka line ding ha katei ka thain.
Ka KSU kala kynnoh ba ka MeECL ka khein sting bad ka ap haduh ban da jia ki jingjia ba sngewsih.
Kumban shu pynkynmaw ha u snem 2021 ha ka 10 tarik Lber, ar ngut ki shipara kila khlad hadien ba shah bat bording haka shnong Umsalait, West Jaintia Hills District.
Kane ka jingjia ruh kala jia tang da ka daw ba sam ka bording sha khyndew hadien ba ki ar ngut shi para kiba ialehkai kila shah bat ha u stay wire kaba la wanrah iaka jingjia kaba sngewsih.
Mynta ka sngi ka dei ka sngi ba nyngkong jong ki “Soo sngi Le ïaw" ha kaba ki Khon Raij kiba na ka dong Chilliangraij kila wanrah ïaka Symbud Khnong na Riatturiem ban pynpoi ha Tre Loomsooïung, Newhill Jowai bah buh shimiet.
Ka lehniam Behdeinkhlam ka long ka lehniam kaba la leh man la u snem ban beh ïaka khlam ka ngoh haka imlang sahlang kiba lah ban wan haka dur ki jingpang, jingshitom, ki jingpynjot ka bor mariang bad kino kino ki jingsniew ha ka imlang ka sahlang.
Shwa ba ki Khonraij na ka dong Chilliangraij kin ïamih paidbah ha ryngkat ka bom ka ksing bad ka tangmuri ban leit shaw ïaka Symbud Khnong, ka la don ka jinglehniam bapher bapher kaba la sdang naduh ka por 5 baje mynstep da kaba u Chutia ula leit shim ïa u ‘Khoo Pyrnah’ na ïing ka Wet (Paswet, Wah Synji), ka jinglehniam kaba ki khot ka ‘Siang ka Pha’ kaba mut ba ki aibam ai dih ïa kito kiba ha ïing ha sem kiba la khlad na kane ka pyrthei, ïa kane la leh ha man ki ïing kiba dang bat ïaka Niam tynrai.
U Dolloi ka Elaka Jowai uba dei u khlieh ka niam u Ma Puramon Kynjing ula ong ba ka jingpynkhreh ïaka taïew Behdieñkhlam ha une u snem ka long ka jingpynkhreh kaba ïaid ryngkat bad ka jingbishar jong ki blei ki syiem.
Hadien ka jingduh bad jingbym ïoh lad ban pyndep ïaka Behdeiñkhlam haki ar snem kiba la dep hynrei ha une u snem da ka jingisynei bad jingïeid jong ki blei ngi la ïoh ban lehkmen ïaka Behdeiñkhlam.
U kyrmen ba da jingïada ki blei ki syiem ka jinglehniam Behdieñkhlam kan kut da kaba phuh ba phieng ha ryngkat ki jingkyrkhu na u nongbuh nongthaw ha kaba baroh ki nongshong shnong hapoh ka raij ka Elaka kin ïoh ka jingkyrkhu ba kyrhai ban lait na ka shitom ka saja, ban biang ka kamai ka kajih bad ban roi kyrhai.
Lashai ka sngi 12 tarik ka jinglehniam kan sdang naduh ka por 5 baje mynstep da kaba leit kñia Aitnar katba haka por mynsngi pat ki khun ka Seijraiñ kin leit shaw ïaki Deiñkhlam na khlaw bad ban wanrah ïaki sha Ïawmusiang.
Ka Dorbar Lyiur jong ka Jaintia Hills Autonomous District Council (JHADC) kala kut noh tang shisngi hadien ba kam don ki mat ban iatai haka sngi Nyngkong.
Ha kane ka dorbar wat ka kynta kylli jingkylli bad jubab ruh kam don hadien ba MDC ka BJP u ma Lakhon Biam uba rah bun ki jingkylli ha kaba iadei bad ka ioh ka kot ka konsil ula pep ban wan dorbar.
Ha kane ka dorbar la kynmaw burom ia u MLA barim bad MDC bad uba la bat ruh iaka shuki CEM barim ka JHADC u ma Sing Mulieh uba la khlad haka 10 tarik u Jymmang.
U Ma Sing Mulieh ula long kum u MDC saw samoi naduh u naduh 1983 haduh 1994 Ha kane ka dorbar u Thombor Shiwat CEM JHADC ula wanrah iaka official report iaka jingkyntiew kyrdan iaki saw ngut nongtrei ka JHADC naduh ka 30/06/2022.
Kine ki saw ngut ki kynthup ia u Johnsing Tariang uba bat ïaka kam Recorder sha u Assistant Land Record & Settlement Officer, u Wanshanlang Songthiang uba bat kum u DCLP School Teacher sha ka kyrdan Assistant Finance & Account Officer, u Jolby Sana uba bat Recorder sha u Assistant Administrative Officer bad ka Dalinkee Suwer kaba bat kum ka LD Assistant sha ka kyrdan Assistant Planning Officer.
Nalorkata u CEM ula pyntip ruh ba la thung ïa u MDC u Ma Holando Lamin kum u Vice Chairman Land Revenue & Land Reform Committee, Jaintia Hills Autonomous District CouncilCouncil naduh ka 01/06/2022.
U CEM ula iathuh ruh hapoh ka ïing ïaka Election jied dolloi kaba la pynlong da ka JHADC haka 23 tarik Jylliew na bynta ki ar Elaka kynthup ka Elaka Shangpung ba la jop da u Chanki Langbang bad ka Elaka Nartiang ba la jop da u Salong Lamare.
Shuh shuh ha kane ka dorbar la wanrah ïaka kaiphod (Report of the Comptroller and Auditor General of India (CAG) na bynta ka samoi jong u snem 2009, 2010 bad 2011 kaba la pdiang da ki dkhot ka ïingdorbar ban phah sha u u lat jong ka Jylla.
Ïa kane ka dorbar la pynkut noh mynta hi ka sngi namar bym don shuh da kiwei kiwei ki mat ïatai.
Ka Sub-Divisional Officer (Supply) jong ka Amlarem Sub –Division ka la pynbna paidbah ba ia u Khaw u ba hap hapoh ka PMGKAY Scheme na ka bynta u bnai Naitung (July), 2022 la pyllait sha baroh ki longïing ki ba hap hapoh ka NFSA (AAY & PHH) naduh 11 tarik haduh ka 15 tarik Naitung.
Ka bhah AAY ka long 5 kilo shi khlieh, katba PHH 5 kilo shi khlieh bad kiba ioh myntoi kim donkam siew pisa eiei.
Lada don kino kino kiba shim da ka pisa ne ki bym ioh ia ki tei ki mar jong ki, ki lah ban ujor sha ka ophis jong ka SDO (Supply) da ka ba thoh shai ia ka kyrteng bad ka shnong jong ki khnang ba yn lah ban pynshitom ia ki.
Mynta ka sngi 11 th July 2022 la pynpep noh ia ka General Election jong ka Jaintia Hills Truck Owner association (JHTOA)   na ki daw  ki bym lah ban kiar.
La don ruh ka jingialang meeting jong ka JHTOA bad la thung noh  da ka “Election committee" ban pyniaid beit ia kane ka election jied president jong ka JHTOA.
Ka election committee kaba kynthup ia u Chairman Ma  Enrico D Pasi (President – The Association of Meghalaya Traders and Transporters (TAMTT) , Secretary Ma Harpidiyou Suiam bad hynriew ngut ki Member, ba kynthuplang ia U Ma Jersom Shylla President JSU, bad ia U Ma Pynbiang Rymbai President HITO Ha kane ka Committee da ka jingiamir jingmut lang baroh ki member bad ki dkhot jong ka JHTOA la rai noh ban pynlong  ia ka ka General Election jong ka Jaintia Hills Truck Owner association(JHTOA) ha ka 18.
07.
2022.
Ki kyndon jied President: Ki member kiba kwah ban ialeh election president ki dei ban pynpoi ia ki application jong ki sha u chairman/ secretary jong ka Election Committee  da kaba suh lang kumne harum.
Na U Ma  Enrico D Pasi, Chairman Election Committee.
U Ma  Harpidiyou Suiam , Secretary Election Committee.
Ka Jaintia Hills Truck Owner Association (JHTOA) kala pyntip paidbah ba kan pynlong iaka jingjied president ka synjuk haka 11 tarik u Naitung (July) ha iing dorbar ka shnong Phramer, West Jaintia Hills District.
ka JHTOA kala jied ruh ia ki nongpyniaid iaka election da ka The Association of Meghalaya Trader & Transporter (TAMTT), Jaintia Students’ Union (JSU) bad ka Hynniewtrep Integrated Territorial Organisation (HITO).
Ha kane ka elekshon tang ki trai kali kiba la dep ban pynrung kyrteng kin ioh ban iashimbynta haka election jied president.
Ka Phramer Sc kala jop da 3-1 kol pyrshah iaka Mynsngad Sc haka jingiakhun football 2nd Division Football Tournament-5th Debo Shullai Memorial Trophy kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Thohdieng.
Ka Phramer kala thep ia kine ki 3 kol lyngba u Elias Saioo uba la khyrwit 2 kol (48, 74) bad shi kol na u Monjurlang Suchiang (52).
Katba ka Mynsngad kala ioh thep shikol shuwa ban wai ka por lyngba u Banker Muksor (80+1).
Ka jingiakhun lashai ka sngi Saitjain kan long hadpeng ka Mooknor Thadmuthlong pyrshah iaka Lumpyrtuh.
Ka Skill Training Programme na ka bynta ki Electrical Domestic Solution bad ki Plumber General ne ki nongshna light bad ki shna umkor hapoh ka Meghalaya State Skill  Development Society (MSSDS) kala sdang haka shlem jong ka Bosco Pnar Multipurpose Vocational Training Centre, Salini Colony, Mihmyntdu.
U MDC jong ka Jowai North Brightstar Chyrmang kum u kongsan ula plie paidbah ia kane ka jinghikai pyntbit iaki samla ban ieng hala ki jong ki kjat haka jingiadonlang Skill Development Officer, West Jaintia Hills District u Ma Lambormi Suchen bad u Director Bosco Pnar, Fr.
Francisco Dhar.
Ka Skill Meghalaya la sdang ia ka naka bynta ban thaw ki lad ki lynti ban pyntbit ia ki samla kiba don iaka sap bapher bapher ba kin ieng hala ki jong ki kjat.
U Director of Bosco Pnar Fr.
Francisco Dhar ula kyntu iaki samla kiba ioh ia kane ka jingai jinghikai ei ban shim kabu ia kane ka lad khnang ba kan long ka jingmyntoi iaki.
Ka Bosco Pnar kan ai jinghikai 350 kynta iaki Electrical Domestic Solution, katba iaki nongshna umkor hapoh 410 hrs,katta ka 3 bnai.
Ha kane ka training kin don haduh 100 ngut ki samla kin ioh iaka jinghikai.
Ka Seiñbhalang Shkentalang kala jop da 1-0 iaka Amlarem haka final Super Division kaba pyniaid da ka Amlarem Sub-Divisional Sports Assocition (ASSA) kaba long ha Ladjaplem Mini Stadium, Amlarem haka 19 tarik Nohprah.
Ia kane ka kol jop ka Seinbhalang Shkentalang la thep da U Abul Laskar haka minit kaba 65 ‘ bad kane ka kol kala neh haduh bala wai ka por iakhun kaba la biang pura iaka Seinbhalang Shkentalang ban rah ia ka nam lahduh.
U Myntri ka tnat Sports Bah Shakliar Warjri ula long kum u kongsan haka jingiadonlang u MLA ka Amlarem u Bah Lahkmen Rymbui, DSO West Jaintia Hills Khroobok Passah nalor ki dkhot bad nongkitkam ka ASSA bad kiwei kiwei.
Ka Seinbhalang Shkentalang kum ka lahduh kala rah iaka song pisa kaba 60 hajar tyngka bad ka kynhun kaba wan ba ar ka Amlarem Social Club ka la ioh pdiang iaka song pisa kaba 40 hajar tyngka ryngkat ka Trophy.
Ka khusnam shimet kiba kynthup iaka ‘Best Player’ la iohrah da u Iaidakyrmen Jungai Amlarem SC, ka nam ‘Best Goals Keeper’ la rah da u Wanlambok Tariang Seiñbhalang Shkentalang bad ka nam ‘Top goal scorer’ la rah da u Dongmi Surong Umladkhur SC.
Ka Kur Lamare Jaiñtia Pyllun (KLJP) kala pyntip ba kan pynlong ia ka Dorbar Kur (General Meeting) kaba San (5) ha ka 17 January (Kyllalyngkot) 2024 ha ka shnong Barato, West Jaiñtia Hills District, por 11 baje mynstep.
Ha kane ka jingiakynduh ba shisien shisnem kin sa don ki jingkren kum ki jingsneng jingkyntu na ki ba bun ki riewpawkhmat jong ka Kur, kumjuh ruh bad ka rwai ka shad khamtam na ki khun samla ka kur.
Ha kane ka sngi kan sa don ruh ka jingai khusnam sha ki khun jong ka Kur kiba lehbha ha ki exam bapher bapher lane PhD na kino kino ki board naka bynta u snem 2022-23.
Kiba lah ban ioh ia kane ka khusnam ki dei ban pass kumne Matriculation 80% shaneng, HSSLC 70% shaneng, Bachelor’s Degree 60% shaneng, Master Degree 60 %shaneng bad PhD la ki kot ki sla (Marksheet) ban pynshisha, phah sha u Secretary ka Kur Lamare Jaiñtia Pyllun, u Shanbor Lamare da kaba shon bha bad phah lyngba ka “Whatsapp" ha une u number 7005874528, 6909061569 ha lane shwa 09 January 2024.
Kumta ban pynphuh pynphieng ia kane ka Dorbar Kur, ka Kur ka ia wer ia baroh ki khun ki hajar jong ka Kur Lamare kiba hapoh u pud u sam jong ka Ri Lum Jaiñtia bad na kiwei kiwei ruh ban ia wan sha kane ka Dorbar (meeting) ha kane ka sngi.
U Myntri ka sorkar bad MLA ka Khliehriat u Bah Kyrmen Shylla ula pyntip ba u angnud jong u paidbah ban wanrah iaka surok Four Lane ha East Jaintia Hills District ka lah ban urlong namar ba ka sorkar pdeng ruh kala don ka jingthmu ban pynheh iaka surok National Highway 6.
Ia kane u Bah Kyrmen Shylla ula ong haba kren bad ki nongthoh khubor hadien ka jingialang kynmaw burom iaka sngi iap ba 83 u myllung Soso Tham ha Khliehriat.
Ula ong ka sorkar kala sdang ban leit jurip bad sorjamin iaki jaka ban pynheh iaka surok, kaba baroh shi katta ki paidbah kila hap ban im hapdeng ka jingsyrtok ban iaid ban ieng haka surok NH 6 kaba jur tang ka jingtwa khyndew bad ka jingsahkut kali la haba rang ne slap.
Kumban shu iathuh, ki paidbah ha ka thain Narpuh mynta kila iakynduh jingeh bha haka leit ka wan ha kaba naduh u bnai Risaw haduh kine ki khyndiat sngi, kila mad iaka jingsahkut kali kaba khlieh la ka sngi bad kaba la neh da ki bun bun kynta namar ka jingsniew palat liam ka surok bah NH 6.
Ula ong ruh ba u don ka jingangnud ban pyniasoh ruh iaki bun tylli ki shnong haka constituency Khliehriat bad khamtam ka surok na San Shnong kata Pynthorsale, Mukha Ialong, Mutong Chamcham bad Lumshyrmit bad ki shnong ha War Jaintia.
Ula pyntip ba wat u Myntri Rangbah ka Jylla ruh ulong uba kloi ban wanrah iaka jingkylla haka roi ka par.
Ha kaba iadei bad ka lynti rel ha rilum Jaintia, u Ma Kyrmen ula ong ba shen ka sorkar kan khot pynlong da ka jingialang paidbah ban pan jingmut na ki paidbah ka district halor ka sienjam ba la shim da ka sorkar ha kaba iadei bad ka jingthmu ban wanrah lynti rel hapoh ka district.
Ula ong ha kane ka jingialang yn shim iaka sur u paidbah namar ba kumba long mynta ym baroh kiba kyrshan ban wan iaka lynti rel ha rilum Jaintia.
Ka synjuk ki barikor na jylla Meghalaya, ka Ri Academy of Visual Arts ka la pynlong ia ka lyngwiar thohdur jong ki barikor ha ICSSR, NEHU ka ba sdang naduh 18 tarik Nohprah bad ka ban kut haka 27 Nohprah 2023.
La plie da u Kher Rangbah ka tnat sorkar Mattithaw bad Deiriti, u Bah Frederick Roy Kharkongor.
La iasnoh kti lang da ka Santiniketan Kala Bhavan Praktoni, ka synjuk ki barikor rangbah na Santiniketan na ka bynta ban sei pyrthei ia ki sap kyrpang jong ki samla ka jylla ki ba angnud ban trei bad kyntiew ia lade kum ki barikor batbit.
La aiti sahnam ia kane ka lynwiar thohdur ha ka kyrteng jong u Myllung Soso Tham, kum ban sot na ki snap jingstad jong ka saiñ pyrkhat jongu na ka bynta ban tei ia ka imlang sahlang.
La nguh burom ia u Myllung Soso Tham da baroh ki ba ia don ryngkat naduh ki kynrem ki lyndan haduh ki paidbah da ka ba thoh shun ha ka sladur ba la mang lypa na ka bynta ka jingthmu.
U kongsan ha kane ka lyngwiar thohdur, u Bah FR Kharkongor u la pyrto ia ka thoh ka tar ka ba la kyrsoi na ka janor bad dohnud jong u Myllung Soso Tham ha kita ki snem ki ba ka imlang sahlang ka dang doh ha ki latlat jong ka synshar donbor ka sorkar Bilat bad ha ba dang sdang seilung ka thoh ka tar Khasi.
U la pynkynmaw ruh ba ka snap tynrai Khasi ka shong tynrai ha ka khyndew, ka kur bad ka ktien, ha ka ba donkam ban pynneh pynsah na ka bynta ka lawei jong ka imlang sahlang.
Ka jinglong dukha jong ki barikor ha ka lynti jingim ka long ka phang ka ba la phalng lyngba ka jingkren jong ki kynrem lyndan ha kane ka sngi, ba kynthup ia u khliehduh ka ICSSR u Prof B Panda, bad u Dr Jank Jhankar Narzari, u khliehduh jong ka Santiketan Kala Bhavan Praktoni.
U Dr Janak Jhankar Narzari u la bynñiaw halor ka jinglong jingman ha ka thaiñ shatei lammihngi ka ba la sahdien ha ka laing jong ka thohdur, wat lada ka mynsiemn shitrhem jong ki samla ka iai kyrsoi bad na ka por sha ka por ki sap nylla jong ki barikor ki dang iai shylluit manla ka por.
U nongialam rangbah jong ka synjuk ki barikor ha jylla, u Bah Raphael Warjri u la kubur ia ka jingkren jong kita ki kynrem lyndan bad u la ban khia halor ka jingdonkam ban mih ki shlem hikai shlem pule ha ka liang ka kam thohdur thohdar ha jylla na ka bynta ban kyntiew ia ki samla ki ba angnud ban kiew irat ha kane ka liang.
Kum shibynta ban kyntiew ia ka thohdur thohdar ha jylla bad ban ban plie lynti ia ki barikor na jylla, ka Santiniketan Kala Bhavan Praktoni ka la ia soi ia ka dorkhas soskular bad ka Riti Academy of Visual Arts, Shillong na ka bynta ban sam kylliang ia ki jingtip bad jingstad shaphang ka thohdur da ki lympung ki ba yn pynkhreh markylliang ha Shillong bad sha kiwei kiwei ki jaka ha Ri India.
Ha ka Lyngwiar Thohdur ka ba dang iaid shitrhem mynta ha ICSSR, salonsari NEHU kan don ruh ka jingiaphylliew jingmut jong ki barikor na baroh arliang ha ka ba pyninam ia la ki sap ki phong bad ban batai ia ka jinglong jingman jong ka Thohdur ha la ki jylli lajong.
Kumta ki don ki mat iatai ki ba yn sa pashat jingmut da ki barikor na Shillong bad na shabar ka jylla ba kynthup ia u Prof.
Janak Jhankar Narzari, Soumitra Chatterji, Rathin Kanji, Prof.
Niaz Majumdar, Falguni Mukherji, Shamita Goswami, Ketaki Choudhury, Mario Pathaw bad Raphael Warjri, halor ki phang ba ki ia tyngkhuh ha la shimet bad ki ba iadei bad ka lyngwiar thohdur ha ka imlang sahlang.
Ka samla Amethis Darnei kala khyrwit iaka hattrick kaba nyngkong eh jong ka haka jingjop ba bun kol ka Dkhiah West da 12-0 pyrshah iaka Iongkaluh haka jingialehkai football ‘2nd Edition Women’s League’ kaba pyniaid da ka East Jaintia District Football Association (EJHDFA) kaba long ha madan artificial turf ha Diengshynrum ha ka 18 tarik Nohprah.
Ka Amethis marwei kala thep saw kol, mar ar kol ka Batbitbha Bareh, Russia Dkhar bad mar shikol la iarap thep da ka Iris Dkhar, Phaintis Lyngdoh, Jingshisha Bareh bad ka Release Lyngdoh.
Ha kawei pat ka jingialehkai, ka Diengshynrum SC ka la bteng ban khur jingjop da kaba pynliem iaka Wapung Combine da 1-0 bad ia kane ka kol la thep da ka Ibashisha Khongwet haka minit ba 68 lyngba ka penalty.
Ka Meghalaya State Load Despatch Centre (SLDC) haka 18 tarik Nohprah, ka la shah pynkup burom da ka “3rd LDC Excellence Award 2023" ha ka thup jong ka Emerging SLDC ha ka jingialang kaba la long hapoh Indian Institute of Technology (IIT) Delhi.
Kane ka jingjop kaba khraw ka dei kaba la pynkhamti da ka kynhun ki shemphang kiba la ai ka jingithuh ia ka jingtreikam kaba iadei bad ki SLDC bad halor ka jingtrei shitom bad ka jinglah treikam ha kaba iadei bad ki kam bording ilektrik.
Ka GRID-INDIA, ha ryngkat ka jingiatreilang bad ka FITT, IIT-Delhi, ki la pynlong ia kane ka prokram da kaba sam ia ka khsusnam ‘3rd LDC Excellence Award’ bad ka ‘12th GRID-INDIA Power System Awards (GIPSA),’ia kaba la tip mynshuwa kum ka POSOCO Power System Award.
Ha kane ka prokram la ia don lang ruh u Myntri ka Cabinet uba khmih ia ka Tnat Power and New & Renewable Energy, u Raj Kumar Singh kum u Kongsan.
Na ka liang u Bah A Kharpan, Director (Transmission) ka MePTCL, bad u Bah T Gidon, Superintending Engineer kaState Load Despatch Centre (SLDC), Meghalaya, ki la shimti ia katei ka khusnam na ka bynta ka jylla Meghalaya.
“Ngi sngew sarong bad sngewnguh shibun halor ka jingioh pdiang ia kane ka khusnam.
Kane ka khusnam ka long ruh kum ka sakhi halor ka jingtrei shitom bad ka jingkut jingmut jong baroh ka kynhun ka SLDC Meghalaya ban pynthikna ha kaba iadei bad ka jingiaid beit iaid ryntih ha ki jingtreikam kiba iadei bad ka kam sam bording bad ki jingtreikam kiba iadei bad kane ka bynta ha ka jylla.
Kane ka jingjop kan ym lah ban long khlem ka jingkyrshan bad ka jingtrei shitom jong ka kynhun kaba trei khlem shongthait," ong u Sanjay Goyal, IAS bad CMD ka MeECL.
Kane ka khusnam LDC Excellence Award kan iai bteng kum ka nongai mynsiem na ka bynta ka kynhun SLDC ka Meghalaya ba kan bteng ban ioh ia ka jingjop ha ki sngi ki snem ki ban dang wan.
U Myntri Rangbah ka Jylla, u Conrad K Sangma haka 18 tarik Nohprah, ula plie paidbah ia 17 tylli ki Food Processing Unit ha ka jingialang kaba la long ha Resubelpara, North Garo Hills District, shibynta ka jingrakhe ia ka sngi jong ki nongrep ne ‘Farmers’ Day ia kaba ju rakhe ha ka 4 tarik u Nohprah man la ka snem.
Haba ai jingkren ha ka jingialang u CM u la ong ba ka sorkar kan sa plie haduh palat 100 tylli ki Processing Unit ha kine ki khyndiat bnai ban wan, bad ka ban plielad shibun ia ki paid nongrep ba kin ioh ban pynwandur ia ki mar rep kiba ki pynmih da kaba song ia kine ki mar bad ban pyniaid sha ki iew ki hat.
U la ong ruh; “Ban ngin poi sha ka thong, ngi donkam ia ka jingiashim bynta shitrhem jong ki nongrep ha kaba pyniaid iew ia ki mar rep khnang ban kyntiew ia ka ioh ka kot, bad na ka liang ka sorkar ka la kut jingmut skhem ban ai ka jingkyrshan kaba pura lyngba ki skhim bapher bapher kum ka Focus bad Focus+ ban pynthikna halor ki lad jingiarap pisa bad ka rukom pyndonkam ha ka lynti kaba dei.
Ngi ai ruh ka jingkyrshan na ka bynta ban iada ia ki khlaw ki btap lyngba ki nongshong shnong.
" Nalor kata u Conrad u la ong ruh ba ki prokram kum ka YESS Meghalaya ki tyrwa ia ka jingkyrshan na ka bynta ki samla ha ka liang ka sengkam sengjam.
Ula bynrap ruh halor ka jingdonkam ban iakhun pyrshah ia u drok lyngba ka jingiatreilang, bad halor kane u la ong ba ka sorkar ka la shim ia ki sienjam na ka bynta ban btin lynti ia ki samla.
Na ka liang u Myntri ka Tnat PHE u Marcuise Marak ha ka jingkren u la ong ba ki nongrep ki long u budlum jong ka imlang ka sahlang, bad hapoh ka jingialam jong u CM Conrad Sangma na ka liang ka sorkar ka la plie ia kiba bun bah ki prokram bad ki skhim kiba thmu na ka bynta ka bha ka miat jong ki paid nongrep.
Kiwei pat kiba la aijingkren ha kane ka prokram ki kynthup ia u Symbud Lamphang ka iingdorbar thawain u Timothy D.
Shira, u  MLA ka Resubelpara, u Jude Rangku T.
Sangma, MCS, PD, DDRD bad u Verdi Sangma, MCS, Assistant Commissioner, NGH bad BDO, Resubelpara kiba la ai ia ki kyntien pynshlur bad ai mynsiem ia ki paid nongrep khnang ban lah ban kyntiew ia ka ioh ka kot bad ka roi ka par.
Napdeng kiba bun ki projek ba la pyntreikam da ka sorkar Meghalaya, ka Lakadong Turmeric Mission tang ha kine ki san snem ka la sakhi halor ka jingkiew kaba haduh 13 shah ka jingpynmih shynrai.
Kumjuh halor ka kam ri ngap lyngba ka Apiculture Mission, ka sorkar ka la lah ban aijingiarap ia haduh palat 4000 ngut ki nongri ngap da kaba thaw ruh ia ki jingpyniasoh lyngba ki iew ki hat bad ban pynshlur ba kin lah ban pynneh bad nang kyntiew ha kane ka kam.
Kumjuh lyngba ka Piggery Mission da ka jingiatreilang bad ka National Cooperative Development Corporation, New Delhi ka sorkar ka la bei tyngka haduh palat 64 klur ban kyntiew ia ka kam ri sniang.
Shuh shuh ki la don palat 1530 ki nongri masi kiba la ioh jingmyntoi lyngba ki 100 tylli ki kynhun iatreilang bad 1731 tylli ki masai aiud hapoh jong ka Meghalaya Milk Mission.
Kum shibynta na ka prokram, u Myntri Rangbah ula sam ruh ia ka cheque jong ka FOCUS, ka YESS bad PES (Payment on Eco System) kaba T.
2.
61 klur sha ki nongioh jingmyntoi jong ka ri-lum Garo.
Ka Khasi Authors’ Society (KAS), shnat Khliehriat ha ryngkat ka jingiatreilang ka Khasi Department jong ka Jaintia Eastern College, Khliehriat haka 18 tarik Nohprah ki la rakhe iaka lyngkhuh sngi iap ba Phra phew Lai snem jong u Myllung Soso Tham uba long u riewkhraw ka jaitbynriew uba la noh synñiang ha ka thoh ka tar u Khasi.
Shibynta jong kane ka sngi, la pynlong ruh da ka lympung iamir jingtip halor ka phang “U synniang jong u Myllung Soso Tham shaka jaitbynriew Khasi", ia kaba la pynlong ha Hall ka Jaintia Eastern College, Khliehriat.
Ha kane ka sngi la donlang u kongsan Dr.
WR Kharlukhi MP Rajya Sabha, u Myntri ka sorkar jylla Bah Kyrmen Shylla kum u symbud kongsan haka jingdonlang ki nonghikai bad samla pule jong ka Thomas Jones Synod College, Jowai, Kiang Nangbah Govt.
College, Jowai, Nontalang College, Don Bosco College, Byndihati bad Jaintia Eastern College, Khliehriat.
Iaka jingialang la pyniaid da u shongknor u Bah ES Shangpliang Vice President ka shnat Khliehriat bad la ioh ka jingkren pdiang burom na u Principal ka kolej u Dr.
Phervision Nongtdu bad ki jingkren na u President KAS Dr.
RL Nonglait.
U Dr.
WR Kharlukhi haka jingkren kum u kongsan ula pynkynmaw iaki matti ba khraw jong u Myllung Soso Tham ban pyndap ia u thiar ka thoh ka tar jong ka jaitbynriew Khasi.
U ong ruh ba u Soso Tham u long u nongai mynsiem ia ka jaitbynriew bad kiba ka pateng ba mynta ka pyrto.
Shwa kane u Dr.
RL Nonglait haka jingkren maitphang, ula iathuh ba iaka Khasi Authors’ Society la seng ha ka 11 tarik Nailur, 1979 bad ka jingthmu ba kongsan ka long ban pynmih iaki jingtip ki ban iarap kyntiew bad pynriewspah iaka ktien bad ka thoh ka tar.
Ka ‘tienphira ne motto jong ka KAS ka long ‘Pyniar iaka ktien Khasi.
’ Ula iathuh iaki katto katne ki jingtrei jong ka KAS bad ki mat jingdawa, kum ka jingpynkhreh iaka Khasi-Khasi Dictionary kaba la iaid mynta la Ar snem bad katkum ka jingbthah jong ka Supreme Court, ban pynkylla ne translate ia 200 tylli ki Supreme Court Judgement ne kino kino jingbishar ne ki rai jong ka iingbishar ba hakhlieh duh jong ka ri India kaba long uwei pat u maw jam jong ka jingroi jingsan jong ka ktien Khasi.
Ha kaba iadei bad ki jingdawa, ula ong ka KAS kala dawa ban pynlong noh iaka ktien Khasi kum ka official language ne ktien sorkar bad ban pynrung iaka ktien Khasi hapoh ka Khyrnit kaba Phra jong ka riti synshar ka ri India.
Ula iathuh ba iaka jingpynrung iaka ktien Khasi hapoh ka khyrnit kaba phra, la dawa la kumba 40 snem bad ka KAS ka la leh ia baroh ban pynurlong ia kane ka jingdawa.
Ka sorkar jylla ha u Naiwieng 2018 ka la wanrah iaka Asssembly resolution ban kyrpad iaka sorkar India ba kan pynlong noh iaka ktien Khasi kawei na ki schedule languages.
Kumta ula kyntu iaka sorkar jylla khamtam lyngba ki kongsan jong kane ka sngi ban shimkhia ia kane ka kam bad khmih lynti ba lyngba ka jingdonkam jong ki lehse ka jingdawa jong ka KAS kan sawa khamjam ym tang hapoh ka sorkar jylla hynrei haka sorkar kmie ha Delhi.
Haka sien shong kaba 2, ka la don ka lympung iamir jingtip ha kaba ki riew shemphang kiba la wan ban ai jingbatai ki long Prof S Dkhar kaba la batai shaphang ‘Ki snap ka kolshor Khasi kumba ki paw haki poim u Myllung Soso Tham’, Dr K.
Phawa halor ka phang ‘U Myllung Soso Tham kum u nongkyrsiew iaka jaitbynriew bad na u Prof OR Shallam.
U kongsan ha kane ka sngi ula pyllait paidbah ruh iaka kot kaba kyrteng ka “Shi hara ki sur myllung bad ki esse" ba la thoh da ki samla pule ka Jaintia Eastern College, Khliehriat bad ba la pynbit pynbiang da u Dr.
Davidson Diengdoh.
Haka sien shong kaba 2, ka la don ka lympung iamir jingtip bad ki riew shemphang kiba la wan ban ai jingbatai ki long Prof S.
Dkhar kaba la batai shaphang ‘Ki snap ka kolshor Khasi kumba ki paw haki poim u Myllung Soso Tham’, Dr.
K Phawa halor ka phang ‘U Myllung Soso Tham kum u nongkyrsiew iaka jaitbynriew bad na u Prof OR Shallam.
La pynphuh iaka jingrakhe da ki jingrwai na ki samla pule jong ka Jaintia Eastern College, Khliehriat bad ha kaba kut u kongsan ula pyllait paidbah ruh iaka kot kaba kyrteng ka “Shi hara ki sur myllung bad ki esse" ba la thoh da ki samla pule ka Jaintia Eastern College, Khliehriat bad ba la pynbit pynbiang da u Dr.
Davidson Diengdoh.
Ka Woodland WK Hospital, Jowai ka khot wer iaki nongshong shnong ka rilum Jaintia ban wan sha ka Pre Christmas Medical Camp khamtam iaki kynthei ba 35 snem shaneng bad ki tymmen ki kro ban wan sha kane ka camp haka 19 tarik Nohprah.
La pyntip ba ha kane ka medical camp ym donkam ban siew eiei ban ioh iaka jingsumar jingpang Bone Mineral Density.
Ka bor pyniaid hospital kala pyntip ban kin shim tang ka bai rung T.
50 marwei.
Ia ki jingtip ba kham bniah phone ha kine ki number 6009307068.
8787304085.
Ka Seiñkur Dkhar 3 Elaka kaba treikam hapoh Elaka Sutnga, Nongkhlieh bad Sumer haka General Meeting ba 17 jong haka 16 atrik Nohprah kaba long ha Jalaphet Pyllun East Jaintia Hills District kala pynthymmai iaki nongkitkam ka kur.
La pyniaid iaka jingialang da u president ka Kur Waheh u Ma Samson Dkhar naka shnong Sutnga bad la pule iaki agenda da u General Secretary ka Kur da u Ma Vincent Dkhar naka Shnong Mulait.
La ioh iaki kyntien pdiangburom naka longkmie jongka kur ka Kong Clara Dkhar na Jalaphet, la ioh ruh iaki kyntien sneng kyntien kraw ba nyngkong na u Ma Mondaystar Dkhar naka shnong Jarain Sutnga ha kaba u la kyntu iaki para kur Dkhar kumno ban “Im Tip Briew tip Blei, Tip Kur tip Kha bad ban imhok im sot katba dangim hangne ha sla khyndew pyrthei.
Ka kong Perina Dkhar naka shnong Tluh kala pynkynmaw iaki nongseng iaka Seiñkur, kala kyntu iaki khun samla jong ka kur kumno ban long ki briew kiba don ki jingthmu kiba bha bad kiba kham shalor bad pule ruh iaka Motto jong ka Kur “Kur Dkhar Shirup Deilang".
U Ma Rollingson Dkhar naka shnong Jalaphet ula kren halor ka phang “Burom kylliang" da kaba u pynkynmaw iaka Kur Dkhar baroh kawei ba barabor ngi dei ban burom ia kiba halor bad khamtam iaki kmie ki kpa bad khamtam iaki khun samla jongka kur ba kin kiar ialade naka shongkha ba sang.
La ioh ruh iaka jingkren na u Ma Shaniahskhem Dkhar president Seiñkur Dkhar Wapung Circle La pynphuh pynphieng ia kane ka jingialang daki jingshad kolshor naki khun jong ka kur kiba kynthup naduh Shong Jalaphet, Lumthari (Nongkhlieh) bad ki heb rit naka Seinkur Dkhar Jalaphet Pyllun.
Ha kane ka General meeting ka Seinkur Dkhar kala pynthymmai ruh iaki nongkitkam jongka naka bynta u snem 2024- 2025 kiba long Kumne harum.
La jied president ia u Ma Victor Dkhar, vice president u Ma Kyrshanlang Dkhar, general secretary u Ma Mondaystar Dkhar, assistant secretary kong Increase Dkhar, Treasurer kong Maiantis Dkhar, auditors Phrangki Dkhar bad Deibor Dkhar, ki advisers kong Perina Dkhar, Ma Mathew Dkhar bad kong Neris Dkhar.
La jied 63 ngut ki  dkhot Executive Members jong ka kur.
Shwa ban pynwai ia ka general meeting laioh jingkren lyngkot na u Kongsan ha kane ka sngi u Ma Teras Dkhar u ba bat mynta kum u president ka Seinkur Dkhar East Jaintia Hills District bad haka juh kapor u Kongsan u la pyllait paidbah iaka Lucky Draw kaba la pynlong ha kane ka sngi.
Laioh iaka jingkren ai khublei na u Ma Hendro Dkhar naka Shnong Jalaphet.
Mynta u snem ia ki jingpynthaba iaki light Khristmas hapoh ka shnong Moolamylliang, East Jaintia Hills la wan ban plie da u Dr WR Kharlukhi MP Rajya Sabha haka 18 tarik Nohprah  ha ka jingiadon lang ka Kong Santa Mary Shylla, MLA ka Sutnga-Saipung, u Director of Information and Public Relations ka sorkar Meghalaya, u Malthus Sangma lem bad kiwei pat ki heh sorkar, ki riew rangbah, ki nongialam shnong bad kiwei kiwei.
Ia kane ka jingpynthaba ding Khristmas ha baroh kawei ka shnong la sdang naduh ak sngi Nyngkong kaba yn bteng ban pynthaba man la ka janmiet naduh ka por 5 baje haduh 12 baje shiteng synia haduh ka 3 tarik u bnai Kyllalyngkot 2024.
Kane ka jingpynthaba ha baroh kawei ka shnong ha ryngkat ka jingkhuid jong ka shnong ka thaw la khmih lynti ba kan khring ia shibun ki nongwan shangkai pyrthei na kylleng kumba la sakhi ha ki snem ba la dep.
Na ka liang ki nongpyniaid shnong ka Moolamylliang ki khot ki wer sngewbha ia baroh ba wan ban sakhi ia kane ka jingitynnad jong ka shnong ka thaw lyngba kine ki jingpynthaba bad kiwei pat ki jingitynnad ha ka mei mariang.
Ka Executive Committee jong ka Dorbar Shnong Bakur, ha ka jingialang kaba la long haka 16 tarik Nohprah (December) 2023 ka la shim ia ka rai ban pynlong ia ka jingpynkhuid shnong kumba ju long man la u snem ha ka 19 Nohprah 2023 naduh ka 9:00am mynstep.
U Waheh Shnong Bakur, Bah Wespar Lamin ula kyntu ia ki nongshong shnong ban ia mih paidbah ha kane ka sngi bad kumjuh ruh la kyntu ia baroh ki dukan, ki nongshong iew ban khang khyrdep ia ki dukan jong ki bad kumjuh ruh ia ki driver kali kamai ban sangeh shipor ban kamai tad haduh ba la dep ban ka jingpynkhuid shnong.
La khot la wer ia baroh ban ia snohkti lang ha kane ka sngi kum shibynta ban pynkreh ia ka jinglehkmen Khristmas bad snem thymmai.
Ka East Khasi Hills ka la ioh ban rah ia ka nam lahduh ha ka liang ki shynrang bad kynthei ha kaba kut jong ka ka lympung ialehkai ba la tip kum ka “29th State Karate Championship" ha ka 16 tarik Nohprah.
Ia kane ka lympung ialehkai ba ar sngi la pynlong ha JN Indoor Stadium, Polo Shillong da ka All Meghalaya Karate-Do Association (AMKA), lyngba ka jingkyrshan jong ka Tnat Directorate of Sports and Youth Affairs ka Sorkar Meghalaya ha kaba ki la don haduh 372 ngut ki nongwan iashim bynta kiba naduh ka rta hapoh 10 snem haduh kiba la san na ki bynta bapher bapher ka jylla.
Ha kane ka sngi pynhap pyrda la ia don lang ruh u Prof Dr C Daniala, Medical Superintendent of NEIGRIHMS kum u Kongsan kynthup ia u General Secretary ka Meghalaya State Olympic Association (MSOA) u Bah Finely L Pariat,  u Executive Council Member ka MSOA u Bah Dipshon Ryntathiang bad u Deputy Chief Accounts Officer ka MeECL, u Bah Aiborlang Shabong.
Ha kane ka lympung ialehkai la sakhi ruh ia ka rukom iashim bynta kaba long katkum ka standard ha kaba ki nongiashim bynta ki la pynpaw ruh ia la ki jong ki sap ki phong la ka long ha ka jingleh ia ka Kata (form) bad Kumite (sparring) kaba pyni ruh ba ki dei kiba la ioh jinghikai da ki bun bun bnai ne da ki snem kaba la pynlong ruh ia ki nongwan sakhi ba kin kin ai ka jingiaroh.
Ha kane ka lympung ialehkai karate ka Ri Bhoi District ka la wan ha ka kyrdan kaba ar ha ka liang ki shynrang, katba ka West Jaintia Hills ka la wan ba ar ha ka liang ki kynthei.
Ia ka nam Best Karateka ha ka liang ki shynrang la ioh rah da u Hymnson Challam na West Jaintia Hills, kata uba la jop ia ka takma Ksiar ha ka sparring jong ki khynnah 13 snem.
Ia ka nam Karateka ha ka liang ki shynrang la ioh rah da u Paul Danny Kharmudai napoh East Khasi Hills, kata da kaba ioh ban khur haduh artylli ki takma ha ka sparring jong ki shynrang kiba palat ia ka 60 kilo ka jingkhia bad ha ka jingialehkai Kata.
Katba ha ka liang ki kynthei, ia ka nam Best Karateka la ioh rah da ka Kimjonlhing Silthou na East Khasi Hills, da kaba jop ia ka takma Ksiar ha ka sparring jong ki kynthei kiba ha ka rta 8 snem.
Kumjuh ka Rebeka Nongspung na East Khasi Hills, ka la jop ia ki artylli ki takma ksiar ha ka sparring jong ki kynthei kiba 50 kilo bad ha ka jingialehkai Kata.
Mynta kine ki nongialehkai kin bteng ban shah hikai na ka bynta ban iashim bynta ha ka ‘5th Meghalaya Games’ ka ban long ha u bnai u ban wan ha ka nongbah Tura, West Garo Hills District.
Kin don ruh katto katne ki ban pynkhreh na ka bynta kiwei kiwei pat ki jingiakop ki ban long shabar ka jylla.
Na ka liang ka AMKA ka la lah ban sei haduh palat 200 ngut ki nongialehkai karate kiba la wanrah takma bad ia ka nam ka burom lyngba ki rynsan ialehkai bapher bapher hapoh ka ri bad shabar jong ka ri kumjuh, kata hadien ba la seng ia ka naduh kine ki sawphew tylli ki snem kiba la leit noh.
Ka Meghalaya Speed Skating Association (MSSA) ka la pynhap pyrda noh ia ka “2nd Meghalaya Open Speed Skating Championship" ha ka 16 tarik mynta u bnai ha ryngkat ka jingiatreilang bad ka St.
Anthony’s Higher Secondary School bad ka Meghalaya Roll Ball Association ha madan ialehkai jong ka St.
Anthony’s Higher Secondary School.
Ha kane ka lympung ialehkai kiba ha la ki jong ki rta bad kyrdan la wan iashim bynta da palat 50 ngut ki nongialehkai na ki district bad ki skul bapher bapher.
Ha kane ka jingiakop ki nongiashim bynta ki la ioh ia ka lad ban pyni ia la ki jong ki sap ki phong bad ia ka mynsiem ialeh ka ban kyntiew shibun ia ki kam ialehkai sport hapoh ka thain.
Na ka liang u Bah Suklang Dkhar, President ka Meghalaya Speed Skating Association bad u General Secretary ka Meghalaya Roll Ball Association ha ka jingkren ki la pynpaw ia ka jingsngewhun halor ka jingseisoh jong kane ka lympung ialehkai bad pynpaw ia ka jingangnud ban nangkyntiew shuh shuh ia ka jingiakop Speed Skating ha ka jylla.
Ki nongjop ha ki kyrdan bapher bapher ki la ioh pdiang ia ki medal bad ki certificate, katba ka jingjop kaba kongsan ka long halor ka jingdon ia ka mynsiem ialehkai bad ka jingtrei shitom kaba la pynlong ruh ia ki nongialehkai bad ki nongwan sakhi ba kin don ia ka jingangnud ban lah ban nangkyntiew shuh shuh ia ka jingialehkai Speed Skaking bad Roll Ball hapoh ki shnong ki thaw.
Kumjuh ha kane ka sngi pynhap pyrda la ia don lang ruh u President ka Meghalaya Roll Ball Association.
Na ka liang ka Association ka ai ka jingkhublei ia baroh ki dkhot, Principal ka St.
Anthony’s Higher Secondary School, ki kmie ki kpa bad ki nongiashim bynta halor ka jingseisoh jong kane ka lympung ialehkai.
Ka Gymnastics Association of Meghalaya (GAM) lyngba une u kyrwoh ka pynpaw ba hadien ki jingpyntrei hapoh JN Complex, kumta ruh ia baroh ki tiar ialehkai Gymnastic kata naduh ki floor excercises matresses, vaulting table, trampoline, balancing beam la hap ban buh noh ha ki bynta bapher bapher jong ka SAI NEHU da ka jingioh jingbit na u Director ka SAI.
La ong ruh ba katkum na ki dur ba la sakhi kine ki tiar kiba kynthup ruh ia ki pommel horse, parallel bars, spring board ha kaba nyngkong la buh hapoh ka jaka ban rung shapoh JN Stadium, hynrei namar ki kam maramot ha kane ka jaka la kyntu ia ka MGA ban pynkynriah noh ia ki sha kiwei pat ki jaka.
Kumta ruh ka MGA ka don tang kawei ka lad kaba ka lah ban leh, kata ban wad jaka buh ia kine ki tiar hapoh JN Complex namar ka jingbym lah ban pynkynriah ia ki shapoh ka Multipurpose Indoor Hall namar ka jingkhapngiah.
Hadien ba la wad ia ki lad ki lynti ban ioh ia ka hall na ka bynta ban pyniaid shakhmat ia ki jingai jinghikai, kiba bun ki Durbar hall bad ki hall shimet ki la kyntait ban pdiang ia ka Gymnastic namar ka jingdon bun palat ki tiar ba pyndonkam nalor jinghap ban siew ia ka bai wai kaba rem.
Ka Association ka pynpaw ruh ba kim shym la bret satia ia kine ki tiar, hynrei ki la buh bha ia ki ha ka rukom kaba dei kumba la sakhi ha ki dur namar kine ki tiar ki dei kiba la shna da ka steel kiba lah ban shan bad kyrda wat lada jia kino kino ki jingjia shah pynjulor ha ki bor ka mariang.
Ki Nonghikai Deficit bala shongthait hapoh ka shatri Meghalaya Retired Deficit School Teachers Association (MRDSTA) kila dawa naka Sorkar Jylla ba kan kyntiew ia ka Death-cum-Retirement Gratuity (DCRG) na ka T.
3.
5 lak sha ka T.
10 lak bad ruh ban kyntiew ia ka bai bam tymmen jong ki Nonghikai.
Ki nongialam ka MRDSTA kila pyntip ruh ba kan sa don ka jingialang ha u bnai Lber 2024 ha Garo Hills ban iakren halor kine ki mat jingdawa bad lada ka Sorkar ka dang sngap mynthi, ki Nonghikai bala shongthait kim banse ban mih madan ban bad pynlong da ka jingiakhih wat hapdeng ka jingnoh rta.
Haba kren sha ki lad pathai khubor u President ka MRDSTA u Bah E Nongsiang ula iathuh ba naduh 2020 ka seng kala dawa na ka Sorkar Jylla ban kyntiew ia ka DCRG na ka T.
3.
5 lak sha ka T.
10 lak hynrei haduh mynta ka Sorkar kam pat shym la shim ia ki kino kino ki sienjam ban kyntiew ia ka DCRG.
U Bah Nongsiang ula iathuh ba ki don haduh kumba 3000 ngut ki Nonghikai Deficit bala shongthait hynrei haduh mynta kim pat ioh ia ka bai bam tymmen (Pension) watla don napdeng ki Nonghikai kiba la shongthait la palat 20 snem.
“Ka Sorkar Jylla kala kyntiew ia ka DCRG hynrei tang na ka bynta ki Nonghikai kiba shongthait naduh u snem 2017 haduh 2022 hynrei ngi la dawa na ka Sorkar ban kyntiew lang ia ka DCRG na ka bynta ko Nonghikai kiba shongthait hashuwa u snem 2017 bad hadien 2022" la ong u Bah Nongsiang.
Ha kaba iadei bad ka bai bam tymmen u Bah Nongsiang ula iathuh ba ka tnat Pule Puthi kala pynkhreh da ka Meghalaya Non-Government Deficit Schools and Techers Employees Rule 2023 hynrei haduh mynta ka Sorkar Jylla kam pat ai ia ka jingmynjur.
Shuh shuh ula iathuh ba haduh mynta, u Myntri Rangbah ka Jylla u dang shu kular tang da ka ktien namar haduh mynta ka Sorkar Jylla kam pat ai ka jingmynjur ia ka Meghalaya Non-Government Deficit Schools and Techers Employees Rule 2023.
Ka Chithi kaba dei ka phlim thymmai na Jaintia ba la pynbit pynbiang da ka Kong Simi Khongtiang bad pynmih da u Fourness Dhar na Anthill Productions bad Miss Cornelia Dkhar yn pyni paidbah biang iaka ha sor Jowai.
Ia kane ka phlim yn pyni paidbah sa ha District Library Auditorium Mynthong, Jowai naduh ka 18 tarik Nohprah haduh 23 tarik Nohprah 2023 haka por 2.
00 PM, 4.
00 PM, 6.
00 PM bad 8.
00 PM.
Kane ka phlim ka la ïoh jingiaroh bha na kiba bun ki nongwan peit haki jaka ba la dep pyni paidbah iaka.
Ka Shnong Mawthei hapoh Umroi, Ri Bhoi District bad kaba dei ka shnong kaba don ha ka jaka ba long lum ka la kylla long mynta kawei na ki jaka kaba khring ia ki hajar hajar ngut ki nongwan shangkai na kylleng ban sakhi ia ka jingitynnad jong ka mariang khamtam ha ka por dang step phyrngab ba ka sngi ka sdang ban kynjat shai (Sunrise) ha kaba lah ban sakhi ia u lyoh ba rben uba per bad khih phaloh halor suin.
Katkum ka jingiathuh da ki nongshong shnong la ong ba ka jingwan tuid jong ki nongwan shangkai ka la nangkiew shuh shuh katba nangmih ki sngi ha kaba da ki hajar hajar ngut ki briew ki ju man poi dang step phyrngab ban sakhi ia katei ka jingitynnad jong ka mei mariang.
Ha ki syrwet ksai ka Duitara ksiar, kyn’ih ryndang u kaitor da ki sur ban kyrsiew la jaitbynriew, ki sur phar-shi ia ki jingshisha bad jingshai jong ka mynnor; hynrei ki pher bad kylla ha jing-tyllun ka por.
Dei ha ka snem 1873 bad ha kyndong jong  ka ri khasi, khie lung u ‘tiew pher u ‘tiew phylla , u ba niar na kiwei bad u ban kit lyngkhung kit lyngkor sha ka nam.
U ‘tiew dohmaw ka thoh ka tar iala jingshai un sei bad un sam.
U kaitor ki phawar  u myllung ki poitri; sha ka pyrthei un pyrta bad  kynrong la kyrteng jong ka ri.
Ha Saitsohpen, Sohra ha ka long-iing baduk jong I Kong Lyngkien Tham bad I Bah Hat Tongper la kha ia u Soso Tham (1873-1940).
Ula pyndep tang haduh ka kyrdan pule ba Phra na ka daw jong ka jingduk kaba khanglad ia u ban pule shuh shuh.
Hynrei une tang ha ka kyrdan ba rit ba u ioh ban pyndep hynrei u long pat u ba trei shitom bad minot thop haduh ba un long syndon u Nonghikai High School ha ki snem 1905 haduh 1931.
Ka jingim jong u Soso Tham ka dap da ki jingeh bad jingtynjuh kiba u tyngkhuh bad kynduh naduh ki por ba u sdang ban ring sur ia ki parom bad ki jingshai jong u mynbarim ha ka dur ki poitri bad ha ka thoh ka tar.
Kawei na ki daw ka long ba duna bha ba ai mynsien ne jingkyrshan ia u namar bun ki      i-bein ia u ba u long tang u nonghikai ba pyndep iala jingpule ha i kyrdan i barit.
Hynrei ka mynsien shitrhem ban kyntur bad ialeh ban niom shakhmat ka prat lynti ia u ban poi sha ki kyrdan jong ka nam.
Ka kot ‘Ki Phawar u Aesop’ (1920) bad ka kot sur poitri ‘Duitara Ksiar’ (1925) nalor kiwei de kila kylla long ki kot kiba pawnam bha ha Ri Khasi-Jaintia jong ngi bad kiba pule da baroh ki khynnah pule wat haduh ki rangbah rangsan ruh.
Ki jingthoh kiba u thoh ki thew bad kdew ia ki jingshisha baroh katkum ki kyrdan jong ka jingim.
Ka rukom pyrkhat pyrdain ba shisur bad shi-dur jong u ka iaid ryngkat ryngkat bad ka jinglong nylla jong ka mynnor bad ka imlang sah lang jong u khasi khara ha ryngkat bad ka mariang.
U pynshong nia ia ka jingim khasi jong ngi ryngkat ryngkat bad ka hok ka sot naduh ka ktien ka kam haduh ka jinglong jingman.
Uda thew shuh shuh ia ka jing kordor bad ka kamram jong ngi ban ri ban sumar la ka dustur ka riti bad ban pynphuh pynphieng ia ka kum ki long trai man trai ha shuwa ban ngin ryngkoh bad tur sha kper kiwei hajrong ki kyntien pharshi kiba u ong ‘jingshai ngi wad sawdong pyrthei, jingshai ka ri ngim tip ei ei’.
Uda thew lypa ia ka jingiohi jngai ka jong u ia ka jinglong bad jingsmat jong ngi bad bud tynneng ia ka jong kiwei khamtam ia ka jong ki ri sep-sngi kaba wanrah pat ia ka jingkylla ha ka rukom pyrkhat pyrdain bad rukom im jong u Khasi.
Uda prat bad pyni lynti ruh ia ngi ba ngin long ki briew ba raikut ha ka kam ba ngi leh bad ban da pyndep hi ruh thik kumba ngi sdang khlem da pynsngap ne ailad ia ki jingeh ba kin khang lad ne khang lynti ia ngi hynrei ba ngi dei ban shim nuksa  ia ka jinghikai bad jinglong ba ngi ioh ban peit pyrthuh bad sakhi na u diengbilat uba lah ban shah ia ki saw samoi ki saw aiom, uba shah ia ka lyer ka tyrsi, uba shah ia u slap u phria, uba shah ia ka shit ka khriat katba u siam pat ki thied shapoh ban skhem la ka tynrai kumjuh ruh u da piar ki tnad shajrong bad  suh ban kiew sha bneng ha ka  rynieng ka ryniot jong u.
Ka pyrkhat pyrdain ba nylla u myllung ban wanrah bad sam ia ki jingshai jong ki sngi bala leit u mynbarim u longshwa manshwa jong ngi ka ai jinghikai pat ia ngi ban ksoh bad bat ryntih ryntih ia ki naduh ka ktien ka thylliej ba shong sbai, ka riam don burom don akor, ka iaid ka ieng, ka rukom im hok  trei hok bad ka kamai hok, ka mynsien basbun bad ba don ka jing tiplem para briew  khamtam eh ban ieid bad burom Blei.
Ki parom sawdong  lyng-wiar dpei kiba u wanrah ia ki jinghikai jong ka mynnor kum ban pynkyndit bad kyrsiew  ia ka jingmut jingpyrkhat ka jong ngi na ka bynta ban tip ia ki jingshai baa jinghikai u mynbarim ha ka pateng jong ngi bad ba shadien.
Ki matti sah nam ki ba u myllung u ai ha ngi dei ka jingkieng ba skhem kaba u sam ha ngi ban phai dien sha ka jingstad bad ka puron jong ki jingshai bad jinghikai ka mynnor ha shwa ba ngin tur bad ryngkoh pat sha ki jingshai ka mynta bad ka lawei.
Ha ki sngi ba mynta lei lei kiba ka pyrthei ba kylla bad ba bun tang ka bishni ka pi-huin, ka kdew kti kdew kjat bad ka woh nia woh dong bad rhah tang ia ka myntoi bad ioh nong marwei, ka imlang sahlang kala kylla dur, kylla triem bad bym don jing sngew para bynriew shuh khamtam ia u bapli u duk u juki kaba bunsien ka wanrah tang ki jing jynjar jingshitom ha baroh ki liang.
Ha ki sngi ba mynta ka jingleh burom ia u myllung ka dei ha ka 18 th December kaba dei ka  sngi khlad ka jong u (18 th December,1940).
Ki jinghikai bad ki jingthoh jingtar jong u Soso Tham pat kin iai pyrto bad iai khraw ha ki lai-phew pateng shadien namar khlem da ki sharak jingshai jong ka mynnin, kan ym long ka mynne bad khlem ka mynne kam ym khie lung pat ka lashai.
Sa shisien to ngin da ia phai biang sha ki jinghikai jong ki jingshai ka tynrai khnang ban skem ka  mynnor lyngba ka pyrkhat pyrdain ba kara ba pura bad ban ia kynrong lang iwei ia iwei ha baroh ki liang khnang ban ngin lah pat  sa shisien ban im katkum ka jingbthin lynti u myn-barim ia ka jaitbynriew ba kyrpang bad ba kyntang na ka bynta ka lawei ba shongkun bad ba phuh ba phieng  jong u mandien jong ngi pat.
Da u Juhhi Nanghuloo.
Panaliar, Jowai.
Ka BJP Meghalaya Mahila Morcha ka pynrem jur ha kaba iadei bad ka jingjia shah pyniaid lyngkhuid jong kawei ka trai shnong riewlum ha Belgavi Karnataka, da kaba ong ka dei ka kam riewkhlaw ka bym lah ban pdiang.
Na ka liang ka president ka Meghalaya BJP Mahila ka Kong Sukhi Pariat ka la ong, “Ka BJP Meghalaya Mahila Morcha ka pynrem tyngeh ia kane ka kam bymman pyrshah ia ka pyrshah ia ka longkmie riewlum.
Kane ka kam thombor ia ka longrynieng jong ki kynthei ka long pyrshah ia baroh ki kyndon jong ka pyrthei shai bad kaba pynpangnud shibun na ka bynta iwei pa iwei ki nongshong shnong kiba pyrkhat ia ka lynti jong ka hok.
Kane ka pynpaw ruh halor ki kam thombor pyrshah ia ki kynthei ha ki jylla ba la synshar da ka Seng Congress.
Shuh shuh ka la ong ruh ba ka sorkar jylla ka dei ban shim ia ka jingkitkhlieh halor ka jingpynshlur ia kiba kum kine ki kam bymman bad ruh ban pynshitom da kaba tyngeh pyrshah ia ki briew kiba donkti khnang ba kum kine ki jingjia kin ym wan jia shuh hadien habud.
“Ngi ki longkmie ha ka BJP ngim lah ban pdiang ia kiba kum kine ki jingjia kiba la jia hajan man ki jylla ba la synshar da ka Seng Congress.
Ka party jong ngi kaba la pynkhamti ia ka longkmie riewlum kum ka president jong ka ri India bad jied ia u trai shnong kum u Myntri Rangbah jong ka jylla," ka la ong shuh shuh.
“Ha kawei pat ka bynta, ngi don ia ki party kum ka Congress kiba ki rukom pyrkhat jong ki, ki buh jingma ia ki kynthei bad ia ki trai shnong rit paid hapoh ki jaka kiba ki synshar.
Nga kyrpad jur ia ki paid nongthep vote ba kin ai jingsneng ha ka ilekshon ka ban wan.
Kumba u Myntri Rangbahduh ka ri u Narendra Modi u la ong, “Ka India ka ban lait na ka Congress, ka dei ka jingphohsniew kaba wan urlong da shisha," ong katei ka nongialam ka BJP.
Ha kaba iadei bad kane ka jingjia kaba la pynkhihwin ia kiba bun balang, na ka liang u president ka BJP hapoh ka ri u Jagat Prakash Nadda ruh u la pynrem jur ia kane ka kam bymman bad thaw ruh ia ka kynhun jong ki san ngut ki dkhot ka committee ba kin pynlong ka jingleit jurip sha katei ka jaka ba la jia kane ka jingshah thombor.
Na ka liang ka committee kan aiti mardor ia ka kaiphot halor kane ka jingjia sha u president ka party.
Ka Shillong Lajong FC ka la mad biang ia ka namrem ha ka sien kaba ar da 3-1 pyrshah ia ka Real Kashmir ha ka jingialehkai I-League kaba la long kaba ha Srinagar haka16 tarik Nohprah.
Ka Real Kashmir ka la ialehkai bha mar ia sdang ka jingialehkai ha kaba ka la ioh ban pynkhih jar lyngba u rangialehkai pdeng napoh Ghana u Kamal Issah tang ha ka minit kaba 5.
Hadien kane ka Lajong ruh ka la iakhun tyngeh bad mardor ka la ioh ban pyniakhaid tang ha ka minit kaba 16 jong ka jingialehkai ha ka kylla step lyngba u Karim Samb kaba dei ruh ka sien thep kol kaba ar jong u ha kane ka lympung ialehkai.
Kane ka jingiakhun ka la long kaba mar iakhaid da 1-1 kat haduh kaba kut noh jong ka kylla step.
Haba bteng  ia ka jingialehkai ha ka kylla miet, ka Real Kashmir sa shisien pat ka la lah ban jam shakhmat lyngba ka kol ba la thep da u striker jong ka u Gnohere Krizo ha ka minit kaba 55, bad hadien u rangialehkai pdeng jong ka u Mohammad Inam un pynskhem  syndon ban ioh khur ia ka lai  point da kaba ioh ban pynkhih jar biang  ha ka minit kaba 69.
Da kane ka jingshah rem noh, ka Lajong FC mynta ka la don ha ka kyrdan kaba san da 16 point lyngba ki shiphew tylli ki jingialehkai.
Mynta ka Lajong kan wanphai biang sha ka jingialehkai ka ban long ha ka 23 tarik mynta u bnai pyrshah ia ka Namdhari FC ha ka jingialehkai ka ban long ha la iing ha madan SSA Stadium, Shillong.
U Sohniamtra Khasi (Khasi Mandarin) ba la pynmih na Meghalaya u la long ka jingphaikhmat bad ka jingiaroh jong kiba bun kiba la wan ban iashim bynta ha ka iew pyni nam ia ki jait soh bad kiwei pat ki mar rep bad jait jingbam ba la tip kum ka “ZestFest 2023" kaba la long ha ka nongbah Bengalura naduh ka 14 haduh ka 17 tarik mynta u bnai.
Ha kane ka iew pyni nam la wan sakhi ruh da ka Myntri  ka Tnat ka rep ka riang ka sorkar jylla ka Dr Ampareen Lyngdoh kaba la pynpaw ia ka jingkmen kaba khraw ban sakhi ia ka jingphaikhmat jong kiba bun ki nongwan iashim khamtam ia u Sohniamtra kumjuh ruh ia u Sohtrun bad kiwei pat ki mar rep ba la pynmih na kane ka jylla.
Ka la ong ruh ba kane ka iew pyni nam ka dei ruh ka rynsan kaba kongsan tam na ka bynta ki nongrep bad kiwei pat ki kynhun kiba iadon bynta ha kaba pynmih ia ki mar rep ban pynpaw pyrthei ia u Sohniamtra jong ki hapoh kane ka sorbah Bangalore.
Nalor kata ka la ong ruh ba kum kine ki tamasa ki dei ki rynsan kiba biang tam ban ioh ban pawpaw ia ki mar rep bad ka ban ai mynsiem ia ki nongrep, ki nongpyniaid iew ia ki amr rep lyngba ka jingkyrshan lang jong ka sorkar.
“Kane ka sienjam ka thmu ban pynkhreh ban pyniaid iew ia ki mar rep ka jylla sha ki jaka iew jong ka ri bad sha kiwei pat ki ri ka pyrthei.
Nga pynshlur ruh ia ki samla kiba iashim bynta ha kaba die bad pyniaid iew ia kine ki mar rep ba kin nang jam shaphrang namar ki lad ki kabu ki ap na ka bynta jong ki bad ba na ka liang ka sorkar kan dang iai bteng i ki lad aijingiarap," ong shuh shuh ka Myntri.
Shuh shuh ka Myntri ka la ong ruh ba ki don bun ki jait skhim, kata kum ka FOCUS, CM-ELEVATE, bad ka PRIME ia kiba la pyntreikam ban pynbit pynbiang ha kaba iadei bad kum kine ki bynta.
“Mynta ngi sakhi ruh halor ka jingiohlad ban pynpaw ia ka kolshor ka jylla.
Wat ka jylla Karnataka ruh ka don ia shibun ki jaidbynriew kiba dei ki riewlum.
Wat hapdeng ki jingiapher, hynrei ka don ka jingiatylli ha ka liang ka kolshor ha ka jinglong jingman bad ha ki jait jingshad ba bun rukom kaba pynpaw ruh ia ka jingriew spah ka jong ngi ha ka liang ka kolshor," ong shuh shuh ka Dr.
Ampareen.
Ka Newhill LP School Ratacherra kaba la seng naduh u snem 1998, haka 14 tarik Nohprah ka la rakhe iaka lyngkhuh dap 25 snem ka jingiaid lynti ban ai jingshakri iaki khynnah haka liang ka pule puthi.
Ia u maw sahnam jong ka jingdap 25 snem la wan ban plie da u MDC ka Narpuh u Ma Emlangki Lamare haka jingdonlang ka Block Mission Coordination East Jaintia Hills District ka Kong T.
Challam, u MDC barim ka thain u Ma Decsous Pohshna, u Waheh Shnong u Ma Pynkhlain Dhar, u Ma Khamsngur Pohing Waheh Shnong barim, ki nonghikai ki khynnah skul bad kiwei kiwei ki riew rangbah ka Shnong.
Ha kane ka sngi la sam iaki jingai sngewbha sha ki nongseng, ki khynnah skul ba nyngkong, kumjuh sha ka nonghikai kaba nyngkong eh ka Kong Theiris Sumer bad kyrpang ia u Ma Wenly Pohshna kum u nongialam lynti iaki dkhot jong ka SMC.
Khyndiat shaphang ka Histri jong ka Newhill L.
P School, Ratacherra, la sdang nyngkong iaka, ha ka por ba ka dong Newhill ka dang don tang khyndiat tylli ki tnum iing da ki 8 ngut ki rangbah kiba dei ki nongshong iing ba nyngkong eh jong kane ka dong.
Kine ki rangbah ki long u Ma Worly Pohing, (L) Philip Pohshna, Ma Promwill Sumer, (L) Slin Mukhim, (L) Diness Najiar, (L) Maiboi Mukhim, Ma Charles Mukhim bad (L) Yet Pohshna.
Ha kaba sdang eh kine ki rangbah ki ia kynduh shibun ki jingeh bad lyngkhom jingmut, khamtam haba ki dei tang ki briew ki bym pat don jingnang jingstad bad ruh kim dei kiba don ba em.
Ka jaka ban shna iing skul ruh kim pat ioh kumta kila pynlong skul noh ha iing u Ma Worly Pohing.
Ka nonghikai kaba la iarap ban hikai nyngkong eh kadei ka Kong Theiris Sumer khlem kano kano ka jingsiew hynrei la shu burom iaka tang da kaba leit iarap wer kwai iaka shisien shisnem bad ki khynnah skul ha katei ka por ki dang don kumba 7 ngut eiei.
Hadien kane pat ki la leit wad jingiarap na u Ma Wenly Pohshna ba shong ba sah ha Umkiang bad u leit ialam ia ki sha ki bor ba halor kiba dei peit ia ka pule puthi, khamtam sha ophis Deputy Inspector of School Khliehriat Sub Division ba ha kito ki por ba dei peit da u Bah W.
Lyngdoh.
Une u sahep ula wan jngoh ia ka skul bad ula ai jingbit iaki, kumta la shna da ka iingtrep ha ka nongrim iing jong ka Kong (L) Mukhim Rymbui bad iaka baje ban tied hashwa ban long skul la ai sngewbha da u Ma Charles Mukhim.
Katba kim pat ioh ka jaka kaba pura, ki la hap ban kynriah jaka na wei shawei kata ha nongrim iing jong ka Kong Mistina Pohthmi, Kong Pril Sumer bad Woh (L) Yet Pohshna bad khatduh ki shna iing trep ha ka jaka bam doh kutsnem jong ka dong.
Ha ka snem 2001 pat la ioh ban thung nonghikai da kaba kham don kyrdan ha ka jingsiew kaba 1000/- shibnai.
Ha ka snem 2004 pat da ka jingiarap jong u Sahep W.
Lyngdoh la ioh ban pynrung iaka nonghikai bad ka skul hapoh jong ka SSA Adhoc.
Ha ka snem 2005 pat la ioh iaka Building Grant ba la ai da ka ophis jong ka Border Area bad la shna da ka iing Building haka jaka ba la shu thied na ka Kong Bless Manar.
La siew ia kane ka jaka da MLA barim u Ma Nehlang Lyngdoh.
La thaw (form) ruh da ka School Managing Committee namar ba la nang kham bun ki nongshong shnong hapoh ka Dong.
Haduh mynta iaka skul la pyniaid hi da ka Managing Committee katkum ki kyndon ba la buh da ka Education Department.
Kumba long mynta kane ka skul ka don 2 ngut ki nonghikai ba la siew da ka Sarva Shiksha Abhiyan (SSA) bad 2 ngut pat kiba la siew da ka Managing Committee.
Katba ki khynnah skul ki don haduh 125 ngut kynthup lang iaki Pre-Primary Class haduh Class-V.
Kane ka skul ka la ioh ruh ia ka jaka kaba kham bit kham biang ha lum Diengjri Ratacherra ba la ai da ka shnong Ratacherra.
Namar ka jingjyllei palat u drok hapoh ka jylla bad ba ki samla kin long phikir lypa na ka jingsniew ba mih na u drok bad ruh na ka kyiad, ka Ratacherra Cultural & Sports Club ryngkat ka jingiatreilang ka Dorbar Shnong, ki la pynlong da ka jingialehkai kaba tip kum ka Ratacherra 9-A-Side Football Knock-Out Tournament ryngkat ka phang “Say No to Drugs & Alcohol".
Ha kane ka jingialehkai la shim bynta 16 tylli ki kynhun kiba don hapoh ka Shnong bad haka 15 tarik Nohprah kane ka jingialehkai ka la poi noh shaka jingiakhun phainal ha madan phutbol jong ka Shnong Ratacherra, East Jaintia Hills District.
Haka jingiakhun phainal ka Lumtrom-B kala pynliem iaka Lumtrom-A da 4-3 lyngba ka jingiashut Tie Breaker hadien ba ka jingialehkai kaba la buh por ban iakhun, ka la kut noh da ka jingiakhait kaba mar 1-1.
Iaka kol jong ka Lumtrom-B la thep da u Remind Mylliem haka minit kaba 21 katba iaka kol jong ka Lumtrom-A la thep da u Gradely Mylliem haka minit kaba 30.
Hadien ka jingialehkai u kongsan u Ma Diamborlang Pohshna Assistant Head Teacher Wellington Jungai Memorial Secondary School, Ratacherra ula sam khusnam sha ka kynhun lahduh bad kynhun ba wan ba Ar.
Nalor u kongsan, la donlang ruh u waheh Shnong u Ma Pynkhlainbor Dhar, Secretary Shnong u Ma Bujli Sumer, ki nongkitkam Shnong bad kiwei kiwei haka jingialang kaba la pyniaid da u Ma Kyrpang Sumer.
Ka Mihmyntdu Community Social Welfare Association (MCSWA) ka la jam sha uwei pat u mawjam ha ki jingtreikam ki jong ka haka 15 tarik Nohprah lyngba ka jingplie ia ka jaka shong kyrpang na ka bynta ki riewtymmen ne Drop in Centre For Senior Citizens ha ka shnong Moosalyngkat, Jowai.
Ha kane ka prokram la ia don lang ka Kong DV Lyngdoh, Additional Deputy Commissioner, West Jaintia Hills kum ka Kongsan bad ka Kong Ripaya Passah, District Social Welfare Officer West Jaintia Hills kum ka Symbud Kongsan.
Ha ka jingkren ka Kong Lyngdoh ka la pynpaw halor ka jingdonkam ban shim ia kiba kum kine ki sienjam, kata ban pynioh ia ki jaka ba kyrpang na ka bynta ki riewtymmen  kiba la noh rta ba kin ia don bynta ha ka imlang ka sahlang, ban pynmyllen ha ki jingleh jingkam bad bunjait bad ruh ban ioh ia ka jingkyrshan lem.
Katba na ka liang ka Kong Passah ka la pyrto ia ka sienjam ba la shim da ka MCSWA ka ban plielad shibun na ka bynta ka bha ka miat jong ki riewtymmen lyngba kane ka lynti ai jingkyrshan ka ban long da shisha ka jingkyrkhu kaba khraw na ka bynta kiba kum kine ki briew hapoh ka imlang ka sahlang.
Kumjuh na ka liang ka Dr JN Shullai kala pyrto ia baroh ki kynhun kiba iadei bynta bad ka MCSWA halor ka jingkut jingmut ban bteng ban aijingshakri ia ka imlang ka sahlang bad ban pynthikna ba kane ka centre kan long da shisha ka rynsan kaba kmen bad aimynsiem na ka bynta ki riewtymmen.
Shuh shuh ha kane ka prokram la sakhi ruh ia mynsiem aijingkyrshan kaba da ka jingieit na ka liang ki riew rangbah bad ki nongshong shnong jong ka thain, kata ha kaba yn sakhi ruh ia ka lawei jong kane ka centre kum ka jaka ha kaba yn iasam ia ki khana, ki jingiarkhie iakmen bad ka jingiateh.
“Kane ka centre na ka bynta ki riewtymmen kan long ruh ka jaka ha kaba yn aijingkyrshan ban sumar sukher bad ban khmih na ka bynta ka bha ka miat bad ka jingkmen hapdeng ki dkhot nongshong shnong ka thain kiba la tymmen.
La plie ia kane ka centre hapdeng ka jingiakmen ia risa ha ryngkat ka jingiadon lang  ki riew tymmen ba pawkhmat jong ka thain, ki nongmihkhmat na ka Synjuk Ki Waheh Chnong Jowai bad kiwei kiwei.
Ka Niaw Wasa Utd kala ioh biang ban rah iaka nam lahduh hadien ba kala lah ban pynliem da 2-1 iaka Ladthadlaboh haka final Super Division Football Tournament- U Kiang Nangbah Memorial Trophy kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka 16 tarik Nohprah.
Ia kine ki ar kol, ka Niaw Wasa kala thep lyngba u Civility Khongmalai ha ka minit kaba 58’ bad u  Pynshai Lathong haka minit kaba 60’.
Shikol ka Ladthadlaboh kala thep lyngba u Sanki Langstang 86’.
Kane ka jingiohrah nam lahduh ka Niawa Wasa ka dei ka sien kaba hynriew bad kane ka kynti, kata naduh u snem 2016, 2017, 2018, 2021, 2022, 2023.
Ka Niaw Wasa kala long teng ruh ka lahduh jong ka Meghalaya State League.
Da kane ka namjop ka Niaw Wasa United kaba la ioh iaka song pisa kaba 50 hajar tyngka katba ka Ladthadlaboh ka la ioh iaka song pisa kaba 30 hajar tyngka ryngkat ka Trophy.
La sam ruh iaka khusnam Man of the Match sha u Dashngain Sukhlain, ka nam Best Goal Keeper la ioh da u Pynshngainlang Tyngkra baroh arngut kidei jong ka Niaw Wasa United, ka nam Top Scorer ba la ioh da u Banteilang Shylla jong ka Ladthadlaboh SC uba la ioh haduh 7 kol bad ka nam Player of the Tournament la ioh da u Risanlang i Dkhar jong ka Niaw Wasa United.
Iaka jingiakhun phainal la wan ban sakhilang da u MLA ka Jowai u Ma Wailadmiki Shylla, MDC u Ma Octomewot Lamin, u District Sports Officer, West Jaintia Hills District u Ma Khroobok Passah, u Working President WJDSA u Ma EMH Passah, ki dkhot nongkitkam ka WJDSA nalor kiwei kiwei.
Ka Jowai Traffic Police kum shibynta ban pynsuk iaki nongniah kali ban lait na ka jingkhapniah haka iaid ka ieng lyngba ka surok kaba don sha kyrpong jong ka Thomas Jones Synod College bad rung sha Wah Nangbah la buh iaka kum ka No Entry.
Katkum ka ka jingpynbeit ka Jowai Traffic Police, la shah tang ban mih lyngba kane ka surok, kata na Wah Nangbah sha Thomas Jones ban iasoh bad ka surok Dulong College Road lane ka surok ban leit sha ka Dr Norman Tunnel Hospital.
Kum shibynta ban pynkhlain iaka party National People’s Party (NPP) East Jaintia Hills Unit, bad ban pynkhreh iaka election MP Lok Sabha bad MDC kala jied bad pynskhem iaki nongkitkam bad ki dkhot jong ka haka 15 tarik Nohprah ha Khliehriat.
Kane ka jingjied nongkitkam ka long na ka bynta ka samoi treikam 2023-25.
Ha kane ka jingialang la iadonlang State General Secretary ka NPP u Bah Donkupar War, Chairperson of Meghalaya Handloom and Handicrafts Development Corporation bad MLA Sutnga Saipung Constituency ka Kong Santa Mary Shylla, MLA Jowai uba long ruh u Chairman ka MUDA Ma Wailadmiki Shylla, MDC Sutnga Narwan Ma Seiborlang Shadap, MDC Musniang Rangad Ma Phasmon Dkhar bad NPP District President West Jaintia Hills, U Ma Octamewat Lamin.
Ki nongkitkam NPP East Jaintia Hills Unit: President Seiborlang Shadap, MDC Vice President George Harshal Pyrnge Secretary Dr.
Sanki Shangpung, MDC Asst.
Secretary Highnessstar Sohtun Working President Phasmon Dkhar, MDC Treasurer Silbunus Sukhlain Adviser Santa Mary Shylla, MLA Hopeful Bamon, Ex- MLA Nehlang Lyngdoh, Ex- MLA Members Kmenlok Pala Norly Ryngkhiem Heimon Lamare Mover Lyngdoh Willi Dkhar Shai Shyrmang Sunshine Lyngdoh Absalom Latam Syrpai Sutnga Worly Pohiing Lutmon Khynriam William Thiate Zosiama Thianglai Seril Nongtdu Mala Langstong Amnesty Salahe Ki nongkitkam NPYF East Jaintia Hills Unit President Emlangki Lamare, MDC Vice President Riodametre Shadap Secretary Daiapher Lamare Asst.
Secretary Merary Sutnga Working President Defender Pakem Treasurer Kermiki Dkhar Adviser MLA & MDC Members Hermon Pdang Rolling Dkhar Distrim Salahe Jodina Ngirsim Ngailiana Thiate Annanias Suchiang Syrosse Lamare Ringo Swer Letmon Pyrtuh Dawioo Lyngdoh Ebor Thoo laishah Bareh Eben Patlong Bishar Pala Mehi Chyrmang Meki Salahe.
Ka Bharatiya Janata Party (BJP), East Jaintia Hills District kala pynthymmai iaki nongkitkam jong ka haka 15 atrik Nohprah haka jingialang kaba long ha Rizwan Hall, Khliehriat East.
Ha kane ka jingialang la jied ia u Commanderful Sana kum u presdent bad lai ngut ki vice president ka BJP East Jaintia Hills.
Ia ka jingialang la pyniaid da u ma Herlington Shadap u president barim BJP East Jaintia Hills haka jingiadonlang u Shibun Lyngdoh state president barim ka BJP Meghalaya.
La ioh iaki kyntien ai mynsiem na ka kong Hakabiang Lyngdoh kaba long ka State Vice President cum East Jaintia Hills District incharge.
Kine harum ki long ki nongkitkam bad thymmai bad la jied ruh ia 40 ngut kiwei ki dkhot ka executive committee.
Ka “29th State Karate Championship 2023" ba la khot pynlong da ka All Meghalaya Karate-Do Association (AMKA) hapoh Indoor Stadium, Jawaharlal Nehru Sports Complex, Shillong kala sdang haka 15 tarik Nohprah ha kaba ki la don haduh palat 372 ngut ki nongialehkai kiba la wan ban iashim bynta.
Ia kane ka jingialehkai ba ar sngi kynthih la kyrshan da ka Directorate of Sports and Youth Affairs ka sorkar jylla, ha kaba ki nongwan iashim bynta ha kane ka lympung ki kynthup naduh ki khynnah kiba hapoh ka 10 snem rta haduh kiba la san na ki bynta bapher bapher ka jylla.
Ha kane ka sngi la wan plie ia kane ka lympung ialehkai da u Bah Ransom Sutnga, Co-Chairman ka Meghalaya Industrial Development Corporation Ltd uba long ruh u President ka Mawkhar Sports Club uba ha ka jingkren ula pyrto ia ki sienjam ba la shim da ka  AMKA kaba la lah ban ia kane ka jingialehkai bad khamtam ba ka AMKA naduh u snem 1981 kala lah ban sei haduh 200 ngut ki nongialehkai kiba la khur ia ki takma ha ki rynsan iakob ha ka National Level bad 20 ngut kiba la khur ia ki takma ha ki rynsan kiba la long ha kylleng ka pyrthei ryngkat ka jingkyrmen ba kin nangmih shuh shuh ki khlur ialehkai ki ban wanrah nam.
Na ka liang u Bah Sutnga ula aiti ruh ia ka cheque sha u President ka AMKA, u Bah Hunlang Lytan bad General Secretary Bah Ksan Warjri kum ka jingiarap ia kane ka kynhun ba kan pyntyllun shakhmat ia ki kam ban kyntiew ia ka kam ialehkai Karate.
Katba na ka liang u Working President ka Meghalaya State Olympic Association (MSOA) u Bah John F Kharshiing uba la ia don lang kum u symbud kongsan ula ai khublei iaka AMKA kaba la pynlong ia kane ka championship bad ula ong ba ka jingialehkai Karate kadei kawei na ki jait jingialehkai kaba pawnam bha ha ka jylla.
Nalor kata u la  pynshlur ruh ia ki Club bad ki Academy ba kin aplai ban ioh iaka jingiarap lyngba ka YESS Meghalaya Scheme.
Nalor kata ia kane ka lympung  ialehkai la pynlong shi bnai shwa ban sdang ka 5th Meghalaya Games kaban long ha Tura bad ki nongialehkai Karateka kila ioh ia ka jingpynshlur ban shimkabu ia kane ka rynsan iakob kum ka jingpynkhreh na ka bynta katei ka lympung kaba heh.
Shuh shuh na ka liang u Bah Kharshiing ula ong ba ka Meghalaya Games kadei ka jingpynkhreh na ka bynta ka National Games, ia kaba ka jylla Meghalaya kan sa pynlong ha kine ki snem ban wan.
Ka District Magistrate ka East Khasi Hills District ka la shah ia ki kali kiba kit ia ki Tyndong lyer shet bad ki kali kit umphniang Petrol bad Diesel ba kin iaid lyngba ka jingkieng Damsite ne Umiam Bridge kaba dang don mynta hapdeng ka jingmaramot.
Hynrei, watla katta ka la ong ba kine ki kali ki dei ban don ia ki challan kiba biang napoh Umling Weight Bridge ban pynthikna ha kaba iadei bad ka jingkhia jong ki jingkit kaba dei ban long hapoh jong ka 15 Metric Ton.
Kane ka jingpynbna ka dei shibynta ka jingpynbeit thymmai ia ka hukum ba la pynmih ha ka 14 tarik Nohprah 2023 bad ban bteng ban pyntreikam ia ka hukum ba la pynmih ha ka 3 tarik u Nohprah 2023.
Kham hashwa na ka liang ka District Magistrate ka EKHD ka la shah bad pyllait tang ia ki bus kit paidbah ne bus kamai bad ia ki kali rit ne LMV ba kin iaid lyngba kane ka jingkieng Umiam.
Katkum katei ka hukum la kdew ruh ba ki kali heh ne ki Heavy Motor Vehicle (HMV) bad kiba pdeng ne (Medium Motor Vehicle) na kiwei pat ki district kum napoh West Jaintia Hills District bad East Jaintia Hills District kin hap ban iaid lyngba na Mawryngkneng lyngba ka surok Shillong Bypass.
Kumjuh ki kali na ka thain West Khasi Hills, South West Khasi Hills bad Eastern West Khasi Hills District kin hap ban iaid lyngba na Pomlakrai / Mawryngkneng sha Shillong Bypass.
Ka Khasi Students’ Union (KSU) haka 15 tarik Nohprah, ka la dawa ia ka jingtuklar ba mardor jong ka Myntri ka Tnat ka koit ka khiah ka Dr.
Ampareen Lyngdoh halor ka jingujor kaba iadei bad centre thoh eksam shabar ka jylla Meghalaya na ka bynta ki nong aplai kiba dei ki trai shnong riewlum kata kiba iakhun ia ki kam Group B & C hapoh ka North Eastern Indira Gandhi Regional Institute of Health & Medical Sciences (NEIGRIHMS).
Na ka liang u General Secretary ka KSU u Samla Donald V Thabah u la ong ba ka Seng ka pyrshang ruh ban iakynduh ia ka Myntri ban iakren halor kane ka mat, hynrei kam shym la don ha kaba ki la ioh ban iakren tang lyngba ka phone.
U la ong ruh ba na ka liang ka Myntri ka la pynthikna ba na ka liang jong ka ha ryngkat u Myntri Rangbah ka jylla u Conrad K Sangma kin rah ia kane ka mat sha New Delhi.
Nalor kata ka la pynthikna ruh ba kin iakynduh ia ki heh ka Tnat ka koit ka khiah ka Sorkar Pdeng ban iakren halor kine ki jingeh bad ban kyrpad ba baroh ki trai shnong ka jylla ki dei ban ioh ia ki centre thoh eksam hapoh la ka jong ka jylla.
U Samla Thabah u la ong ba ka KSU ruh kan rah ia kane ka mat bad u CM na ka bynta ban un tuklar lem mardor.
Nalor kata ka Seng kala thoh sha u Director ka NEIGRIHMS u Dr Nalin Mehta ban pynbeit halor kane ka jingeh ba ki samla ka jylla ki kynduh.
“Ha kane ka shithi ka Seng ka pynpaw ba kane ka jingbym ioh thoh eksam ki samla trai shnong hapoh ka Jylla la dei ban pynbeit noh mardor bad dei ban ailad ia ki samla ban thoh eksamin hapoh ka Meghalaya" la ong ka shithi sha u Dr.
Nalin Mehta.
Ha ka shithi ka seng ka pynkynmaw ba na ka liang u Dr Nalin Mehta ha ka jingiakynduh bad ki nongialam ka seng ula pyntip iaka jingpyniaid iaka eksm la aiti sha kawei ka Company HLL hynrei ki jaka thoh eksamin ki dei ha Shillong, Guwahati, Jorhat & Delhi.
“Ia ka HLL agency la jied halor ki kyndon kiba iadei bad ka jinglah ban pyniaid beit iaid ryntih ha kaba pynlong ia ki eksam.
Hynrei, ka Seng kala jingujor ba don ki samla trai Jylla kiba hap ban leit thoh eksamin sha Dibrugarh ha ka17 bad 18 Nohprah bad la ioh jingtip ruh ba katkum ki jingpynbna laitkam, ki samla ki lah ban jied ia ka jaka thoh eksamin ha Shillong, Guwahati & New Delhi" ong ka KSU.
Nalor kata ka Seng ka la ong ruh ba ki don bun bah ki samla trai trai jylla kiba la jied ia ka Shillong bad iaka Guwahati kum ki jaka thoh eksamin hynrei ki ioh pynban sha Dibrugarh bad kane ka paw shai ka jingbym lah ka Company HLL ban pynbeit iala ka jingbakla kaba buh jingeh iaka lawei ki samla trai Jylla.
Shuh shuh ka Seng ka pynkynmaw ba bun ki samla kiba mut ban ialeh iaki eksamin ki dei na ki longïing ba duna iaka ioh ka kot ba ka jinghap leit thoh iaki eksamin sha bar Jylla ka buh jingeh bha ia ki.
“Namar kane ka KSU ka ban jur ba dei ban pynbeit noh ia kane ka kynrum kynram katba kloi" ula ong.
U Nongaiktien ka BJP Meghalaya, u Bah Mariahom Kharkrang u la ai khublei ia u Myntri ka Sorkar Pdeng uba khmih ia ka Tnat Road Transport and Highways, u Nitin Gadkari kumjuh ia u Myntri Rangbahduh ka Ri u Narendra Modi halor ka jingmang kaba T.
1,241 klur na ka bynta ban pynbha bad pyniar ia ka bynta jong ka surok hapdeng ka Phulbari-Tura ka bynta ka National Highway 127B hapoh ka jylla.
Ia kane ka surok ba mynta hapdeng ka Phulbari-Tura haka bynta ka National Highway 127B yn kyntiew noh sha ka two lane ha ryngkat baroh ki jingdonkam bad ka ban pynsuk shibun ban leit sha Tura kaba dei ka headquarter jong ka district West Garo Hills bad kiwei pat ki bynta jong ka jylla lyngba ka surok bah NH-217 (Tura-Dalu) bad Tura-Jengjal-Rongjeng-Nongstoin-Shillong.
U Bah Kharkrang u la ong, “76 snem jong ka jingioh jinglaitluid bad 50 snem jong ka jingioh jylla ba pura, hynrei ki sorkar pdeng kiba la leit noh ki la kyntait ia ka jingdawa ka Meghalaya ha kaba iadei bad ka jingdonkam ia ki surok kiba biang.
Kawei hadien kawei ka sorkar ki la kyntait ia kane ka jingdonkam ba kongsan jong ki paidbah bad ruh ka jingpyniasoh ha ki kam khaii pateng hapdeng ki jylla jong ka thain.
" “Ngi sngew sarong shibun namar ha kaba khatduh ngi don hapoh Delhi ia ka sorkar kaba sngewthuh ia ki jingdonkam ka jylla jong ngi bad kaba trei borbah da ka jingthmu ban lah pat ban weng ia kine ki jingeh," ong u nongaiktien.
Shuh shuh u la ong ruh ba u PM Modi u dei u paralok jong ka thain Shatei Lammihngi (North East) naduh ka sngi kaba nyngkong, ha kaba la sakhi ruh ia kane lyngba kiba bun bah ki kam pynroi hapoh ka thain North East.
U Nongaiktien u la ong ruh ba kane ka mang tyngka ba dang shen kan nangpynskhem ba ngi don ia ka sorkar kaba iajan bad ka Meghalaya hapoh Delhi.
“Ka Meghalaya BJP kan dang iai bteng ban trei ban pyniar ia ki kti jingiarap jong u Modi bad ban pynthikna halor ka sorkar jong u kaba iajan bad u paidbah.
".
Kum shibynta ka jinglehkmen Khristmas na ka liang u Ma Pyndap Shadap, C Phawa, H.
Sungoh ha ryngkat ki paralok bad u Ma Dawan Lyngdoh MDC Mynsngat Khanduli ki la ai sngewbha da ki kymbor kup thiah kiba syaid sha ki paidbah nongshong Shnong jong ka Thangrong kaba tip kum ka Jrilaskor ha ki paid Karbi.
Hashwa ban sam ia kine ki kymbor la pynlong ia ka jingialang ba lyngkot ha kaba la pdiang sngewbha ia ki da u Chairman Shnong u Ma Kwit Khyrwang ryngkat ka jingiadonlang ki Rangbah ki longkmie bad ki hep barit.
La ioh ia ka jingkren na U Ma P Shadap, S Phawa, L Sungoh bad na u MDC kiba la pynpaw ba kum ka dak ka jinglehkmen Khristmas ki la shim ia kane ka lad ban iarap da ine i jingai barit sha ki paradoh para snam kiba sah sha thain khappud kiba ju mad ia shibun ki jingeh ha ka jongim ba manla ka sngi.
Na ka liang u Ma Dawan Lyngdoh MDC u la ai mynsiem ia kine ki paradoh para snam kiba don sha kane ka thian ban long kiba sian bad ban iatylli ha kaba iadei bad kino kino ki kam bad ki jinglong jingman.
Ha shwa ban sam ia ki jingai sngewbha la ioh ia ka jingduwai na i bah W War bad la ai ia ki jingai sngewbha da kine ki riew rangbah.
Haduh 2 Metric Ton u Sohniamtra (Khasi Mandarin) na ka shnong Narwan la pynkit sha sorbah Dubai United Arab Emirates.
Ia kane la pyntip da ka Kong Santa Mary Shylla, MLA ka Sutnga Saipung Constituency haka 15 tarik Nohprah.
Kala pyntip ba hadien bala song bad jied iaka jingheh jingrit u soh yn pynkit sha Mumbai ban shalan pat sha UAE.
Ka shnong Narwan ka dei ka shnong kaba jngai tang katto katne kilometre na Khliehriat ba u soh ba mih na kane ka shnong u dei uba la bna nam ha kylleng ka rilum Khasi Jaintia.
Ka dei ka shnong kaba ioh jingithuh bad shah pynkup burom teng haka sorkar lyngba ka tnad kam rep kam riang ha ki phew snem mynshwa.
U Sohniamtra ba mih na kane ka shnong u dei uba lah ban ioh khamslem ha iew haduh u bnai Rymphang-Lber hadien bala lut u soh Nongjrong (East Khasi Hills).
Ka Narwan ka dei ka shnong kaba la khang pyrshah ban tih dewiong shuwa ban wan ka NGT hadien ba kala sngewthuh iaka jingma bad sdang iaka jingrep Sohniamtra.
Nalor u Sohniamtra ha kane ka shnong la sdang ruh ban rep iaka Slasha.
Dangshen, ka Myntri Agriculture and Farmers’ Welfare, Dr.
Mazel Ampareen Lyngdoh haka 11 tarik Nohprah kala pyllait paidbah ia u Sohniamtra ban shalan sha Dubai haka jingialang kaba long ha Integrated Agriculture Training Centre (I.
A.
T.
C), Upper Shillong.
Une u Sohniamtra ban shalan sha Dubai u don haduh 20 Metric Ton uba pynmih na ki kylleng ki shnong ha Ri Khasi Jaintia bad Garo Hills.
Ka jingshalan ia u Sohniamtra sha UAE kala wan urlong daka jingiatrelang ka sorkar Meghalaya, APEDA, Lulu Group bad ka Ministry of Agriculture and Farmers’ Welfare.
Baroh ka jinglut jingsep la aiti sha ki FPOs kaba kynthup lang iaka bai kit, bai synduk.
Ka Jalayiah IVCS ka la plie iaka jaka shna LED Bulb Assembling Unit haka jingialang kaba la long ha 14 tarik Nohprah haka shnong Jalayiah.
U Deputy Commissioner, East Jaintia Hills District Abhilash Baranwal, IAS kum u kongsan ula plie ia kane ka jaka shna bulb haka jingdonlang u Ma Deibor Suchiang Waheh Shnong ka Ladrymbai Dongwah uba long kum u symbud kongsan.
U Abhilash Baranwal kum u kongsan haka jingkren ula ai khublei bad iaroh iaka Jalyiah IVCS kaba la lah ban shna ia u LED Bulb bad lyngba kane ki briew ki lah ban ioh kam ioh jam khamtam ha kane ka pyrthei kyrduh kam kyrduh jam.
Ula ong ruh ba ka Jalyiah IVCS kadei kaba la kiew bha hapoh ka East Jaintia Hills District kumjuh hapoh ka jylla.
U Ma Deibor Suchiang kum u symbud kongsan ula kitbok kitrwiang iaka Jalyiah IVCS ba kan nangtrei shitom khnang ba ki khun shnong kin ioh jingmyntoi na ki kam jong kane ka society.
Kiwei de kiba donlang ki long u Ma Hunlang Blah, District Project Manager, District Management Project Unit, East Jaintia Hills bad ki staff jong ka District Project management Unit (MBMA), ki Waheh Shnong, ki nongshong shnong ka Jalyiah bad kiwei kiwei.
Kino kino kiba don jingmut ban thied ia u bulb light lane kiba kwah ban ioh jingtip bniah iaki dor lah ban phone ha une u nomber 87874 83018.
Ka Namrhen Ryntih Kudengrim bad ka Pamtbuh SC ki la long ki lahduh haka jingiakhun haka lympung ialehkai Lower Division bad Upper Division Football Tournament ba la pyniaid da ka Amlarem Sub Division Sports Association (ASSA).
Kane kala wan hadien ba ka Namrhen Ryntih kala pynliem da 1-0 iaka Trangblang haka Lower Division.
Ka Pamtbuh kala jop da 1-0 iaka Lumpyngngad haka Upper Division haka final kaba long ha ka 15 tarik Nohprah ha mini stadium Ladjaplem, Amlarem.
Ia ka kol jop na kaliang ka Namrhen Ryntih Kudengrim la thep da u Solomon Khyriem haka minit kaba 48′.
Katba na kaliang ka Pamtbuh la thep da u Aibor Surong haka minit kaba 55′.
Ka lahduh haka Lower Division ka la ioh iaka song pisa ryngkat kaba 30 hajar tyngkat katba kaba wan ba ar ka ioh khur 20 hajar tyngka.
Katba ka lahduh haka Upper Division ka la iohrah iaka song pisa kaba 40 hajar tyngka katba kaba wan ba ar ka ioh iaka song pisa kaba 30 hajar tyngka.
Haka Lower Division iaka nam Best Player la ioh da u Mebanker Hayong (Namrhen Ryntih SC), Best Goalkeeper da u Foremos Mannar (Youth Fellow Club Trangblang SC) bad nam Top Goal Scorer la ioh da u Sanki Mukhim (Amlanai SC).
Haka Upper Division iaka nam Best Goalkeeper la ioh da u Khan Kassar (Pamtbuh SC), Top Scorer da u Hesperious Pohsngap (Amutong SC) katba ka nam Best Player la ioh da u Kyntu Nongwa (Pamtbuh SC).
Ka tnad Custom ha ka 13 tarik mynta u bnai ki la ioh ban kurup haduh 20 tylli ki biskit ksiar kiba shongdur T.
1.
42 klur na ka thain Diengpasoh, Shillong ha kaba ki la kem noh ruh ia uwei u briew uba donkti.
Ia kine ki ksiar kiba na bar ri la lap ba la buhrieh ha ka jaka ba la shna kyrpang ha trai jong ka kali ha ki bynta ka seat pdeng jong ka Maruti EECO, ong u Commissioner of Customs (Preventive) ha u kyrwoh haka sngi 15 tarik Nohprah.
La ong ruh ba kane ka kali ka la don ha ka lynti ban leit shapoh Barpeta, Assam hadien ba ka la shah bat noh.
Ia kine ki ksiar la sop da ka black tape ha ki sawtylli ki song ba la sop spain bha bad kiba don baroh ka jingkhia kaba haduh 2331.
82 gram ba shongdor T.
1.
42 klur.
Ia une u briew la kem noh na ka bynta ban pynlong ia ka jingtohkit bad ban lapdien shuh shuh ia kwiei pat kiba donkti ha kane ka kam beain, ong u kyrwoh.
Ha kawei pat ka jingjia, ki ophisar jong ka Tnat Custom haka 14 tarik Nohprah ki la ioh ban kurup haduh 50 tylli ki pla kiba don baroh ka jingkhia kaba haduh 950 kilo u Rynsun uba dei tynrai napoh China bad uba don ia ka kyrteng Huaguang, ia kiba la ngeit ba la khaii beain lyngba ki jaka khappud.
Ka jingtohkit halor kane ka jingjia ka la iaid shakhmat, ong u CCP.
Ban sei sap ialehkai ki hep kiba rit ha kaban ialehkai football, u trai ka Rangdajied United FC, Bah Eugeneson Lyngdoh ula pynbna ba u snem ban wan yn pynlong iaka Free Football Coaching Camp ha Khliehriat, East Jaintia Hills District.
Ia kane u Bah Eugene uba dei ruh u player barim ka Ri India bad uba la ialehkai ha bun tylli ki klob ba paw ka ri, ula ong haba wan sakhi iaka final football Super Division ka East Jaintia Hills District Football Association (EJHDFA).
Ula ong ia kane ka sienjam la shim ryngkat ka jingiatreilang bad ka Kyrmen Foundation.
Ula pyntip ba kum ka jingsdang kin pdiang shuwa tang 200 ngut ki khynnah jong ka thain East Jaintia Hills District bad kane ka coaching camp kan sdang ha u bnai Kyllalyngkot jong u snem ban wan.
Ki heprit kiban ioh jinghikai ha kane ka coaching camp ki dei naduh 5 snem ka rta haduh 15 snem kynthup shynrang bad kynthei.
Shuwa ban sdang ka coaching camp kaba ar sien shitaiew, kan dong shuwa ka jingpyrshang ne ka trial ban jied ia ki knynnah kiba don iaka sap bad ia kane baroh yn pyndep da ki Coach napoh ka Rangdajied United Football School, Shillong.
U Eugeneson Lyngdoh ula ong “ka jingthmu ban pynlong ia kane ka camp ka long ba u angnud ban iohi ba ki khynnah jong ka Jylla ba kin ioh ia kata ka kabu ban mihkhmat na ki Club bapher bapher hapoh ka Ri kumjuh shabar ka ri.
" “Mynta baroh baroh ki kwah ban long kita ki player football, hynrei kumno ba kin iaid ia kata ka lynti, donkam ia ngi ban ngin sara bha iaki naduh ba ki dangrit khnang ba kin long kita ki khynnah kiba kynsai ynda ki la heh la san namar ban shu ong baroh kin long player kata ka bym lah satia ban long," ong u Eugeneson Lyngdoh bad bynrap ba kane ka sienjam ka ban kin shim kanlong kaba siesoh ba kin lah ban pynmih ia kita ki rang bad thei ialehkai football kynsai.
Ula pynkynmaw ba napoh ka thain Jaintia Hills, ka Jylla ka ioh iaka u Redeem Tlang bad u Halen Nongtdu bad haka Rangdajied United FC ruh ki don haduh 10 ngut ki khynnah napoh ka thain Jaintia Hills.
“Nga iohi ba ka sap ka phong ka don shane bad na ka liang ka jong ngi, ngi don ka jingkyrmen bad ka jingngeit kaba skhem ba kin nangbun shuh shuh ki khynnah kiba kynsai ki ban mih na kane ka thain" la ong shuh shuh u Lyngdoh.
Ula pyntip ba ia kane ka Free Coaching Camp yn pyniaid hi da ka Kyrmen Foundation katba ki Technical Expert ka long napoh ka Ragdajied United FC.
Nalorkata ula pyntip ruh ba ka Rangdajied United FC ka don iaka Football School ha Mawlai, Mawngap bad kawei ka Girls Centre hapoh Pine Mount School.
U Bah Lyngdoh ula ai khublei kyrpang ruh iaka Kyrmen Foundation kaba don ka jingkitkhlieh kaba khraw ban plie ka lad ka lynti iaki khun samla bad heprit jong ka dong ka thain lyngba ka sap ka phong kaba ki don.
U kyntu ruh iaki kmie ki kpa jong ki khynnah ba kin shah sngewbha iaki khun jong ki, kiba don ka sap ban wan sha kane Free Coaching Camp khnang kin ioh ka jingmyntoi kaba khraw.
Ka District Magistor jong ka East Khasi Hills, ka Kong RM Kurbah haka 14 tarik Nohprah, kala pynmih ia ka hukum kaba khang pyrshah ha kaba iadei bad kino kino ki jinglum pisa beaiñ na ki nongkhaii bad ki dukan hapoh ka District, bad bthah ruh ia baroh ki trai dukan ba ki dei ban pyndait da ki CCTV hapoh ki dukan jong ki.
“Da ka jingthmu ban khanglad bad tehlakam ia kine ki kam beaiñ, la khang pyrshah ia baroh ki kam lum pisa beain na ki dukan bad kiwei kiwei ki jaka treikam bad ka aiñ kan leh da kaba tyngeh lada lap ia kino kino kiba donkti ha kiba kum kine ki kam kiba long beain," ong ka District Magistor Kong RM Kurbah ha ka hukum ba kala pynmih.
Nalor kata lyngba kane ka hukum la bthah ia ki nongshong dukan ba kin pyndait noh ia ki kor CCTV ha la ki jong ki dukan bad buh ruh ha ka jaka kaba biang bha na ka bynta ban pynthikna halor ka jingshngain bad jingiada bad ruh ban ioh ring ia kino kino ki kam beaiñ ha ki dukan jong ki.
Na ka liang ka District Magistor ka la ong ruh ba kane ka jingpynmih hukum ka la wan long ruh hadien ka jingdon jong kiba ud halor ka jinglum pisa beain na ki dukan bad kiwei kiwei pat ki jaka treikam ha ka kyrteng jong ka jingnoh synniang lane ai shithi dawa pisa kaba la ktah jur ia ki trai jong kine ki dukan bad wanrah ruh ka jingsyier ia ki riew paidbah.
Kumta ruh katkum kane ka hukum la maham tyngeh ba kino kino ki jinglum pisa ha baroh kawei ka District ki bym shym la ai jingbit na ka Ophis ka Deputy Commissioner ka East Khasi Hills, Shillong lane da kino kino ki bor Sorkar, la shim ba ki long kiba beain bad ki kam bymman.
Kino kino kiba ioh jingbit ruh la kdew shai na ka bynta ka jingthmu bad kut katkum ka por kaba la buh.
Ka Rymbai Shkenshynriah SC kala jop da 1-0 iaka Sutnga SSCC haka final jong ka Super Division Football Tournament- 3rd Kyrmen Shylla contribution Trophy kaba pyniaid da ka East Jaintia Hills District Football Association (EJHDFA) kaba long ha madan phlang plastic ha Diengshynrum haka 15 tarik Nohprah.
U Obadaia Bareh ula kylla long u namtam ha kane ka jingiakhun ha kaba lyngba ka kol ka ba ula thep ha ka minit kaba 73′ kala biang pura iaka Rymbai Shkenshynriah ban ioh rah iaka nam lahduh mynta ka aiom ialehkai.
Kumta da kane ka namjop ka Rymbai Shkenshynriah kan ioh ruh ban mihkhmat iaka district haka lympung Meghalaya State League kaban wan.
Ha kane ka sngi la iadonlang u Myntri Sorkar bad MLA ka Khliehriat Ma Kyrmen Shylla kum u kongsan, President MFA Hamletson Dohling bad kiwei kiwei ryngkat bad ki nongkitkam bad dkhot ka EJHDFA Ka khusnam Best Discipline Team kala leit sha ka Dhana SC, Best Goal Keeper- Shain Muksor jong ka Thangskai Tiger SC, Player of the Tournament – Ioanis Suchen jong ka Sutnga SSCC bad ka Player of the Match Obadaia Bareh jong ka Rymbai Shkenshynriah SC.
Ki shipai Border Security Force (BSF) na ka 193 Bn Meghalaya ha ka jingkhynra kaba kyrpang haka 14 tarik Nohprah, ki la ioh ban kurup ia shibun bah ki ïitkhmat kiba shongdor palat T.
50 lak na ki thain khappud ka East Khasi Hills ia kiba la thmu ban shalan beaiñ shapoh Bangladesh.
Ha ka jingpynap shrip ki BSF ki la sakhi ia kawei ka kali kaba pynieng ha ka lynti iaid ba khapngiah hajan ki bynta khappud jong ka ri, bad ha ka jingjurip ki la lap ia shibun bah ki song ba la thep ia ki iitkhmat.
Hadien kane ki bor shipai ki la kem noh ia u nongniah bad u nongbud jong kane ka kali namar ka jingbym lah ban ai ia ka jubab kaba biang bad ban pyni ia ki kot ki sla kiba iadei bad kine ki mar kiba ki pynkit.
Hadien kane ia kine ki briew ba la shah kem kumjuh ia ki mar ba la ioh kurup la aiti noh sha ki bor pulit ka Dangar Police Outpost ban leh shuh shuh ia kaba donkam.
I sangsot shisha ban peit haba shem bad iohi ia ka jingbym khien kor bad bym suidniew jong ka tnat Sports & Youth Affairs kaba la shu buh ha kyndong kaba markhap bad ka JN Indoor Stadium, Polo ia ki kato katne tylli ki tiar kiba dei na ka bynta ka jingialehkai Gymnastic.
Toi ym lah ban leh, ba kumba ka long ia mynta, ka JN Stadium, Polo baroh kawei ka dang don hapdeng ka jingtei ia ka JN Stadium bad kumjuh ia kawei ka Multi-Purpose Indoor Hall kaba don ha Gr.
No 5, hynrei ban shu ieh pat ia kine ki tiar katta khlem da tap ban iada ia ki na u slap ne ka sngi, ka long pat kaba da I pangmet ban peit bad ka pynpaw ruh wat ia katta ka mynsiem bym khein snep ia ka pisa jong ka sorkar.
U Deputy Commissioner (Supply) ka East Jaintia Hills District, Khliehriat u pynbna paidbah ba la pyllait ia u khaw rashon NFSA na ka bynta u bnai Nohprah hapoh East Jaintia Hills District, Khliehriat.
Ia u khaw AAY yn sam 35 kilo shi iing shibnai khlem da donkam ban siew pisa eiei, ia u khaw PHH yn sam 5 kilo shikhlieh shibnai khlem da donkam ban siew pisa eiei, katba ia u khaw Non- NFSA pat yn sam 7.
215 kilo shi iing- shibnai haka ka dor die lang ka ba long 12.
00/- tyngka shi kilo bad ka dor die khutia pat kam dei ban palat ia ka 14.
00/- tyngka shi kilo.
Lada don kano kano ka jingbymhun halor ka rukom sam ia u khaw da ki nongsam katkum ki jingthew ba la buh, ki paidbah ki lah ban ujor sha u Deputy Commissioner (Supply) ka East Jaintia Hills District lane ki lah ban phone sha u nombor bym donkam ban siew pisa (Toll free No.
), kata, u 1697 bad ki lah ruh ban ujor sha u District Grievances Officer ka East Jaintia Hills District.
U Myntri Rangbahduh ka Ri u Narendra Modi u la kular halor baroh ki lad jingiarap ia ka sorkar Meghalaya khnang ba kan poi sha ka thong ba la buh kaba kynthup halor ka jingpynkynriah ia ki ophis sorkar bad Secretariat shapoh New Shillong Township ha kine ki san snem ki ban wan.
Haba pyntip ia kane hadien ka jingiakynduh ia u PM Modi ha New Delhi haka 14 tarik Nohprah, u Myntri Rangbah ka jylla u Conrad K Sangma u la ong ba u la ioh ban pyntip sha u PM halor ki kam pynroi bad halor ka jingpyniaid shakhmat ia ki prokram bapher bapher jong ka sorkar hapoh ka jylla.
“Nga la aiti ia ka kaiphot kaba bniah bad nga la ai ruh katto katne ki jingpynshai ha u ha kaba u la pynpaw ia ka jingkmen ban iohi ia ki kam pynroi kiba la jia bad urlong ha ka jylla, bad u la kmen ruh ban iohi ba ki kam pynroi lyngba k mangtyngka ha kine ki san snem ka la kiew sha ka palat arshah, kata kaba long jan lai shah na kaba long ha ki 5-6 snem mynshuwa," u la ong.
Kumjuh haba pynpaw halor ka jingiohi lypa ka jylla bad halor ki thong bapher bapher kiba la buh ban kynjoh ha kine ki san snem ki ban wan, u Sangma u la ong; “Nga la pan ia ka jingkyrshan bad ka jingtuklar lem na ka bynta jong ngi, ban btin lynti bad kyrshan ia ngi khnang ba ngin lah ban poi sha katei ka thong ba la buh na ka bynta kine ki san snem ki ban wan.
" Nalor kata u CM u la ong ruh; “Nga la pyntip ha u PM ia ka jingiohi noh ia ka New Shillong Township kaba ngi thmu ban rah ia baroh ki ophis treikam kynthup ia ka Secretariat kaba thymmai, kata da kaba batai ruh ia ka plan bad ki jingpynwandur bad pan ia ka jingkyrshan ban pynthikna ban pyniaid shakhmat ia kane ka projek.
Na ka liang u PM u la pynpaw ia ka jingkmen ban iohi ia kine ki kam pynroi bad pynthikna halor baroh ki jingkyrshan na ka liang ka jong u.
" Na ka liang u CM ka jylla u la iakynduh ruh ia ka Myntri Pla Tyngka ka Sorkar Pdeng ka Nirmala Sitharaman bad kyrpad ia ka ba kan kyntiew ia ka bhah bad ban mang shuh shuh ia ki externally aided projects (EAPs) na ka bynta ka Meghalaya da kaba pynshong nongrim halor ka jinglah ban pyntreikam bha.
U la ong ruh, “Nga la batai ia ka halor ki project bapher bapher kila iaid mynta lyngba ka Capital Investment Fund (CIF) ba ka Sorkar India kala ai sha ki Jylla bad lyngba ki EAP ba ngi pyntrei bad ruh ki kam pynroi bapher bapher kiba iaid ha Jylla.
" Nga Na ka liang ka Myntri Pla tyngka ka la ai ia ka jubab kaba sngewtynnad bad pynthikna ban iarap bad aijingkyrshan nalor ka jingkular ban kyntiew ha kaba iadei bad k bhah jong ka EAP.
“Kumta ruh ngi phaikhmat halor ka jingkyrshan jong ki na ka Finance Ministry bad na u Myntri Rangbahduh ka Ri khnang ba ngin lah ban poi sha ka thong   kaba ngi la buh na ka bynta ka Jylla Meghalaya" ong shuh shuh u CM.
U Myntri ka Tnat Sports and Youth Affairs ka sorkar jylla, u Bah Bah Shakliar Warjri ula ong ba ka jingpynkhreh na ka bynta ka jingpynlong ia ka Meghalaya Games 2024 kala iaid bha shakhmat ha kaba la mang T.
23 Klur na ka bynta ban pynlong ia kane ka lympung ialehkai ka ban long ha Tura, West Garo Hill kaba jop.
Haba kren sha ki lad pathai khubor haka 14 tarik Nohprah, u Myntri ula ong ba ka jingpynbit pynbiang ka dang iai bteng bad na ka liang ka jong u da lade hi u la leit jurip lah kumba 6-7 sien ban pynthikna na ka bynta ka jingbit jingbiang jong baroh ki nongwan iashim ki ban don haduh palat 3000 ngut.
U la ong ruh khnang ban pynthikna ba kane ka lympung ialehkai ka ban sdang ha ka 15 tarik bad kut ha ka  20 tarik u Kyllalyngkot 2024, kan long iaid beit iaid ryntih bad kaba jop kumta ruh u la bishar bniah halor baroh ki jingpynkhreh khnang ba kan ym buh jingeh ia ki nongwan iashim bynta.
Nalor kata u Bah Shakliar u la ong ruh ba ha kane ka lympung ialehkai kin don haduh kumb 22 tylli ki jait jingialehkai, kata da ka jingthmu ban kyntiew ia ki samla ha ki kam ialehkai sports bapher bapher khnang ba kan lah ruh ban iohlad ban leit iashim bynta haduh ki National Level.
“Kane ka jingmang ban pynlut 23 klur ka ka kynthup ruh ha kaba shna bad marmot ia ki jaka ialehkai, ki jaka sah, ka bam bad ka leit ka wan nalor kiwei kiwei pat ki jingdonkam," u la ong.
Shuh shuh u Myntri u la pynpaw ruh ba na ka liang ka sorkar ka la shim ia ka rai ban kynthup ruh ia ki jait jingialehkai tynrai kiba kynthup ia ka ‘Maw poin’ kaba dei ka jingialehkai ba la rim bah jong ki trai shnong riewlum hapoh Khasi Hills, kata kynthup ia ki jingialehkai tynrai jong ki Jaintia bad Garo ia kiba ym pat shym ia ka rai khatduh.
Ka jingkynthup ia kine ki jingialehkai u la ong ka long ban kyntiew ia ka kolshor ba riewspah lyngba ki jingialehkai sports.
Ka NCD Cell, West Jaintia Hills District haka 14 tarik Nohprah ka la pynlong ia ka prokram pynshai paidbah  halor ka jingpang bampong (cancer) bad ka jingjurip ne screening hapoh Jowai Civil Hospital, Ialong ha kaba la ioh ruh ia ka jingkren na u Dr.
K Dhar, Additional DMHO, West Jaintia Hills ula long kum u kongsan.
La ong ba katkum ka jingioh jingkhein halor ka jingdon jong kiba pang bampong bad ki jingshitom kiba don jingiadei hapoh ka thain Shatei Lammihngi (North East) ha u snem 2021, ka Meghalaya ka don ha ka kyrdan kaba 6 ha kaba iadei bad ki shynrang bad 19 ki kynthei kiba ioh ia kane ka jingpang hapoh ka ri, kata da haduh 178.
8 tylli ki case na ki 1 lak ki nongshong shnong bad kumjuh da 96.
5 ki case.
Katkum ka Statistic la shem ba ki jingdon jong ki briew kiba ioh ia ki jingpang bampong ka la kiew sted bha.
Kumta khnang ban kyntiew ia ka jinglong jingman ha ka koit ka khiah ha ka jylla, na ka liang ka sorkar jylla ka la shimkhia ban aijingkyrshan ia ka State Cancer Society of Meghalaya khnang ban pynduna ia ka jingdon jong ki briew kiba shah ktah ha kane ka jingshitom da kaba pynlong ia ki jingpynshai paidbah, ki lad jingiada bad ki lad ban lapdien kham kloi ia kane ka jingpang.
Kumta na ka liang ka Society ka thmu ban kyntiew ia ka koit ka khiah hapdeng ki nongshong shnong da kaba pynpaw ia ki jingpynshai paidbah bad ka jingleh ia ki test ha kaba iadei bad kane ka  jingshitom.
Ha kane ka jingialang ba la pyniaid da ka Dr.
M.
Syngkon, District Nodal Officer, CPHC,WJH la ioh ruh ia ka jingkren pdiang sngewbha na ka Medical Superintendent, JCH, I Dr.
AM Pasweth bad ka jingkren ai khublei na ka Dr.
S.
Suja, DNO, NP-NCD,WJH.
Ha kane ka jingpynshai paidbah la iadonlang ka Dr.
Anisha Mawlong, Specialist HOD Radiation Oncology Department Civil Hospital Shillong.
Ha kane ka prokram kumba 40 ngut ki nongshong shnong kila myntoi na kane ka jingjurip jingpang bampong.
U Vice President ka BJP Meghalaya u Wankitbok Pohshna u kyrpad jur ia ka sorkar jylla ba ka dei ban shim khia mardor ban maramot ia ki surok ha ka nongbah Shillong khnang ban pyllait ia ki paidbah na ki jingeh ha ka leit ka wan bad khnang ba ka jinglehkmen Khristmas kan long kaba shnongkun bad lait na ka jingkhnium jong ki paidbah.
Kumba ka long mynta u la ong ba naduh ki nongiaidkai step haduh ki khynnah skul, kiba leit trei leit ktah haduh kiba leit iew leit hat bad kiwei pat kiba iaid ba ieng ha ki surok ha sor Shillong ki mad beit ia ka jingeh namar ka jingsniew palat ki surok.
Kumban shu kdew ba jan baroh ki surok ka sor Shillong bad khamtam eh ki surok ha ka thain Nongthymmai, Garikhana, Demseiniong ki la nang sniew na ka jingtih ka bym i kut shuh kaba la pynthut ia ka leit ka wan jong ki paidbah haduh kala pynlong ia ka tnad traffic ban pyndap hi dalade ia ki thliew kumba la paw ha ki lad pathai khubor khamtam kum ha kane ka por Khristmas kaba dei kawei na ki aiom bakhraw na ka bynta ki khun Khristan ha kylleng ka pyrthei bad kumjuh ha kane ka jylla.
Da kaba shimkhia ia kane, u Bah  Pohshna ula ong ruh “Ngi sngewthuh ba kam long kaba suk ban khanglad ia ka jingsniew ki surok ki lynti syngkien namar ka jylla Meghalaya ka ioh ia u slap ba bun tam ha ka shisnem.
Hynrei lada mon hi ka sorkar ka lah ban shimkhia ban saindur janai ia ka rukom shna surok bad ha kano ka rukom yn lah ban lait na ka jingjot khari khari.
Ka party BJP, ka sngewdei ba ka sorkar jylla ka hap pynbiang noh da ka kynja song pisa ba la mang lypa ban pynlut marmar ban maramot ia ki surok man ka por haba don ka jingjulor la kadei kaba rit ne kaba heh.
" U la ong ruh ba ka long kaba sngewlyngngoh haduh katta kattta ba kat haduh mynta khamtam hadien ka jingdon jong ki kor ki bor ba thymmai, ka tnad badei peit ia ki surok kam pat don ia ka rukom treikam kaba janai ban khmih bniah ia kum kine ki jingjia khamtam ban lait na ka jingjlan ban ioh jingmynjur na ka sorkar ban maramot ia ki jingjulor kiba rit, namar lada shu ieh ia ki jingjot jingpei  barit, ka lam pynban sha jinglut bun shah lada leh bym suitniew naduh ba sdang.
Shuh shuh u la ong ba kum kawei na ka party kaba long dkhot ha ka sorkar MDA, ka BJP Meghalaya ka long barabor kaba kloi ban iatreilang bad baroh ki party kiba sngew iahap jingmut khnang ba ka jylla kan nangkiew nang bha ha baroh ki liang namar tang da ka jingiatreilang yn sa lah ban pyntikna ba kin  ym don shuh ki thliew ha ki surok nangne shakhmat bad ka leit ka wan ki paidbah kan aram khamtam kum lei ha kane ka por aiom Khristmas.
U MLA ka Jowai, u Ma Wailadmiki Shylla ula plie paidbah iaka iew kaba ar sngi kaba tip kum ka Buyer Seller Meet cum SHG Mela ha Ladthadlaboh, Jowai haka 14 tarik Nohprah.
Ia kane ka iew la pynlong da ka ophis u Deputy Commissioner West Jaintia Hills bad ka Meghalaya State Rural Livelihood Society (MSRLS) kaba la shimbynta da ka kynhun ki SHGs, Producer Group bad kiwei kiwei ki nongseng kam lajong.
U  Wailadmiki Shylla haba kren ula ong ba donkam ban phai khmat sha ka kam rep riang, kam ri jingri, tiar shna kti bad kiwei kiwei bad ban jur iaki samla ban nym shaniah than tang ha ki kam sorkar.
Ula pynshlur iaki samla ban shimkabu iaki skim sorkar kiba la pynkup bor iaki samla ban seng kam lajong katkum ka sap bad ka jingtbit bad jingshemphang jong ki.
Ula iaroh iaka tnad DCIC department, ka Skill Development Society kiba la ai jinghikai halor ki kam bapher bapher.
Ka District Mission Management Unit kala ithuh bad sam ruh iaki khusnam sha ki nongialam SHGs ka Thadlaskein bad Laskein Block sha ki Krishi Sakhi bad Pashu Sakhi.
Kine ki Krishi Sakhi bad ka Pashu Sakhi ki dei ki briew kiba la shah hikai pyntbit ha kaba iadei bad ki kam rep bad kam ri jingri bad ki dei maki kiba iarap ia kiwei ki nongrep sha ki jaka ba kyndong ha kino kio ki kam ban kyntiew iaka kam ri jingri bad rep riang.
Ha kane ka iew kaba kut mynta ka sngi 15 tarik Nohprah lah ban ioh har rukom ki mar bam, syntiew skud, tiar shna kti bad kiwei kiwei kiba la pynmih da ki kynhun SHGs bad ki Producers Group bad ki nongseng kam lajong.
Ka Meghalaya New and Renewable Energy Development Agency, Jowai kala pyntip paidbah ba kan pynlong iaka Orientation and Awareness Programme on New and Renewable Energy ne ka bording bad ka rukom pyndonkam iaka bording kaba ioh na ka bor mariang.
Ia kane ka jingai jinghikai bad pynsngewthuh paidbah yn pynlong ha 15 tarik Nphprah 2023 ha hall jong ka Dorbar Shnong Tpep Pale, Jowai naduh ka por 11 Am haduh 4 Pm.
Kumta ka tnat Meghalaya New and Renewable Energy Development Agency ka khot ka wer sngewbha ia baroh kynthup ia ki khynnah skul, ki nongshong shnong ka rilum Jaintia ban wan sha kane ka jingialang pynsngewthuh bad hikai ban pyndonkam iaka ding kaba neh bad kaba khuid tam kaba ioh na ka mariang.
Ha kane ka sngi la pyntip ba yn pyninam ia shibun jait ki tiar ki tar kiba kynthup iaki light bad ki tiar ba lah ban pyndonkam ha iing ha sem.
Ka Khasi Students’ Union (KSU) kala kam ba kala lap ba tang ar jait ki training ba ai ka District Commerce & Industries Centre, West Jaintia Hills.
Kki nongialam ka KSU, Jowai Unit kiba kynthup ia u president Ewanmi Phawa, general secretary Leonard Dhar kila iakynduh iaka Functional Manager DCIC ban wad jingtip halor ka ki training kiba bunjait ha kane ka ophis.
Kane ka ophis ka ai training na ka bynta ka jait kam Tailoring, knitting, carpenter, Computer bad kiwei kiwei na ka bynta ban iarap iaki samla ban ieng hala ki jong ki kjat, iathuh ka Functional Manager.
Pynban ka KSU kaba la jurip ia kane ka jaka ai jinghikai kala kam ba tang ar tylli ki training ba dang iaid bad kine ki dei ka Tailoring bad knitting ne ka kam suh kam thain.
Ka KSU kala kyntu ia ka DCIC ia kane ka ophis ban shimkhia ban pynlong ia baroh ki jait training kiba juh ai kane ka shlem khnang ban myntoi ki samla bym don kam don jam bad ka KSU kala ong ba kan iai budien ban dawa pynbiang iaka training centre.
Ka Maitchaphrang Mowtyrchiah kala buh jaka ialade haka kyrdan jong final haka lympung ïalehkai 3rd Division Football Tournament – Ka 2nd Adelbert Laloo Memorial Trophy" kaba pynïaid da ka West Jaintia District Sports Association (WJDSA).
Kane ka la wan hadien ba ka Maitchaphrang Mowtyrchiah ka la pynliem ïaka Madankynsaw Mookyndeng da 2-1 haka jingïakhun semifinal kaba la long ha madan Kiang Nangbah Stadium haka sngi Thohdieng.
Haba phai sha ka jingïakhun ka Maitchaphrang Mowtyrchiah kala tam shakhmat da shikol lyngba ka kol kaba thep u Raymon Sten (13), ka kol kaba ar kala wan haka kylla miet lyngba u Leibor Ymbon (79) Shikol ka Madankynsaw Mowkyndeng la thep da u Joby Jose Dkhar (36) Lashai ka sngi ka jingïakhun semifinal kan long hapdeng ka Khliehmuchut Shangpung pyrshah ïaka Mookyrdup haka por 3.
00 baje nohphaisngi.
Ka lympung ialehkai Inter School Athletic Meet, ba la pynlong ia ka da ka ophis jong u District Sports Officer, East Khasi Hills District ka la poi noh sha kaba kut hynne ka sngi, ha madan ialehkai jong ka SAI, STC kaba don ha kut jong skul bah pule ka North Eastern Hill University.
Ha kane ka kynti kaba mynta la don 23 tylli ki skul ba la poi ban iashim bynta sha kane ka lympung, kaba la lah ban pynlong biang ar snem hadien ka jingbym lah shuh ban pynlong ia ka na ka daw ka jingwan ban saphriang noh ka jingpang iabit Covid 19.
Ha kine ki lai sngi ka jingpynlong ia kane ka jingiakob la shem bad iohi ia ka jingtrei shitom jan baroh ki khynnah skul ba la wan ban iashim bynta, ban kynjoh ia ka thong ban ioh ban khur ia ka jingjop ne ia ki takma, na kiba un ki jingiakob ba kynthup ia ka track bad ka field event.
Ha kaba kut jong ka sngi ki skul ba la ioh ban rah ia la kin am lahduh na kilai tylli ki kyrdan ialehkai ka long ba ha ka U-14 na ka liang ki khynnah shynrang, ka nam lahduh la ioh rah ia ka da Seven Huts Higher Secondary School kaba la wan hadien ba ka la ioh ba kan khur 3 tylli ki takma ksiar bad kawei ka takma rnong, katba naka liang ki kynthei, ka nam lahduh ha kane ka kyrdan iakhun la rah i aka da ka St Mary’s Hr Secondary School hadien ba ka la ioh ban khur ar tylli ki takma ksiar.
Ha ka kyrdan iakhun ka U-16, na ka liang ki shynrang ka nam lahduh ka la rah ia ka da ka St.
Anthony’s Higher Secondary School, hadien ba ka la ioh ba kan khur 4 tylli ki takma ksiar, 2 tylli ki takma rupa bad 3 tyli ki takma rnong, katba na ka liang ki kynthei ia ka nam lahduh la khur ia ka da ka Loreto Convent, Shillong hadien ba ka la ioh ba kan khur 3 tylli ki takma ksiar bad mar saw tylli ki takma rupa bad rnong.
Ha ka kyrdan iakhun jong ka U-18 pat ka nam lahduh na ka liang ki khynnah shynrang la rah ia ka da ki khynnah ka St.
Anthony’s Higher Secondary School hadien ba ka la ioh ba kan khur mar 5 tylli ki takma ksiar bad rupa bad 4 tylli ki takma rnong bad na ka liang ki kynthei ka nam lahduh ka leit sha ka St Mary’s Hr.
Secondary School hadien ba ka la ioh ba kan khur 6 tylli ki takma ksiar bad mar kawei ka takma rupa bad rnong.
Kongsan ba la wan ban iadon lang ha ka por ba pynkut ia kane ka lympung dei kong M.
Lyngwa, District School Education Officer, ki nonghikai jong ki skul ba la wan iashim bynta bad kumjuh ki khynnah skul bad kumjuh u bah O.
Mawthoh DSO, ki Coach, PTI jong ka ophis u DSO EKHD, Directorate of Sports & Youth Affairs, ki nongpyniaid athletic ka jylla bad kiwei kiwei.
Ka St Joseph Higher Secondary School, Nongkasen kaba la jop haduh 13 tylli ki takma ksiar, 8 tylli ki takma rupa bad 10 tylli ki takma rnong kala long ka lahduh (Overall Champion) haka Inter School Athletics Meet 2022 jong ka Eastern West Khasi Hills District kaba la pynlong da ka ophis jong ka  District Sports Officer, West Khasi Hills District ha ryngkat ka jingiatreilang bad ka Forum For Change and Upliftment of Society (FOCUS) kaba la poi noh sha kaba kut ha Madan Dommawlum, Pyndengumiong, Mairang.
Ka Kynshi Higher Secondary School, Kynshi ka la ioh ia ka nam jop ha ka jingiakhun March Pass Competition katba ka Myriaw RMSA Secondary School, Myriaw ka la jop ia ka khusnam Best Discipline Team.
Ha kane ka sngi, u Lamphang ka Iing Dorbar Thaw Ain ka jylla, U Bah Metbah Lyngdoh u la wan kum u kongsan ha ka jingiadon ryngkat u Superintendent of Police ka Eastern West Khasi Hills District, u Bah M.
B Syiem, u Additional Deputy Commissioner ka Eastern West Khasi Hills District, u Bah A.
Nongbri,  District Sports Officer ka  West Khasi Hills District, ka Kong B.
Syiem, kiwei kiwei pat ki nongtrei sorkar, ki nongialam shnong ka thain, ki nonghikai bad ki khynnah skul.
Haba ai jingkren ha ka jingialang pynkut ia kane ka jingialehkai Athletic kaba lai sngi ia kaba la ioh ban sdang ha ka 18 tarik u Jymmang 2022, u Lamphang ka Iing Dorbar Thaw Ain ka jylla Meghalaya, u Bah Metbah Lyngdoh ula pynpaw ia ka jingkmen ban iohi ia ka jingiashimbynta shitrhem jong ki khynnah pule ka thain bad u la ong ruh ba ki jingialehkai bad jingkilan met, kumba long ka jingpule kot, ki long kiba donkam haduh kata namar ki iarap ban pynthanda ia ka jabieng ki khynnah pule bad lyngba ki kam ialehkai, ki khynnah ki lah ruh ban ioh ia shibun ki jinghikai na ka bynta ka jingim ba man ka sngi ka jongki.
Haba kren halor ka ‘No Tobacco Campaign’ kaba long ka campaign jong ki khynnah pule pyrshah ia ka jingdih bad jingbam duma, u Bah Metbah u la pynpaw ia ka jingsngewdiaw halor ka jingkharoi ki kam sniew hapdeng ki samla ka jylla kaba kynthup ia ka jingdih droks, ka jingshongkha khynnah bad kumta terter bad u la khot la wer ruh ia ki nonghikai bad ki khynnah pule ka thain ba kin long ki ambassador ki ban trei shitrhem ban iarap pynduhjait ia ki jingsniew kiba kum kine na ka distrik bad ka jylla hi baroh kawei.
(SDPRO, Mairang).
Ka Rotary Club Jowai haka sngi Palei kala pynkup burom iaki ar ngut kiba kynthup ia u R Konel Phira u kaitor u tyngshop ka Jowai bad ia u Ram Kynjing u nong oh dur oh dar.
Ia kane ka jingialang la pynlong ha Infinity Conference Hall Mooralong, Jowai.
Hakane ka jingpynkup burom la iadonlang u Dr.
MS Konwar Major Donor, District Governor ka Rotary Club uba la wan ban iuhkjat ha Jowai.
U Rtn.
M.
Passah, MPHF President Rotary Club Jowai kum u shongknor jong ka jingïalang ula ai ki kyntien lamkhmat haka jingiadonlang u Rtn.
DF Majaw, PHF Director of Club Service katba u Rtn.
Rudolf E Laloo PHF bad Rtn.
S.
Laloo RFSM.
Shuh shuh haka jingïalang u Rtn.
Dr.
K.
Syngkon ula pynsngew ïaka thong treikam ka seng katba u ka Rtn.
E.
F.
Gatphoh, MPHF, Chairperson of Rotary Foundation Committee ka la pynsngew ïaka dor jong ka pisa ba la ïarap kylluid mynsien ki dkhot sha ka ïarong jong ka Rotary International bad la aiti ruh ïaka Cheque ha u District Governor.
Haka jingwan ïuhkjat u District Governor 3240 la pynsah kynmaw ruh ïa kane ka sngi da kaba pynkup burom ia u Konel bad y Ram Kynjing.
U Director of  Vocational Service Rtn.
DToi ula pyniaid iaka jingialang pynkup burom.
U ma R.
Konel Phira haka jingkren ula pynpaw ka jingsngewnguh ïaka Rotary Club Jowai kum kawei na ki seng kaba trei na bynta ka bha ka miat haka imlang sahlang jong ki nongshong shnong bad ula mynsiem ïaki khun ka ri Jaintia ban imsngi bad pyndonkam hok ïaka sap ba la ai U Blei.
U Rtn (Dr) MS Konwar Major Donor, District Governor 3240 haka jingkren ula ïaroh ïaka sap kyrpang jong u ma Konel Phira bad u ma Ram kynjin bad ula pynshlur ïaki ban hikai ïa kiwei khnang ban im ban neh ka sap jong ki pateng la pateng.
Ka Kur Phawa Siangshai kala kyntait mardor ïaka jingkynnoh Dorbar shnong Saba ba ka Kur Phawa Siangshai ban iasylla beh shnong iala ka jong ka kur kaba shah suba ri ‘Taro’ haka shnong Saba, West Jaintia Hills District.
U president ka Kur Phawa Siangshai u ma Helping Phawa bad u General Secretary u ma Charles C.
Phawa haka sngi Palei kila ïathuh ba ka Kur ka la dep shong jingïalang bad ki la pynshai halor ka jingshah pharep ba ka kur ka don bynta ban phah mih ïa katei ka longïing kaba shah kynnoh ri taro.
