Katkum ka jingong u Dr Lyngdoh, u MLA ka Umroi u Bah Ngaitlang u dei u nongkynshoit ia ki nongkyrshan ban phet noh na ka party ban nym iai neh bad dei ban phet noh sha kawei pat ka party.
La kynnoh ba u Bah Ngaitlang lem bad u para jongu, u Bah Sniawbhalang Dhar bad u Bah Prestone Tynsong ki la pyrshang ban iamih noh na ka Congress da kaba phet sha kawei pat ka party shwa kane ka elekshon MLA ban wan.
sWatla ki ju len ba kim don kum kata ka jingthmu hynrei ka khubor ka la her ba ki la lah ban leit noh sha ka NPP ne ka BJP.
U Bah Tynsong bad u Bah Dhar ki la shah pynhap shuki dang shen ha u Myntri Rangbah u Mukul Sangma halor ka jingkynnoh ba ki thmu ban pynpait ia ka party.
Shillong, 25 Nailar:Hynnin ka janmiet, kawei ka briew ba kyrteng ka Nisha Rai ka la kha khyllung ba dang san bnai bad tang hadien shi kynta I la khlad noh ha Ganesh Das Hospital, Lawmali.
Ynda la wan phai na hospital ki la leit tep ia I ha kawei ka jaka jong kiwei ki briew ha Umlyngka, ka dong Mawria bad ki khlem da tep bha bad ki shu khlong da kti bad tep ia I khyllung bad mynta ka step, I trai ka jaka, i la iohi ia khyndew ba don ba tih, I la leit peit bad I la lap bad iohi ia I khyllung ba sop jain lieh bad la pyntip sha ka shnong bad ka shnong ka la pyntip sha ki pulit bad ki pulit ki la ialam ia ka Rai sha civil hospital.
Katkum ka jingtip na ka shnong, kine ki briew ki dei kiba dang shu wan na Assam dang shi bnai eiei mynta.
Na ka liang u Rangbah shnong u Bah Thomas Mylliem Umlong, u la ong ba ka shnong kan hap ban bishar bha namar ba ka trai jong kane ka iing ba ai sah ia kitei ki dkhar kam shym la pyntip satia sha ka bor shnong.
Na ka liang ki pulit, ka la ong ba kam dei ka jingjia ba ki pyniap ne kano kano kawei pat ka daw hynrei ka dei beit tang namar ba ki leit tep ha jaka ki briew shimet.
Na ka liang ki pulit ki la aiti biang ia I khyllung hadien ba la dep leh post mortem ban tep bha ha ka jaka ba biang.
Jowai, 28 Nailar:Ym duna ia ka 300 ngut ki paid nongshong shnong ka shnong Mutong ha East Jaintia Hills ki la ia mih paidbah ban pyntrei ia ka lynti iaid kjat, ban poi sha ka Kshaid Moopun (Mawpun) da ka mynsien ka jingthrang ban pynlong ia katei ka jaka kum kawei na ki jaka jngoh kai pyrthei.
“Ka Kam jngohkai pyrthei ka dei kawei na ki karkhana kaba heh tam ha ka pyrthei bad kaba lah ban kyntiew ia ka ioh ka kot jong ki nongshong shnong.
Dei halor kane ka nongrim ba ngi kum ki nongshong shnong ngi la rai ban pynbha ia ka lynti ban poi sha katei ka kshaid ban pynsuk ia ki nongwan jngoh kai", la ong u Rangbah Shnong ka shnong Mutong, u ma Helping Phawa uba dei ruh u MDC barim ka thain Tuber.
Utei u Rangbah shnong u la ong, “Ha kane ka shnong Mutong bad ka thain San Shnong jong ngi, ym tang ka Kshaid Moopun, hynrei ngi don ka Twai Langdong, ka Sahksaw nalor ka Kshaid don nam ka ri Jaintia- kaba la tip kum ka Kshaid Rynji", kaba la khring ia ki spah ngut ki nongwah jngoh kai pyrthei".
Ki Paidbah ha kane ka sngi Saitjain ki la ia mih paidbah ha ryngkat ki mohkhiew, ki lyngka kynthei bad shynrang ban trei ia ka footpath kaba jrong um duna ia ka 1 km.
Ka Kshaid Moopun ka don ruh ka khana kaba sngewtynnad bad kadei ka jaka jngohkai kaba pynjah thait ia ki nongwan jngoh kai namar ka jingtynnad ki lum ki wah, ki khlaw ki bthap bad ki lah ban pynlut por ban shang kylleng haduh ban poi sha ka Kshaid Rynji kaba dei ruh ka kshaid kaba jrong tam ha Jaintia Hills.
U Rangbah Shnong u la ong ba u Deputy Commissioner ka East Jaintia Hills, u ma Mahamsing Lhuid uba u ju tip lyngkot kum u ma MS Lhuid u la pynshlur ia ki halor kane ka kam ban pynbha ia katei ka jaka.
“Na ka liang u DC u la kular ban iarap pisa ia ngi na ka skim jong ka District Rural Development Agency bad kumjuh na ka liang u BDO ruh u la pynshlur ia ngi ban trei ia kane ka kam lyngba ka skim MGNERGS", la ong u Rangbah Shnong haba iakren bad une u nonglum khubor jong u Rupang.
Kumba long mynta, ka jingtrei ka la sdang bad katkum ka rai ka Dorbar shnong ym plie paidbah ia ka ha ka 27 tarik da u DC jong ka East Jaintia Hills.
Kum ban shu pynkynmaw ba ka East Jaintia Hills ka la shah pynjot lut ki lum ki wah ha ka rukom tih dewiong kaba pathar, hynrei katei ka thain San shnong kaba kynthup ia ka Pynthorsale, Mukhaialong, Mutong, ChamCham bad Lumshyrmit ki dang lah ban pynneh pynsah ia ka mariang bad ka jinglong jingman ki lum ki wah ki dang long shisha kiba itynnad haduh katta katta.
Na ka liang u Rangbah Shnong, u la khot la wer ia kito ki riew ieid mariang bad ia baroh ban wan jngohkai ia kine ki jaka itynnad kiba don ha katei ka thain khnang ba kin ioh ban sakhi da la ki jong ki khmat.
Shillong, 25 Nailar:U myntri ka tnad pynroi sor ka jylla uba dei ruh u MLA jong ka Mylliem konstitwensi u bah Ronnie V Lyngdoh u la ong ba dei tang ha ka miej jingiakren kaba lah ban weng ia baroh ki jingeh ym da kaba ia lum paidbah, “Dei tang ha ka miej jingiakren lah ban weng ia ki jingeh ym da kaba ia lum paidbah" ong u bah Ronnie V Lyngdoh haba kynthoh halor ka jinglum jingialang paidbah ki Rangbah Shnong ka thaiñ Upper Shillong lashai ka sngi ka 26 tarik u nailar ha madan Umlyngka halor ka jingkyntur pud ka MUDA kaba ma u ruh u la shah khot sngewbha.
Ha kaba ia dei bad katei ka jingialang kaba la lum da ki Rangbah Shnong ban shim rai la kin pdiang ne pyrshah ia ka MUDA Building Bye-Laws ha ki 12 tylli ki shnong ka Upper Shillong, u bah Ronnie u la ong " Ka lynti kaba dei eh ka dei ban ia shong pyrkhat ha ka miej jingiakren, phin ym lah ban weng ia ka jingeh ha ka jingialum paidbah".
U la ong ba ka dei ia ki Rangbah Shnong ban lum paidbah haba ki kwah ban ioh ia ka sur u paidbah, “Hynrei ban weng pat ia ka jingeh ka dei tang ha ka jingiakren bad ki nongialam jong ki shnong kiba shah ktah bad hangta kan mih ka jubab" u la ong biang.
Shuh shuh haba ia kren bad ki lad khubor u bah Ronnie u la ong “Ha kum katei ka jingialum kaba heh, kumno phin ioh ia ka jubab" u la ong.
Halor ka jingkyntur pud ka MUDA sha ki thaiñ ka Upper Shillong u bah Ronnie u la ong ba kano kano ka aiñ ka dei kaba la shna ym ban pyndik ia u paidbah.
U bah Ronnie u la ong biang “Ym don kiwei pat ki bynta ba ka MUDa ka pynwit ha ki thaiñ Upper Shillong lait noh tang ka jingpyntreikam ia ka Building Bye-Laws, ym don da kiwei pat ki bynta ba ka MUDA ne Municipal ka mushlia hynrei tang katei ka aiñ shna ïng hynrei lada ki paidbah kim kwah ngim pynbor ia ki" u la ong.
Shillong, 28 Nailar:Ka KHADC kam pat don rekod satia ia ki jait kam khaii ba ki dkhar hapoh u pud u sam jongka, hynrei ka don tang ka rekod katno ngut kiba la wan aplai license.
Ia kane la iathuh da u General Secretary ka HYC u Bah Robertjune Kharjahrin hadien ba la iakynduh ia u CEM u Bah Pynshngain N Syiem mynta ka sngi.
U Bah Kharjahrin u la ong ba ka KHADC ka la kam ba ka don kumba 3700 ngut ki dkhar bad na ka liang ka seng ka la dawa ba ka KHADC ka dei ban shna ka rekod ne ka data ban lum jingkhein ia baroh ki bar jylla kiba leh ia ki kam khaii jongki.
“Ngi la dawa ba dei ban bishar ia baroh kine bad tang kiba biang ki kot ki sla dei ban ai trading license bad lada don ki jait kam khaii ba la leh u Khasi, kim dei shuh ban ai ha u dkhar ia ka license", la ong u Bah Kharjahrin.
Ha kane ka jingiakren na liang jong u CEM u la ai ka jingkular ia ki dkhot jong ka HYC ba ka Council kan sa leh ia kaba don kam bad mynta ka KHADC ka dang pyrkhreh ia ki kyrteng jong baroh ki trading license kiba la dep ban ai sha ki bar jylla.
Ia kane ka kaiphot yn sa rah hapoh ka iing dorbar ka ban long ha u bnai Risaw mynta u snem.
Ha kane ka jingiakren na ka liang jong ka HYC kala dawa na u CEM ba ka KHADC ka dei ban buh ia briew jong ka Council kiba dei na ka liang jong ka Enforcement habaroh ki District kiba hap hapoh ka jingpeit jong ka KHADC namar kumba ka long mynta kane ka tnad Enforcement ka don tang ha Shillong bad na Shillong la peit ia baroh ki District.
Ha ka jingiakren ha kaba ia dei bad ka Labour License, na ka liang jong ka HYC kala ban jur ba ka KHADC ka dei ban pynkut noh ia ka jingaiwai sha ki riew shimet, haba ia dei bad kane na ka liangjong u CEM u la iathuh ia ki nongialam jong ka HYC ba ia kane ka bynta ka KHADC kan sa ia treilang bad ki shnong ki thaw ban khanglad ia ka jingwan tuid ki briew kiba na bar ban wan trei bylla.
Nongstoiñ, 28 Nailar:Ka JAC Nongstoiñ Tourist Association mynta ka sngi, ka la shong ia ka jingialang na ka bynta ban ia pyrkhat halor ka jingwan kyntur jong ki Bos sawkhmut, jong ka sorkar ha ka thain Nongstoiñ hi baroh kawei kaba la ktah ia ka kamai ka kajih jong ki nong kamai kali hapoh ka thain kiba kynthup lut ia baroh ki seng jong ki nongniah kali.
Ha katei ka jingialang da kawei ka jingmut ka JAC, ka la shim ia ka rai ba ha ka 31 tarik mynta u bnai kan leit syndon ban ai da ka dorkhas ha khmat u DC ka West Khasi Hills, ban pynpaw ka jingpyrshah ia ka jingwan kamai jong kitei ki Bos saw bad ban ai por ruh shi taiew bad lada ki bor ba dei peit kim lah ban leh ei ei na ka liang jong ka Synjuk kan sa pynbna da ki lad jingiakhih ban pynbor ia ki bor ba dei peit.
Ka jingpyrshah jong ka JAC ia kitei ki Bos saw sorkar, ka dei namar ba kitei ki Bos saw ki shu wan kamai sahuh khlem ka jingsiew ia ka bai permit bad ia ka tax surok bad ym tang ba kitei ki Bos saw ki wan ban kamai na Nongstoiñ sha Shillong, hynrei ki la leit ruh ban rung sa sha ki bynta bapher bapher jong ka thain kum ha Langpih, Chahlang, Rambrai bad kiwei kiwei.
U bah Sun Secretary ka Nongstoiñ Tourist Maxi Cab Driver & Owner Association, u la pynpaw ruh ba kiba bun ki trai kali bad ki nongniah kali kamai hapoh ka thain, ki la ai ia ka jingshakri ia ki paidbah ka thain naduh 20 snem mynshwa, ha ka por ba ka surok ka dang long kaba sniew haduh katta katta bad kiba dang iai bteng ruh haduh mynta mynne, ba la wan ka surok bah ar lain kaba bha bad ka jingwan kamai jong kitei ki Bos sawkhmut, ka la pynduh mynsiem noh khamtam ia kito ki samla khlem kam khlem jam kiba pyrshang ban ieng ha la ki jong ki kjat da kaba shim ia ka ram na Bank ban sei ia ki kali kamai ki jong ki.
“Lada ka sorkar ka shah ba ki kali kamai kin teh noh na ki plate lieh ML01 bad ban nym donkam siew permit bad siew tax shuh ngi ruh ngi lah ban ban shim ia ka dor ba shim ki Bos saw bad ai jingshakri ia ki paidbah katkum kitei ki Bos" ong u Bah Sun, da kaba u la bynrap ruh ba ha ka jingshisha katkum ka kyrteng ba la thoh ha kitei ki Bos saw kaba la thoh Shillong Public Transport Service (SPTS), la sngewthuh ba ki dei ki kali ki ban ai ka jingshakri tang ha ki thain jong ka sor Shillong bad balei pat ki wan ban kyntur shaduh ki kyndong kynshrot jong ka thain Nongstoiñ.
“Ka jingwan jong ki bos saw sorkar ka la ktah jur ia ka kamai kajih jong ngi, namar ba kiba bun na ngi ki nongniah kali kamai ngi don la ki jong ki jong ki lain ha kaba ki paidbah ki ju wan ban shong kali na ki jaka ieng lain (Stand) hynrei naduh bala don ki nos saw ki paidbah kim wan shu sha ki jaka ieng kali jong ngi bad ngi la hap ban shi ieng ap briew baroh baroh shi sngi" ong u wei na ki nongniah kali ka thain Langpih.
Khatduh eh na ka liang jong ki nongialam jong ka JAC ki la kyntu ruh ia ki para dkhot bad kumjuh ia ki Association bapher bapher hapoh ka lama jong ka Synjuk ba kim dei ban leh shong shit lane ban kren khor ia ki nongniah jong kitei ki bos, namar ba ka synjuk ka pyrshah da ka lynti kaba jai jai bad da ka lynti kaba dei.
Shillong, 28 Nailar:Ka khubor ba rung BJP ar ngut ki MLA na Jaintia Hills, ka la pynkulmar bha ha kane ka janmiet sngi Nyngkong.
Ki nongialam ka BJP ha Shillong ki la pynbna khubor ba u Bah Justine Dkhar bad u Bah Robinus Syngkon ki la iasoh bad ka BJP ha New Delhi, hynrei haba iakren bad ki, ki la kyntait ba ki la rung BJP.
Kine ki dei ki MLA shimet na Jaintia Hills, ki la iakynduh mynta ka sngi, ia u president ka BJP u Amit Shah bad aiti ia ka dorkhas ban dawa pynlait khang dewiong ha Delhi.
Katba u Bah J.
A.
Lyngdoh, u Vice President u la kam ba kine ar ngut ki la rung sha ka BJP, hynrei na ka liang u president u Bah Shibun Lyngdoh, uba synran lang ia ki sha Delhi, u la ong ba ki shu kular ban sa rung pat hadien.
“Ha ka jingialang bad ki nongialam ka party ha Delhi ba don lang u Amit Shah, kine ki MLA ki la kular ba kin join sha ka BJP tangba ia ka tarik bad ka sngi ym pat pynbeit kaban long ha Shillong",la ong u Bah Lyngdoh.
Kumjuh u Bah Justine Dkhar uba don ha New Delhi, u la ong ba ha ka jingialang,ki nongialam ka BJP ki la ong ia u ba un rung noh sha ka seng.
Katkum ka jingong u Bah Dkhar, lai ngut ki MLA kynthup ma u, u Bah Stephanson Mukhim, u Bah Robinus Syngkon ki la aiti ia ka dorkhas ha u Amit Shah ban kyrpad ia ka sorkar pdeng ban pynlait noh na ka jingkhang dewiong ha kane ka jylla Meghalaya da kaba pyndonkam da ka Para 12 (a)(b) ka Sixth Schedule lyngba ka jingpynbna da u President ka ri.
“Ngi la ong ia ki ba ngi long kiba la khreh ban rung BJP lada lah ban weng ia ki jingeh dewiong", la ong u Bah Dkhar.
U Bah Dkhar u la ong ba ma u lem bad u Bah Syngkon bad u Bah Mukhim ki dang kyrshan ia kane ka sorkar ba ialam da ka Congress.
“Lada ngi iasoh bad ka BJP, ngin hap ban risain shwa na ka sorkar", la ong u Bah Dkhar.
Kine ki lai ngut ki MLA ka Jaintia ki bat mynta kum ki Parliamentary Secretary ha kane ka sorkar MUA-II ba ialam da ka Congress.
Lah ban kdew ba mynta ka janmiet, u Vice President ka BJP u Bah John Antonio Lyngdoh u la kren sha ki nongthoh khubor ba u Bah Justine u dei u MLA shimet na Khliehriat katba u Bah Robinus u MLA na Mookaiaw ki la rung sha ka BJP ha ka jingialang kaba long hynne ka sngi ha nongbah Delhi ba la don u Amit Shah, u President ka Meghalaya BJP u Bah Shibun Lyngdoh,u Himanta Biswa Sarma, u Ram Madhav, u Nalin Kohli bad kiwei ki nongialam.
Ia kine la synran lang ruh u Bah Thomas Nongtdu uba dei u nongialam jong kine ki MLA ba iasoh BJP bad u Bah Rollingson Dkhar.
“Ki dang don shuh sa kiwei ki MLA na kiwei ki party kiban wan iasoh bad ka BJP ha kane ka jylla nalor kine", la ong u Vice President ka BJP bad bynrap, “U Bah Stephanson Mukhim un sa rung shen ha kine ki sngi".
U Bah Lyngdoh u la ong ba ka BJP ka la buh thong ba lada ka duna palat kan jop haduh 12 ngut haduh 16 ngut ha kane elekshon ban wan bad kan shong syndon ha ka bor synshar.
“Ngi la buh thong ba ka BJP kan jop la kumno kumno ruh 12 haduh 16 ngut ki MLA ha ka elekshon ban wan bad kan bat ia ka bor synshar ha ka jylla", la ong u Bah Lyngdoh.
U la ong ba lait na ka BJP kam don da kawei ka seng, kaba lah ban mih bujli ha ka ri ban ai ia ka jingsynshar kaba bha bad ka nongrim jong u myntri rangbahduh ka ri u Narendra Modi, “sab ka sath sab ka vikas ne ka roi ka par ia baroh khlem niew shiliang ka la khring ia ki paidbah ka ri ban ai jingkyrshan ia ka BJP.
Halor ka jingkylli balei kine ki MLA ki leit rung sha Delhi ym ha Meghalaya, u Bah Lyngdoh u la ong kam don jingpher eiei ka jingrung jong ki na Delhi bad ka party ha kane ka jylla ka pdiang ia ki arti arjat.
Haba iakren bad U Rupang, U Ma Balius Swer, uba dei u dkhot ba dang shu rung shen sha ka seng BJP, ula ong “Ngi kum ki nongtrei parti, ngi shaniah skhem ha ka jingstad jong U President, iano un ai tiket".
U Ma Balius, uba dei ruh uwei na ki nongialam jong ka seng, ki trai dewiong, ula pynsngew ba ka seng, ka la aiti ruh ia u, ba un long kum U President jong ka Scheduled Tribe Committee ha East Jaintia Hills District.
Shillong, 28 Nailar:Hadien ka jingiamut dur bun bnai, mynta ka la paw ba shi dorjon ki MDC ka Khasi Hills Autonomous District Council (PDF) kin sa leit iasoh bad ka seng sain pyrthei thymmai ka People Democratic Front (PDF) ha ka 30 tarik Nailar.
U nongthoh khubor u la ioh ban iakren bad ki katto katne ki MDC, kiba dei ruh ki Executive Member ha kane ka PDF kaba synshar ha KHADC, ki la kubur ba ki 12 ngut ki MDC kiba don ha ka KHADC ba bat ia ka bor synshar mynta kin pynbna paidbah ia ka jingleit iasoh jongki bad kane ka seng sain pyrthei lashi sngi shi bynta ban pynkhreh ia ka elekshon MLA kaban sa wan.
La iathuh ba u Bah Pynshngain N Syiem uba long u CEM ka KHADC ba mynta un sa shimti ia kam kum u nongialam ha ki bnai ban wan hadien ba u la dep risain ia ka jinglong MLA.
Katkum ka khubor, u Bah Pynshngain u lah ban risain noh ia ka kam MLA jongu, ha u bnai ban wan ban plie lad ia u ban shimti pat ia ka kam nongialam jong kane ka seng thymmai.
U MDC ka Mawkynrew u Bah Banteidor Lyngdoh haba iakren mynta ka sngi, u la kubur ba ki 12 ngut ki MDC kin rung sha ka PDF ha kane ka sngi Balang bad ka nongrim ka long ba ki paidbah ki la kwah ia ka jingkylla hadien ba ki la ngiah ia ki party kiba la shu heh tang ki nia khlem kano kano ka jinglerkam.
“Ngi iohi ba ka PDF ka dei ka party kaba dang khuid dang thymmai bad ki paidbah ki dang don ka jingshaniah ba kan ialam ia ka ri bad ka jaitbynriew", la ong u Bah Banteidor.
U la ong ba kiba bun ki mat ba ka KHADC ka la shim ban iasaid na ka bynta u paidbah katba kiwei ki party kim patiaw eiei.
Kumjuh u Bah Ban James Basaiawmoit u la ong ba ki bun ki seng ki la mih la jah, hynrei kata kam shong ha kano kano ka party namar ba kaba kongsan ka shong ha u briew kumno u ialam ia ka party.
U la ong ba lada ki paidbah ki ailad ia ka PDF ba kan jop bun ngut ha iing dorbar kan sa lah ban wanrah ia ka jingangnud jong ki paidbah namar ba lada khlem ka kynhun ym lah ban leh eiei.
Ki 12 ngut ki MDC kiba kyrshan ia ka People Democratic Forum (PDF) kiban rung noh sha ka People Democratic Front (PDF) ki kynthup ia u Bah H.
S.
Shylla na Nongkrem, Bah Banteidor Lyngdoh na Mawkynrew, Bah L.
G.
Nongsiej na Nongstoin, Bah Morningstar Mawsor na Mawshynrut, Bah James B Basaiawmoit na Mawkhar, Bah James Sylliang na Mawhati, Kong Grace Kharpuri na Nongshken, Bah Latiplang Kharkongor na Nongthymmai, Bah Hadrian Lyngdoh na Mawkyrwat, Bah Blanding Warjri na Mawthadraishan, Bah Albinus Lyngdoh na Umroi bad Bah Victor Rani na Jirang.
Shillong, 28 Nailar:Ka seng Congress ha Shella konstitwensi haduh mynta ka kynjah jar jar bad kam pat ioh kyrtong ban pynieng ha u 2018.
Kumba ka long haduh mynta ym pat don kyrtong na ka seng Congress ki ban iaid shakhmat ban ia kynduh paidbah kum ka jingpynkhreh elekshon 2018 bad haduh mynta kiba dang iaid ha katei ka konstitwensi ki long u MLA ba mynta u Dr.
Donkupar Roy, u bah Jropsing Nongkhlaw na ka seng BJP, u kyrtong shimet bah Wellborn Bynnud bad ka don ruh ka jingpynsawa ia ka kyrteng u bah Leston Wanswett na ki nongkyrshan jong u, ym pat don ki kyrtong kiba paw kyrteng na ka seng Congress.
Kham mynshuwa ka Congress ka la pynsawa ia ka kyrteng jong u bah Leston Wanswett, hynrei kham hadien la ioh jingtip ba u bah Leston u la leit ia kynduh ia ki nongialam ka BJP bad ka la don ruh ka jingpyrshang jong u ban rung seng lada pynthikna ia ka tiket.
Ha kum kane ka por ba ka seng Congress kam ioh kyrtong na Shella konstitwensi u nongthohkhubor u la ioh ban ia kren bad uwei na ki nongialam katei ka seng u bah Pynthymmaibor Chyne uba ju ia khun ia ka elekshon MDC na Shella na ka seng Congress.
Ha katei ka jingiakynduh bad u bah Pynthymmai la kylli na u hato la u don jingmut ne-em ban ia khun ha ka elekshon 2018 ne ka la don ne-em ka jingtyrwa na ka seng Congress ia ka kyrteng jong u.
U bah Pynthymmai u la ong ba um don jingmut ban ia khun ha ka elekshon 2018 bad u la pynthikna ruh ba un ym ia khun sati aha u 2018 hynrei u la ong ruh ba kam mut pat ba u la shongthait na ka kam Politik, “Kam mut ba nga la shongthait noh na ka kam politik hynrei nga kren ia u 2018" u la ong.
Shillong, 29 Nailar:Ha ka miet lah sngi u blei ki pulit ka Special Cell ka East Khasi Hills district ki la leit khynra ia ki Call Centre thok, kiba don ha nongbah Shillong, kiba dei ruh ka ktem ki runar kiba lute pisa im im peit peit na ki paidbah da kaba pyndonkam da ka Internet.
Ki pulit ki la leit khynra ia kitei ki ktem shukor briew tang ban ioh pisa bad la kurup bun ki tiar ki tar bad ki kot ki sla.
Ki don haduh 3 tylli kitei ki ktem kawei ka dei ka M/S IFA Enterprise kaba don ha Cleve Colony, kawei pat dei ka M/S BPO Zurich kaba don ha Lower New Colony bad kawei pat dei ka M/S Dasanbha Enterprise kaba don ha Jaiaw.
Ha katei ka miet ki la pulit ki la ioh kem ia kitei ki briew kiba pyndonkam da ka Voice Over Internet Protocol (VOIP) da kaba thok ia ki nong Amerika bad ki pynithuh ialade kum ki Internal Revenue Service Agent (IRSA) bad kitei ki runar ki tip tiak pa tiak ia ka jaka shong jaka sah jong ki briew kiba don ha ka ri Amerika, hadien ki phone ia ki da kaba pyntieng ba ki hap ban siew ia ki khajna ba ki thied tiar thied tar bad ki ju byrngem ruh ban leit sha ingsah jong ki lada kim siew.
Hadien katei ka jingbyrngem jong ki ki nongthied tiar kin sa batai ia ki 16 tylli ki nombar bad hadien ba la ioh ia utei u nombar da kaba suk ki lah ban se iia ka pisa jong kitei ki briew.
Katei ka ktem ka dei ka kynja Call Centre kaba thok kaba la tip kyrteng kum ka IFA Enterprise bad ka la shim wai lai mala ia ka building jong ka SS Net Com kaba don ha Cleve Colony bad ia katei ka Call Centre thok la pyniaid sa u Amit Bhowmick bad u Sunny Mukherjee uba ju khot sin kum u Faisal, kitei ki dei kiba shong basah shabar Shillong bad ki ju wan teng teng sha Shillong ban siew tulop ia ki nongtrei ba ki buh.
Kawei pat ka Call Centre thok ka dei ka M/s BPO Zurich kaba don ha phyllaw jong ka RBI ha Cleve Colony.
Hadien ba ki pulit ki la ioh jingtip kaba thikna ba u trai jong ka IFA Enterprise Call Centre, u wan sha nongbah Shillong da ka kali Chevrolet jong u kaba don ia u nombar AS01AZ 0101 bad ba u don ha katei ka jaka ha Cleve Colony, ka kynhun Special Cell jong ki pulit ka East Khasi Hills ki la leit ban khynra ha ka por 7:30 baje mynmiet.
Ha katei ka jingjia ki pulit ki la ioh kem ia u Amit Bhowmick, 24 snem karta uba dei na Tura, na jaka sah u Vivek Thapa uba na Cleve Colony bad ka Naina Gurung, 22 snem karta na Lower Nongrim hills.
Ha katei ka jingleit khynra ki pulit ki la kurup 77 tylli ki Hard Disk kiba la sei na ki CPU, ka pisa T.
1 lak tyngka bad bun ki kot ki sla.
La kem ruh ia u Pynshan Mawthoh uba na ka shnong Madanrting, uwei na ki Manager ka IFA Enterprise.
Na ka ing ba shim wai da ka M/s BPO Zurich kaba don ha Lower New Colony ki pulit ki la ioh kurup bun ki tiar Electronic ,ka pisa T.
1 lak tyngka bad bun ki kot ki sla.
Ha katei ka jingjia la kem ia u Rijo Christian Joseph, 26 snem karta uba na Ahmadabad,-gujarat bad ia ka Sweety Sutnga, 22 snem karta kaba shong basah ha Lower Nongrim Hills.
Ki pulit ki la pynngat ha ki ar tylli ki kes kawei ha Laitumkhrah Ps C/No.
134(8)17 u/s 120(B)/385/419/420/468/34 IPC bad Laitumkhrah Ps C/No.
135(8)17 u/s 120(B)/385/419/420/468/34.
Ia kitei kiba la shah kem la rah sha ing bishar jong u CJM, Shillong bad la ai bor 6 sngi ia ki pulit ba kin tohkit.
Mynta ka sngi pat ki pulit ki la leit ban khynra ia katei ka ing kaba shim wai da ka M/s IFA Enterprise na SS Net Com bad ki la ioh kurup 85 tylli ki CPU bad bunbah ki Script IRS.
La kem ruh 2 ngut ki ki nongtrei jong ka SS Net Com u bah Chritopher Kurbah, 23 snem karta na ka shnong Lawsohtun bad u Kiren Damai, 39 snem karta na Digboi Dibrugarh.
Ki pulit ki la ioh jingtip ruh ba ka don sa kawei pat ka Call Centre kaba la tip kum ka M/S Dasanbha Enterprise kaba long trai da u bah Nicky War kaba don ha Jaiaw bad katei ka Call Centre ka la sdang ban khang noh.
Ki pulit ki la khot hajir ia u trai katei ka dukan bad hadien ba la tohkit la lap ba nangtei na Call Centre ki ju phone ia ki briew ba sah ha Amerika ban kylli la ki don jingpang jingshitom ne-em bad la ki ju shah puid ne-em bad lada ki dei kiba kum kita ki briew ki ju tyrwa ban siew pisa kum ka bai lut bai sep hynrei shuwa ban siew ia kata ka pisa ba ki kular ki phah ia ki briew ba kin thep pisa shuwa $650 (650 dollar).
Ki pulit ki la ioh kurup 63 tylli ki kompitor, ki seal bad 43 tylli ki hard disk bad la rejistar ha Laitumkhrah PS.
La kem ia u trai katei ka Call Centre u Nicky War.
Ki pulit ki dang tohkit ia katei ka jingjia.
Shillong, 29 Nailar:Sa tang shi sngi ba ka jingkhot thep aplikeshon na ka bynta ki samla ban ialeh ia ka civil services kan kut noh, ka KHNAM Youth Wing mynta ka sngi ka la pynlong ia ka jingrah lama hakhmat ka Secretariat ban dawa ba ka sorkar ka dei ban pynjlan ia ka rta ia ki samla ban ialeh ia ki eksamin civil services na ka 32 sha ka 40 snem kumba leh ha kiwei ki jylla kum ha Tripura, Assam ia ki trai jylla.
Ki dkhot ka KHNAM Youth Wing kiba don tang katto katne ngut ki la pynlong ia ka jingrah lama ha ka por mynstep, hynrei namar ba shah mana ha ka ain 144CrPC, ki la sangeh noh shwa bad ki la leit ban pan jingbit biang na u DC bad hadien ba ki la ioh, ki la wan biang ban rah lama ha ka por 3 baje eiei.
U president ka KHNAM Youth Wing u Bah Thomas Passah haba kren sha ki nongthoh khubor u la ong ba ka seng ka pynrem jur ia ka sorkar kaba sngap jar halor kane ka jingdawa ka seng kaba shong nongrim bha namar ba ha ka Meghalaya Service Rule ruh la ha ka para 9 ka kyndon ba ar,la kdew shai ba la shah ia ka sorkar jylla ba kan pynjlan ia ka rta thungkam ia ki trai jylla.
“Ngi pynrem jur ia ka sorkar bad kumjuh ia baroh ki 60 ngut ki MLA kiba khlem kren eiei halor kane kaba dei ka lad ban plie ia ki samla ha kane ka juk kyrduh kam", la ong u Bah Passah.
Ka KHNAM ka la dep phah jingthoh kham mynshwa sha u Chief Secretary ka jylla halor kane ka jingdawa jongka bad ka la dawa ba ka sorkar ka dei ban pynmih noh ia ka jingpynbna lashai ba kan pynjlan ia ka rta jong ki samla ban ialeh ia kane ka eksamin.
Shillong, 09 Iaiong:Ka Shad Suk Mynsiem ba lai sngi lynter ka Seng Khasi Kmie,  Mawkhar Shillong, kan kut lashai la 10 tarik Iaiong kaba la dang naduh mynta ka sngi Saitjain ka 8 tarik u Ïaiong 2017 ha lympung Shad Weiking,Jaiaw.
Kumba ka juh long ka sngi ba nyngkong kaba dei ka Sngi Nohkjat yn sdang shwa da ka jingtem ïa ka Ksing Lumpaid  ban tem ïaka haka por 12:30 mynsngi ha phyllaw jong ka Ïing Seng ha Mawkhar.
Ha ka por 2 baje  mynsngi yn sdang ïa prokram  da ka jingdwai kaban ai da u Rgh J.
S.
R Syiemlieh, kaba hadien kane kan don pat ka jingïaid kjat da ki nongshad shynrang ryngkat ki duhalia bad ki paidbah sha Lympung Weiking, JaïawHaba la poi ha lympung kan don  ka nguh ka dem kaban pyndep da u Rgh Skor Jala, ban bud da ka jingkyntiew ïa ka lama jong ka Seng da u Wh N.
R Shullai ba dei napoh ka Seiñ Raij Shillong.
Hadien ba la dep ban kyntiew ïa ka lama, yn sa sdang pat ka jingshad bad ha ka por 5:30 nohphai sngi yn khreh ban wanphai biang pat sha Ïing Seng, ha Mawkhar ia kaba yn sa pynkut da ka Shad Mastieh ha phyllaw jong ka Ïing Seng.
Shillong, 9 ïaiong:Ki pulit ki la ioh jingtip ba ki don ki briew kiba phone sha ki paidbah bad ki kam ba ki dei ki nongtrei jong ka Reliance ne kiwei pat ki kompeni mobile bad kitei ki briew ki la kam ba ki la leh ia ka sorbe bad ki sa ioh ia u phone nombar jong kita ki briew kiba ki phone bad ki pynpaw ba ki kwah ban ia de kam bad ki trai jaka ym bad kiwei pat na ka bynta ban thung Tower Mobile.
Ki pulit ki la ong ba kitei ki briew ki kylli la ki briew kiba ki phone ki don jaka ne-em bad ki pan ia ki kot ki sla jaka jong ki, ka jaka shong jaka sah bad kiwei pat ki jingtip bad hadien kata ki phah thep pisa naduh ka T.
20 hajar tyngka haduh T.
1 lak tyngka bad ki sa pan pisa biang ruh hadienban bteng ia katei ka kontrak.
Kitei ki briew haba ki sngewthuh ba ki briew ki phone kim lah shuh ban siew pisa kin nym phone shuh.
La ong ba ki briew kiba phone ki ju pyndonkam da ki Sim Card kiba na Kolkata.
Ki pulit ki la maham ia ki paidbah ba kim dei ban shah pynbiej ha kum kitei ki briew bad kumba long mynta ki la ong ba ki dang buddien ban ioh kem ia kitei ki nong phone.
Shillong, 9 Iaiong:U General Secretary ka HYC u bah Robertjune Kharjahrin u la ong ba ha ka jingwad RTI jong u na ophis u Deputy Commissioner ka East Khasi Hills u la lap ba ki don bun ki bar jylla ne kiwei pat ki jaitbynriew kiba ai jait Khasi ialade tang da kaba shu pynkylla lyngba ka Affidavit.
U la ong ba ka jingwad RTI jong u ka dei beit thik tang ia ka East Khasi Hills bad ha katei ka jubab ba u la ioh u la ong ba ki kyrteng jong ki briew kiba dei na kawei pat ka jaitbynriew kiba ai jait Khasi ki bunbha.
Dang shen ar ngut ki bar jylla kiba la ai jait Khasi ki la shah pynduh pyndam ia ka jingling khasi jong ki hadien ba ki rem ia ka jingialeh mukot duma, ong u bah Robert uba la iathuh ba namar ka jingbun palat ki kyrteng na ka liang jong ka HYC ka shu jied iano ban ai mukotduma bad haba jied ia kita ki kyrteng ruh u la ong ba la jied ia kiba la ioh jingtip thikna ia ka ing ka sem jong ki kaba ym lah satia ban pdiang ia ki kum kita ki Khasi.
“Ki briew ki bym nang tang ban kren ne thoh khasi ruh, ka rukom im jong ki ruh kam dei shuh kum ki Khasi-kumno ngin lah ban pdiang ba ki dei ki Khasi" ong u bah Robert haba ia kren bad une u nongthohkhubor.
Lah ban kdew ba u Varun Lyngdoh bad ka Sheena Lyngdoh ki khun jong u Shyam Singhania ki la shah pynduh ia ka jinglong Khasi jong ki.
U la ong ba kitei ki ai jait Lyngdoh na ka daw ba u kpa ieid jong ki u R.
B Lyngdoh u dei u khasi katba ka kmie ieid jong ki pat ka Pamla ka shu shim jait khasi naba kam tip ia ka jait ka khong jong ka.
U bah Robert u la ong ba katkum ka riti ka dustur ki briew kiba shongkha khleh lada ki kwah ban ai jait khasi ia la ki khun ki kti ki hap ban Tang jait thymmai.
“Kiba shongkha khleh kim lah ban shu ai jait khasi kumto ki hap ban Tang jait thymmai katkum ka Riti ka dustur" u la ong.
Utei u nongialam ka HYC u la ong ba katei ka seng kam pat shongthait hynrei ka dang tih tynrai ia kiwei pat ki briew kiba ka la ioh jingtip bad kan dang wad jingtip shuh shuh sa ha kiwei pat ki District U la ong biang ba bun kiwei pat ki briew na kiwei pat ki jaitbynriew ki shim kabu ban ai jait Khasi ban ioh Schedule Tribe tang ban pynkha pynroi bad pynheh pynsan ia ka kam khaii pateng jong ki.
Shillong, 09 Iaiong: Saw ngut ki briew  ki la shitom jur bad lait  na ka iap hadien ba ki la bam ia u tit khlaw  ba lieh (uba syr iem kum u tit  thamblai ba ju khot ha ka ktien Jirang) ha ka Jareibasai, Jirang Syiemship,  Ri Bhoi District.
Katkum ka  tyllong khubor ba la ioh lum la iathuh ba kitei ki briew ki dei na ka juh ka  iing kiba dei shikmie shi pyrsa, ba la ithuh kyrteng  u Bah Rasin Lapang bad ka Kong Trilowin Doloi (kiba dei shi lok) bad ka khun jong ki ka kong Wall Doloi bad u lok u Hepron Wahlang.
Kane ka  jingjia la jia ha ka sngi ba-ar mynta ka taiew  hadien ba kitei baroh saw ngut ki la dep bam ja miet haka sngi ba-ar, 4 tarik mynta u bnai.
Hadien katto katne  kynta ba ki la dep bam ja ban thiah noh ki la ioh prie bad pynhiar khlem tip briew shuh, hynrei donbok ba la wan lap noh ki para marjan  ki la iarap  lem bad  pynkit noh  mar mar sha hospital ha Nursing Home VIP,  kaba don hajan Airport , Asssam.
La iathuh da ka jingkloi ban iarap ki para  nongshong shnong ban pynkit mar mar sha hospital ki la lait na ka iap, namar ka jingpang ka la ktah jur wat tang ha ki kyndiat kynta namar ka prie pynhiar bad at ka met haduh ba ki kim tip  briew shuh.
Haba kren bad uwei  u rangbah Bah B Rani ula ong, donbok ki khun ba dang rit ki la kyntait bam iatei u tit ba lait na ka  iap.
Ula ong kitei ki saw ngut ki la kham khlain ia mynta tyngba ki dang hap ba leit phah sumar, namar ka  jingpang ka dang khie haduh mynta wat hadien ba ki la wan shah sumar.
Shillong, 9 ïaiong:Hadien ba ka la pynbna ïap ia u Vinod Khanna ka BJP ka la kynnoh kylla ba katei ka jingbakla ka dei tang na ka daw ka jingpynphriang khubor ha ki social Media.
Ha ka sngi sait jaiñ jong ka taiew ka la don ka jing ialang rakhe 34 snem ka BJP ha Jhalupara bad ka la don ka prokram Swachh Bharat Abhiyan.
Shuwa ban sdang katei ka prokram u General Secretary ka BJP u bah David Kharsati u la ong ba dei ban kynmaw burom shuwa ar minit ia u Vinod Khanna ( U Aktor kumjuh ruh u MP ka seng BJP na Gurdaspur, Punjab) “Shuwa ban sdang ia ka prokram ngin sngap jar 2 minit ban kynmaw burom ia u Vinod Khanna uba la khlad noh" ong u bah David ha katei ka jingialang.
Katei ka dei ka jingkren ha ka jingialang kaba la donlang u National Vice President ka BJP u Avinash Rai Khanna, u Jagdamba Mall uwei na ki nongialam rangbah bad ki nongialam ka BJP na kane ka jylla.
Hynrei hadien ba la ioh jingtip ba u Vinod Khanna um pat iap u bah David Kharsati u la phah kyrwoh sha ki lad pathai khubor ba katei ka jingbakla ka dei namar ka jingpynphriang khubor ha ki social media, hynrei u Vinod u dang don hapdeng ka jingshah sumar, u la kitbok kitrwiang ba un shait un khlain noh.
U Vinod u la jop MP Lok Sabha ha u 2014 hadien ba u la pynliem ia u kyrtong ka seng Congress u Pratap Singh Bajwa na Gurdaspur, Punjab-mynta u don hapdeng ka jingshah sumar ha Sir HN Reliance Foundation Hospital, Mumbai.
Shillong, 09 Iaiong:Ka Civil Society Welfare Organisation (CSWO) hapoh ka jing ialam ka Kong Agnes Kharshiing ka la pyrshah jur ia ka jingthmu ka bor pyniaid ka Secretariat ka Meghalaya Legislative Assembly ban pynlong nongtrei pura ia ki nongtrei kontrak kumba 400 ngut eiei kiba shut hung da ki politishian khlem iakhun eksamin eiei ha ki snem ba la dep.
Ha ka jingpynlait kyrwoh, ka President ka CSWO ka Kong Agnes ka la ong ba kane ka jing thmu ka dei ka jingiuhroit ia ka hok jong ki samla kiba la khlem kam khlem jam kiba don ka jingangnud ban iakhun da ka lynti kaba dei.
“Ka CSWO ka maham ia ki bor ba dei peit ba kane ka sorkar ka dei jong u paidbah bad ym dei ka iing ba la pyniaid da uwei ne ar ngut ban pynkhein ia ka ain", la ong ka Kong Agnes.
Ka la ong ba ka Finance Department ka sorkar jylla kam dei ban pynlait ia ka pisa ban siew ia ki nongtrei shipor, kiba shu pynlong nongtrei pura da ka lynti kaba beain ha ka Meghalaya Legislative Assembly Secretariat lane sha kiwei ki ophis hynrei dei ban bud ia ka Service Rule bad ia ki kam dei ban pynmih ia ka jingpynbna paidbah ban plie lad ia ki samla khlem kam ban iakhun da ka lynti kaba dei, ym ban shu thung na kyrpong iing.
Ka jingthung kam shipor la leh da ka sorkar ha kiba bun bah ki tnad sorkar kiba dei tang ki briew kiba don ka jingiajan ka jingiadei bad ki politishian bad ki ophisar sorkar, da kaba pynkhein ia ki kyndon thungkam bad ka Service Rules.
Ha ka jingshisha, ki tnad sorkar ki dei ban bud ia ka Service Rule bad ban pynbna ia ka ha ka Gazette ka sorkar hynrei bun ki heh sorkar ki iaid lait tang ban ioh thung kam beain.
Halor kane, ka seng ka la kyntu ia ka tnad Finance, tnad ain bad ka Meghalaya Public Service Commission, ban sangeh ban pynshlur ia ka jingthungkam beain kaba dei ka jingpynkhein ia ka riti synshar ka ri kaba 14 kaba kdew ia ka hok ka jingiaryngkat ha kaba ka Parliament lane ka Assembly kam lah ban iaid lait.
Shillong, 09 Iaiong:Ka lympung ba laiphew (30) jong ka Seng Khihlang kan long mynta u snem ha madan Urksew, Pynursla, East Khasi Hills naduh ka 14 haduh 16 tarik Iaiong 2017.
Ha kane ka lympung, yn wanrah ia ki mawbynna sahnam da ka Sein Raij Muthlong, West Jaintia Hills ryngkat ka Nguh ka Dem Blei bad ka suit ka shor.
Ha kine ki lai sngi kynthih, kan don ruh ka jingiatainia, ka jing iakop rwai, ka phawar, ka jingkren da ki riew kynsai ka Seng Khasi Sein Raij bad ka jingpyni riti dustur na ki tnat seng bapher bapher ka bri u hynniew trep ban pynphalang ia ka jingshai jong ka jaitbynriew.
Halor kane, ka Seng Khihlang, ka khot ka wer ia ki khun ki ksiew u hynniewtrep ban iapoi khnang sha kane ka lympung ba kyrpang, la ong ka kyrwoh na u Secretary ka Seng Khihlang.
Shillong, 09 Iaiong:Ka Dorbar Hima Jirang ba la khot da u Syiem bad ki Myntri ha ka sngi Thohdieng ka la pulom noh hadien ba ki paidbah ki la pyrshah halor ki kynrum kynram kiba mih hapdeng u Syiem bad ka Joint Action Committee (JAC) lem bad ki Kur Wahlang phra kpoh kiba ujor pyrshah ia u Syiem u Paiem RH Wahlang.
Mar ia sdang ka dorbar, la mih ka jingiatai nia ba khluit na ki paidbah bad ki la kyntu ba u Syiem ba u dei ban pynbeit shwa ia ki kynrum kynram hapoh ka Hima bad ban iasuk shwa bad ka JAC lem bad ki Kur Wahlang Phra kpoh, khnang ba yn lah ban iakren ia kiwei pat ki kam dorbar.
Ki nongialam ka JAC ki la ong ba ka kam ka dang don hapoh ka District Council ban bishar ia ka kaiphod ba la ai da u observer ka KHADC uba la donlang ha ka dorbar hima  ha ka 11 tarik Kyllalyngkot, 2017.
Halor kane,  u Syiem ka Hima Jirang ula pynpaw ba u kloi ban iakren suk bad ka JAC  lem bad ki Kur Wahlang Phra kpoh bad pynbeit ia ki kynrum kynram hapoh ka Hima bad ki la rai ban pynlong ia ka dorbar ban iakren iasuk shwa hapdeng kitei ki ar liang mamla ha ka taiew ba khadduh mynta u bnai.
U President ka JAC, Bah O Thangkhiew bad Secretary  Bah M Sangkli ki la la ong, ka JAC ka ieng skkem halor ki mat ba la dep ujor pyrshah u Syiem ia ki kam leh donbor jongu kaba la ktah ia ka riti dustur treikam ha ka it ka hima.
Ki la ong, ka jingthmu jong u Syiem ban pynlong ia katei ka dorbar ka long ban tap eit miaw ia ki rai jong ka dorbar kaba long ha ka 11 tarik Kyllalyngkot, 2017 kaba la donlang da u observer ka KHADC, hynrei na ka liang ka District Council haduh mynta shu leh sngap jar bad ki paidbah ki sah ha umdum.
Ki la kyntu ia ki bor ka District Council ban pyndep kloi ia ka katei ka kam na bynta ka jingiaid beit iaid ryntih ha ka synshar khadar hapoh ka it ka hima, bad kam dei ban shu sngap mynthi ia ka jingud jingnam ki paidbah.
Ki la ong, ki MDC kum nongmihkhmat kiba peit ia ka bha ka miat jong u paidbah ki dei ban pyndep kloi noh bad lada ka council ka sngap jar ka paw ban ka don eiei sha lyndet, namar na ka liang u nogpeit pyrman ka Council ula dep phah ia ka kaiphod jong ka dorbar ba la dep.
Ki la byrngem ba lada ka District Council kam leh eiei kim banse ban leit sha kiwei pat ki bor ba halor ka sorkar bad ka ain.
U Bah Gumbris Wahlang ula pynpaw ba ka jingleh donbor u Syiem ka la pynjot pynjulor ia ka it ka hima bad ka ktah shibun ia ki khun ki hajar ka hima bad ka Kur Wahlang Phra kpoh ka kyrshan ia ka JAC kaba la iaid shakhmat ban ujor pyrshah ia u Syiem na bynta ban wanrah ia ka synshar kaba khuid ba suba ha ka hima Jirang.
Shillong, 9 ïaiong:92 tylli ki masi kiba shongdor T.
15 lak tyngka la ioh ban kurup na kawei ka khlaw kaba don ha Nongshken kaba hap hapoh Pynursla PS bad la ong ba kitei ki masi ki dei kiba la thmu ban khaïi tuh sha Bangladesh.
Ia kitei ki masi la ioh kurup da ki shipai BSF bad ki pulit katba ki dang khynra masi khaii tuh sha Bangladesh ha katei ka thaiñ.
La ong ba ki nongkhaii masi ki buhrieh ha kitei ki masi ha ki khlaw kiba rben bad ki ap ban ioh ia ka lad ban pynrung sha Bangladesh, la iathuh ruh ba ki la ioh jingtip ba ki nongkhaii masi nangne na India bad Bangladesh ki don ka jingiadei kaba ia jan bha bad ki buddien bha ia ka iaid ka ieng ki BSF ban iohlad ban pyniaid ia ki masi.
Shillong,9 Iaiong:Haba la jubor ka kular bang thylliej, ki mrad ruh ki bitar bad katei ka la jia ha Jirang Kon stitwensi ha kaba la 15 snem mynta ki paidbah ki la ap khmih lynti lano kin ioh PHC, hynrei ka long lehnohei naba la shu pynbiej kai ia ki tang da ki maw nongrim elekshon.
Ha kane ka sien, ka la jia ka jingjia kaba kham phylla kaba la jia ha katei ka konstitwensi ha kaba hati khlaw ruh ki nang ban bitar ia katei ka jingshah thok shah shukor ki paidbah bad la iathuh ba mynta ka sngi ka kynhun ki hati khlaw ki la leit ban kyrdem ia kitei ki mawnongrim haduh ba ki la pra hi phum.
La wan thung maw nongrim la arsien ha Jirang konstitwensi ban tei PHC bad la thung ha u snem 2002 bad 2003 ha ka jaka ba la tip kum ka Sohkshang, New Jirang-Ri-Bhoi District.
Ha u snem 2002 la thung da u Dr.
F.
A Khonglam (Bam kwai ha dwar u blei) uba dei u myntri rangbah ka jylla ha katei ka por, hadien katei sa ha u snem 2003 la wan thung da u Sayeedullah Nongrum u myntri ka koit ka khiah ha katei ka por hynrei ia kitei ki maw nongrim la shu sop soh pailen bad ym pat iohi syrngiew PHC haduh mynta ruh.
Shillong, 9 ïaiong:Ka FKJGP kan pynlong ia ka jingiaid Rally da ki kali ha ka 11 tarik u iaiong, katei ka rally kan sdang na Mawlai Motsyiar bad kan iaid baroh kawei ka sor Shillong bad yn pynkut pat ha Dinam Hall.
Katei ka dei ka jingiaid paidbah ka FKJGP kum ka dak ka jingsdang ia ka Socio-Economic Movement.
Ka kyrwoh khubor na u Eldie Newton Lyngdoh Information Secretary ka la khot ia baroh ki dkhot katei ka seng ban wan ia shim bynta lang.
Shillong, 10 ïaiong:U Moderator ka Presbyterian Church of India u Rev Ladawng-liana, haba kren kum u kongsan ha ka jingialang ban ai khublei khatduh (Valedictory service) ia ki samla pule Bachelor of Divinity (B.
D) ka John Roberts Theological Se-minary, Mawklot Shillong ula buh ia ka jingkylli kaba khia da kaba u ong, “Haei nga don bad nga dei u ei? Ha kaba ula ong ba kane kam dei tang ia ki, hynrei wat ia ki nongialam Balang bad kumjuh ruh iaki khristan.
Ula ong ba ka jingbuh ia katei ka jingkylli ka dei hadien ba kum u nongialam Balang ne wat kiwei ruh hadien ka jingbishar bniah ia ka jinglong jingman ka imlang ka sahlang, la iohi ba kam i don shuh ka jingkyrmen, lada phai sha ka jingjot jingpra ki iing ki sem, ki shnong ki thaw, da kaba u ong, “Ki iing ki sem ki jot ki pra namar ba kam don shuh ka jingieid hapdeng jongki bad ruh ba kam don ka jingniewkor ia kiwei, bad kane ka pyni shai kdar ba kum ki briew ngi pynjot bad pynsepei iala ka jingim tang na ka bynta kiei kiei ki bym don jingmyntoi.
"Ka jingkylli ba mano ban leit shaki, kumta ula kyntu ia ki samla pule kiba la dep pule bad kiba dang pule hapoh kane ka shlem jinghikai ban shakri ha ka kam U Kynrad, ula ong ba kin long ka sakhi sha kiwei lyngba ka jingim ha ka doh bad khamtam ha ka jingim ba kynja mynsiem khnang ban wanrah biang ka jingkyrmen bad jingsuk ia ka imlang ka sahlang bad ka ri baroh kawei, kumba kila ioh iaki jinghikai bad jingtip lyngba kane ka jaka pule, khnang ba kin long kum kita ki shakri kiba pyndonkam ia ka sap (talent) kaba u Kynrad u ai, ym ba kin long kum u shakri uba buhrieh iala ka jong ka sap.
“Ngi donkam ka jingiatreilang ban sopspaiñ sa shisien ia ka imlang sahlang kaba la duh iaka jingkyrmen lyngba ka jingling jingim kaba bha, ka jingim kaba myntoi sha kiwei bad ba ngin long ka khubor kaba bha," ong u Rev Ladawngliana da kaba bynrap, ba kum ki samla pule BD kila ioh shibun ki jingmyntoi ha ka liang ka jingling ba shimet jongki (jingling mynsiem) ne wat ha kaba iadei bad kiwei ki bynta.
Nalor kane ula kynthoh ruh ba kum ki shlem ai jinghikai ban shakri iaka kam u kynrad ki duna bha ban sei shisha kita ki shakri ki ban don iaka jingling mynsiem, ka jinglong kaba bha bad ka jingmyntoi sha kiwei, namar ka imlang ka sahlang ka donkam ia ki ba kin long ka jingkylla.
Ha kane ka sngi na ka liang u President ka Governing Body ka JRTS u Rev T.
Mukhim ula ai ia ki Certificate sha ki 40 ngut ki samla kynthei bad shynrang kiba la dep ban pule iaka Bachelor of Divinity (B.
D) bad ruh sha ki ba puyndep iaka Lay Leadership.
Katba na ka liang u Tbn.
T.
L Rapmai ula buh ka jingduwai kaba kyrpang na ka bynta kitei ki samla ba kin nang kiew shaphrang ha kaba ban ai ka jingshakri ia ka kam U Kynrad.
Ha kane ka sngi ka kong L.
Lyngdoh Ex-Secretary Jingiaseng Kynthei KJP Assembly kala pyllait paidbah ruh iaka Seminary Magazine.
Nalor kitei ki prokram la pyniphuh iphieng lyngba ka jingrwai kaba kyrpang na ki samla pule B.
D.
Ha kane ka sngi la iadon ryngkatlang ki nongialam ba hakhlieh ka PCI, ki Pastor ka KJP Assembly, KJP Synod Mihngi, KJP Synod Sepngi, ki Nonghikai ka JRTS, ki kmie ki kpa, kiba ha iing hasem jong ki samla ba pyndep iaka jingpule B.
D, bad kiwei kiwei.
Shillong, 10 Iaiong:U bah HS Shylla, MDC jong ka seng United Democratic Party (UDP), u kam ba ka ain Meghalaya Town & Country Planning Act 1973, ka long kaba dkoh, naduh ba la thaw ia ka, namar la shu pynkylla tang ia ka kyrteng jong ka na ka Jylla Assam, sha ka Jylla Meghalaya bad na ka snem 1959 sha ka snem 1973, hynrei ki ain baroh, ki dei kiba long thik kum ka ain 1959 jong ka Assam.
"Kane ka Act 1973 ka dei ba la kha iap, ka bym lah ban treikam la ha ki jaka sor (urban areas) ne ha ki jaka nongkyn-dong (towns and country sides) namar ki dei ki Autonomous District.
Kumta, ka Act 1973 kam don lyngkha-trei ha khyndew lait noh tang ban shu jngi ha ki lyoh ka Meghalaya" ong ka kyrwoh na U MDC.
Jowai, 10 Iaiong:Uwei u briew u la shah pyniap ha uwei pat u paralok hapoh iing ka kmie jong u hadien ba utei u paralok u la wan kai bad mih ka jingiakajia hapdeng jong ki ar ngut.
Katei ka la jia ha ka 8 tarik une u bnai ha ka dong Madan-Laban jong ka shnong Khonshnong kaba hap ha Garampani Police Outpost, Jowai Police Station.
Katkum ki pulit na Garampani, ki la iathuh ba ha ka miet 8 tarik une u bnai ha ka por kumba 10 baje eiei, u Rangbah shnong katei ka shnong, u ma Phulbi Passah u la pyntip sha ki pulit ba ka la don ka jingiahylla bad iashoh iadat hapoh kawei ka iing jong ka kong Bhalang Papeng bad haba ki pulit ha ryngkat ki VDP ka shnong ki la wan poi bad rung hapoh katei ka iing ki la lap pynban ia ka metiap jong uwei u briew u ba la tip kyrteng kum u Paitlang Suchiang kaba la thiah lyngktar ha kamra shetja.
Hadien kane na ka liang u Rangbah ha ryngkat ki pulit ki la pynlong ia ka jingtohkit bad la lap ba u khun phrangsngi katei ka kong Bhalang Papeng uba kyrteng u Rimiki Papeng ula pyniap ia utei u Paitlang Suchiang.
Ia utei u Rimiki Papeng la kem noh da ki pulit bad ka jingtohkit ka dang iaid shakhmat pyrshah ia u.
Na ka liang ki pulit ki la register mukotduma ruh pyrshah ia u.
Shillong, 10 Iaiong:Ki nonghikai skul hapoh ka lama ka Joint Action Committee of All Teachers Meghalaya (JACATAM), kin pynlong ia ka jingshong shah thngan ha ka 12 tarik Iaiong, 2017 naduh ka por 11 baje mynstep ha khmat ka ophis All India Radio, kaba don hajan ka khyrdop ka iing u Lat ka jylla.
Kane ka jingshah thngan ka long hadien ba ka sorkar jylla kam shym la ai khubor eiei sha ka JACATAM halor ka jingkular jong u Myntri Rangbah u Dr Mukul Sangma ha iing dorbar dang shen ban pynkiew tulop 100 percent ia baroh ki nonghikai Adhoc ha ka jylla jong ki primary bad upper primary skul.
“Namar ba ka sorkar ha ka jingialang ka cabinet kam shym la rai ban pynkiew tulop 100 percent ia ki nonghikai adhoc kumba la kular u Myntri Rangbah u Dr Mukul Sangma ha iing dorbar dangshen, ka JACATAM kam banse ban iaid shakhmat ban pynlong ia ka jingiakhih da kaba shah thngan", la ong u Publicity Secretary ka JACATAM u Babu Kular Khongjirem.
U Babu Khongjirem u la ong ba baroh ki dkhot jong ka JACATAM kin iashim bynta ha kane ka jingshah thngan.
Lah ban kdew ba ka JACATAM ha ka jingialang ha u bnai ba la dep, ka la rai ban ap haduh ka 11 tarik Iaiong 2017 ia ka jingkular jong u Myntri Rangbah u Dr Mukul Sangma ban pynkiew tulop 100 percent ia baroh ki nonghikai skul adhoc ha ka jylla kumba u la kular ha ka iing dorbar dang shen.
Shillong, 10 Iaiong:Ka Shad Suk Mynsiem kaba 106 jong ka Seng Khasi Mawkhar Shillong kaba lai sngi kynthih ka la kut mynta ka sngi ha madan shad Weiking, Jaiaw kumba ju long man u snem.
Mynta u snem, ki don baroh 1028 ngut ki nongshad kynthei bad shynrang kiba la iashim bynta ha kane ka sngi kut jong ka shad.
Ki nongshad shynrang ki kham bun kata baroh ki don 547 ngut katba ki nongshad kynthei ki don 481 ngut.
Kumba ju long man u snem, ki nongshad naduh khynnah haduh ki rangbah ki la iashim bynta shitrhem ryngkat ka sur ka tangmuri, ki ksing ki dhah, kum shi bynta ban pyni ia ka riti dustur jong u khun Khasi Khara.
La sdang ia kane ka shad ha ka por 1 baje nohphai sngi da kaba sdang naduh ing seng Khasi na Mawkhar shaduh lympung shad Weiking.
Lah ban kdew ba shwa ban pynlong ia kane ka shad, ar taiew shwa la pynlong ia ka jingpyrta da kaba sdang ia ka jingtem bom tem ksing ha ing seng ha Mawkhar kum ka dak ban pynkynmaw ïala ki para kur ki para kha ban pynkhreh naka bynta ban ïashim bynta sha ka Shad Suk Mynsiem.
Ha ka sngi kut jong ka jingshad la wan sakhi lang ruh ki heh Sorkar, kynthup ka Kong Roshan Warjri, u Lat ka jylla, u Banwarilal Purohit, u Chief Justice ka Meghalaya High Court, u Justice Dinesh Maheshwari, ki riew pawkhmat ka jylla, ki President bad Secretary ki tnat ka Seng Khasi bad Seiñ Raij, ki nongïalam ka Seng Khihlang bad kiwei kiwei.
Na ka liang u President ka Seng Khasi (Kmie), u Rangbah Banteilang Rumnong u la batai ïa ka jingmut jong ka jingshad, ïa ki shynrang la pynshad na sharud jong ka jylli namar ba u long u nong ker nong da bad ïa ki kynthei pat la pynshad hapdeng jong ka jylli kaba thew ba kadei ka nong ri nong sumar bad ka nong kdup nong pynbha, wat la ïa ka Ri Khasi la ju kheiñ ka Ri tip briew tip Blei hynrei u la pynpaw ïa ka jing bynñiaw ïa ka jingjur ki kam thom bor pyrshah ïa ki kynthei.
U la ong, “Kum ki Khasi ngi dei ban tip ïa ka burom ka akor bad ban kynmaw ban im tip briew tip Blei khnang ban lait na ka jingsniew jong ka pyrthei ha kane ka juk kaba mynta", u la ïathuh ruh ba na ka liang ka Seng Khasi ka ju maham tyngeh bad ai jinghikai ïa ki khun ki kti ban lait na ki jingsniew ka pyrthei.
Shillong, 10 ïaiong:Ka jingdheng kali mynta ka sngi ha Upper Shillong, ka la long jan baroh shisngi, ha ka por mynsngi ka jingdheng kali ka la sdang tang na 7 mer shaduh 5 mer, hynrei ha ka por janmiet ka la nang jrong bad dei ha ka por ba la kem dum artad naduh ka por 6 baje eiei ba ka la jubor palat.
Ka la shim por haduh 3 kynta ban iaid lynti na 7 mer sha 4 mer.
Une u nongthohkhubor u dang iaid lynti na 7 mer ban leit sha 4 mer u la mih na 7 mer ha ka por 6 baje janmiet bad u la poi sha 4 mer haduh 9:15 minit baje mynmiet.
Ka daw jong katei ka jing dheng kali ka la mih namarba ka don ka jingsiang rong na 7 mer ter ter kaba la dang poi mynta ha Air Force.
Ka jingdheng kali kaba kham sharum pat ka la mih namar ka jingiatynruh ki kali bad nalor nangta ka la don ka jingiaid ki trok kiba la kit jingkit khia.
Katei ka jingbun kali mynta ka miet ka dei ruh namar ba ki don bunbah ki kali kiba dang wan phai na ka Shad Weiking.
Shillong, 10 Iaiong:Ka BJP Youth wing Amlarem Mandal ka la pynlong ia ka prokram ai jinghikai shaphang ka Bhim App ka rukom thep pisa sei pisa da kaba pyndonkam lyngba ki Android phone ne smart phone khlem pyndonkam pisa ha kane ka sngi Saitjain ba la dep.
Kane ka dei kawei na ki polisi ba la wan rah da ka sorkar kmie hapoh ka nongialam u Myntri Rangbahduh ka ri u Narendra Modi kum kawei na ka lad ban pynsuk iaki paidbah haka liang ka iadie iathied bad ka shim ka ai pisa da ka buit stad mynta.
Kane ka polisi ka dei kawei na ka buit ban khanglad iaka bamsap bampong.
Ha kane ka sngi ka BJYM ka la ai jinghikai iaki samla bad ki nongshong shnong ka thain Amlarem ha Emanuel Pohshna Hall Amlarem ha kaba u Samla Egenstar kurkalang u long kum u kongsan ban ai jinghikai bad la ioh jingkren na Bah Marki Mulieh MDC, u Bah Lam salanki Pariat State Secretary BJP Meghalaya bad kiwei.
Shillong, 10 Iaiong:Kum shi bynta jong ka jingpynkhreh na ka bynta ka elekshon sha ka Ing Dorbar Thawain ka ban sa wan ha u snem 2018, ka seng National People’s Party, Ri Bhoi District Committee ka la pynlong ia ka jingia-kynduh lang jong ki nongialam jong ka seng ha Jirang Constituency ha ka 8tarik u Iaiong ha ka madan ialehkai jong ka shnong Umsong.
Ha kane ka jingia-lang, la wan ban iashim bynta bad pynshit pynshngain da ki hajar ngut ki nongkyrshan jong ka seng na kylleng ki shnong ki ba hap hapoh u pud u sam jong ka Jirang Constituency.
Ia kane ka jingialang la pyniaid da u Bah Sranly Wahlang, u ba long ruh ha ka juh ka por u Adhoc Secretary jong ka seng na ka Western Circle jong ka Constituency.
Ha kane ka jingialang la sakhi ia ka jingiadon ryngkat jong u National President ka Party, u Conrad K.
Sangma, u ba long ruh u MP jong ka Lok Sabha na Tura Parliamentary Constituency ha ryngkat ka jingsynran u Dr.
Charles Reuben Lyngdoh, General Secretary ka Party, State Unit bad u Bimol Saikia, uwei na ki riew rangbah ba pawkhmat na Byrnihat.
Ha kane ka jingialang la ioh jingkren na kiba bun ki riew rangbah kiba pawkhmat jong ka constituency kiba kynthup ia arngut ki MLA barim jong ka Constituency, U Rev.
Gerson Lyngdoh bad u Bah Snowmik Kalwing, u Bah Sevenman Roy Thangkhiew bad u Bah Wesley Doloi, ki President jong ki Unit bapher bapher bad na ki Mahila Unit jong ka party.
Uwei na ki riew rangbah ka thain, u Bah Snowmik Kalwing, uba long ruh u MLA barim haba ai jingkren u la pynpaw ia ka jingkyrshan ba pura ia ka seng bad u khmihlynti ba hapoh ka jingialam jong ka seng NPP u don ka jingkyrmen ba kan don ka jingkylla ha kiba bun ki liang hapoh ka jylla baroh kawei.
Ha kane ka jingialang, u Secretary jong ka seng ba peit ia ka Ri Bhoi u la pynskhem ia u Bah Wesley Doloi kum U President jong ka Western Circle bad ia u Bah Sranly Wahlang kum U Secretary jong ka Western Circle.
Haba kren ha kane ka jingialang, ka Kong Wandashisha Wahlang, kawei na ki samla ba pawkhmat jong ka thain Jirang, ka la pynpaw ia ka jingthmu ban ia aireng ha kane ka Elekshon ka ban wan.
Ka la ong ruh ba ka jingthmu jong ka, ka long ban shakri ia la ka dong ka thain ka ba la shah iehnoh khunswet bad kaba dang sahdien ha baroh ki liang.
U MP badonburom, u Conrad K.
Sangma haba kren kane ka jingialang u la ai khublei ia ki nongialam jong ka seng ha Ri Bhoi District kiba la trei shitom ban pynkhlain ia ka seng bad u la iaroh ruh ia ki rangbah jong ka Jirang Constituency kiba la wan shakhmat ban kyrshan ia ka seng ha kane ka kynti kaba mynta.
U la iathuh ruh ba ki don ia ka jingkyrmen ban leh bha ha kane ka Elekson ka ban wan na ka bynta ban wanrah ia ki jingkylla ha ka Jylla hi baroh kawei.
U la kynthoh ia ka jingbymkitkhlieh bad jingbym shimkhia jong u nongmihkhmat ka thain ban wanrah ia ki kam pynroi ha kane ka thain.
U la pynpaw ruh ba kum ki nongmihkhmat ym dei ban don kano kano ka jingniew shilliang ia ki paidbah, hynrei ka kamram jong u Nongmihkhmat ka long ban shakri ia ki paidbah ym ba ki paidbah kin shakri ia U.
U la pynkynmaw ruh ba u kpa jong u, U PA Sangma (bam kwai ha dwar U Blei)u ju sneng ju kraw ia U ban kynmaw ia ki lai tylli ki nongrim ha ka jingshakri paidbah bd kitei ki long ban tieng ia u nongbuh nongthaw khnang ban lah ban trei hok na ka bynta U paidbah.
Kaba ar ka long kum ki nongmihkhmat, dei ban buh ia u paidbah ha khmat, katba ka bor bad ka shuki ki dei ban wan hadien.
Kaba khatduh ka long ba ym dei ban biej ia ka tyngka pliah, hynrei dei ban ai ka jingshakari kaba bha tam na ka bynta u Paidbah.
U la kynthoh ruh ia ka jingbymlerkam jong kane ka sorkar ba mynta hapoh ka jingialam U Dr.
Mukul Sangma, kaba la ka ktah shikatdei eh ia ki nongshong shnong hapoh ka jylla.
U la ong ruh ba kane Ka Sorkar ka dei ka Sorkar ka bymlerkam tam ha ka histori jong ka Jylla.
U National President jong ka party u la pynpaw ba na ka liang jong u, u la kular ban ai ia ka jingkyrshan ba pura ia ka Kong Wandashisha Wahlang ha kane ka kynti kaba mynta bad kyrmen ruh ban kan poi sha ka thong jong ka jingjop.
Shillong, 10 Iaiong:Ka jingiakop thei bha briew jong ka ‘Mrs South Asia, India 2017’ kan long ha New Delhi, ha ka 22 tarik bad kan kut ha ka 25 tarik mynta u bnai, ha kaba ia ka jylla Meghalaya yn mih khmat da ka kong Sabina Parves Warjri.
Ki nongiashim bynta baroh kiba la shah jied ki don haduh 28 ngut.
Ka kong Sabina Parves Warjri kaba dei ruh ka Miss Shillong, kan mih khmat ia ka jylla Meghalaya ha kane ka rynsan jingiakop thei bha briew bad lada ka jop ha kane ka jingiakop kan long ka nongmih khmat ia ka Ri India ha ka jingiakop bad kiwei pat ki Ri jong ka pyrthei.
Ka kong Sabina ka ai khublei ia ki dkhot jong ka Board jong ki Director kiba la ibit ia ka ban mih khmat ha kane ka jingiakop.
Ka phang pdeng jong kane ka jingiakop ka long ban ai bor ia ki kynthei bad ban pynneh pynsah ia ka mariang.
Ka la ong ba ka la ia don bynta ha ki kam thung dieng bad ka la juh leit ban jngoh ruh ia ki tymmen ki kro kiba sah ha ki jaka ri ia ki tynmen ha kane ka nongbah bah, ha kaba ka ong “Nga pang ka mynsiem ba iohi ba ki kmie ki kpa ki shah ieh ha ka jinglong tynmen".
La ong ba kane ka jingiakob kam dei tang ba la ioh ban ia shim bynta ha ka rynsan, hynrei kaba kongsan ka dei ka thong bad ka thong ka long ban aibor ia ki riew kynthei bad ban pynneh ia ka mariang.
Na ka liang jong ka kong Sabina ka kyrpad ia ki paidbah jong kane ka jylla ba kin sngew bha ban kitbok bad ai lem ka jingkyrshan ia ka ha kane ka jingiakob na ka bynta ka burom jong ka jylla bad lada ka jop kan mih khmat ia ka ri sha ki jingiakob jong ka pyrthei.
Ka Irish Manju, kaba la mih khmat ia ka Ri India ha u snem 2015 ha ka jingiakop kaba kum kane ha ka rynsan jong ka pyrthei, ka la kren diaw ha kaba ka la ong ba ka Ri India kam juh ai jingkyrshan ha kaba kum kine ki jingiakop, hynrei kine ki nongleit ia shim bynta haba ki mih sha bar jong ka Ri India ki mih khmat ia ka Ri baroh kawei.
Nongstoiñ, 10 Iaiong:Kumba 13tylli ki long iing, kiba ring bording ilektrik jongka thain Riangdo, ki la pynpaw ia ka jingsngew kyndit bad sngew lyngngoh kaba jur halor ka jingshah shain kuna, ha u wei na ki ophisar jong ka tnad Meghalaya Power Distribution Corporation Ltd, wat la ki ju iai pynbiang ban siew ia ka bai bording manla u bnai sha katei ka tnad bad kaba kham sngewsih ka long ba ki la shah dain ruh da ki phew hajar tyngka bad don ruh kiba la jan kot 1 lak,da kaba ki la shah kynnoh ruh ba ka rukom ring bor ding ka jong ki ka la long kaba la shu ring tuh bad iaid lait ruh na u meter (bypass) kaba la tam ka jingshim bor ding.
Ha kaba iadei bad katei ka bynta na ka liang jong ki katto katne ngut ki paidbah kiba la ngat ha katei ka apot haba iakren bad ki nongthoh khubor, ki la ong ba katei ka jingjia ka la jia ha ka sngi Palei jong ka taiew ba la lah ha kaba u tei u ophisar, u la wan sha ka thain Riangdo bad ruh u la leit ban rung sha ki katto katne tylli ki dukan bad ki ing briew ban jurip bad ka rukom leh jong u tei u ophisar ka long kaba khlem akor haduh katta katta, namar u la shu rung beit sha ki iing briew bad dukan kumba leit wad ia ki riew sniew bad haba ki paidbah ki pyrshang ban kylli ia ka jingthmu jong ka jingwan jurip u tei ophisar u la kren da ki ktien kiba khor bad kynhet ruh artad ia ki paidbah da kaba u la ong ba ki la ialeh tuh bad ki hap siew ia ka kuna.
Uwei na ki riew rangbah jong katei ka thain uba la ngat ha katei kajuh ka apot u la ong ba ka jingwan jong u tei u ophisar ka la long kumba shu wan dawa pisa na ki paidbah namar hadien ba u tei u ophisar u la dep ban rung bad jurip sha ki katto katne ki iing bad ki dukan sa kham shiphang, ka la wan poi kawei ka kot kaba la pyni ba ki la shah dain kuna da ki phew phew hajar bad la thoh ruh ba ki la pynkhein ia ka kyndon 126/135 Indian Electricity Act 203 & Amendment Act 2007 bad yn tian bishar bad pynshitom ruh katkum katei ka ain, bad ki hap ruh ban siew dep noh ia katei ka phain hapoh ka 21 tarik mynta u bnai bad lada kim siew ka tnad kan ujor da ka ehajar.
Ha kaba iadei bad katei ka bynta ki paidbah kiba la ngat ha katei ka apot mynta ka sngi ki la ialum ia ka jingialang ha ryngkat ka jingiadon lang u Sordar shnong Riangdo u bah M.
Mawsor MDC ka thain, ki riew rangbah ban ia pyrkhat halor katei ka kam hapoh ka shnong Riangdo bad ha katei ka jingialang ki la pynpaw ruh ka jingpyrshah kaba jur halor katei ka jingleh jong u tei u ophisar bad ha katei ka jingialang da kawei ka jingmut, ki la ia shim ia ka rai ba da lei lei ruh kin nym siew ia katei ka kuna namar kim tip halor kano ka nongrim ba ki shah dain kuna bad khamtam katei ka kuna ka long thik kumba shu shah dawa pisa jubor bad ka jingsoi ha katei ka kot ruh ka iapher bak la bak na kawei sha kawei pat.
U Sordar ka Riangdo haba iakren bad ki nongthoh khubor u la ong ba ka bor shnong ka don bad lada katei ka tnad ka lap ba ki don ki paidbah kiba leh tuh, ki dei ban pyntip lem sha ka bor shnong khnang ba ka shnong ruh kan leh ei ei ban pynshitom kum ia kita ki jait briew, hynrei katei ka jingleh jong u tei u ophisar kala iaid lait ruh na ka bor shnong, shuh shuh u la ong ruh ba jan baroh ki paidbah kiba la ngat ha katei ka apot ki ju ioh ia ka bill na u nongwan peit meter manla u bnai ha kaba ki ju siew dep ruh manla u bnai ia ka bai bording bad ia katei la pynshisha lyngba ka jingiohi ia ki bai bor ding bala siew da kitei ki paidbah manla u bai sha katei ka tnad.
Katba na ka liang jong u MDC ka thain u bah Morning Mawsor u la dep ruh ban iakren bad u SDO halor katei ka bynta ban pan jingpynshai bad ha katei ka jingiakren u bah Mawsor u la iathuh ba na ka liang jong u tei u SDO u la ong ba um don jingtip ei ei halor katei ka bynta bad u la bthah ruh ia utei u nongmih khmat ba un iakren bad ki bor ba halor kiba don ha Nongbah Shillong.
Shillong, 14 Iaiong:Ki mawbynna na Muthlong ka Jaintia Hills ki la wan poi mynta ka janmiet ha Pynursla ka East Khasi Hills.
Ia ki saw tylli ki mawbynna kynthup uba heh bad jrong duh 15 phut, uwei u mawkynthei la thung ha Pynursla hadien ba la pyndep ia ka jingknia jingkhriam da ki tymmen ki san.
La kit na shnong Muthlong ka thain Pnar por kumba 7baje mynstep bad la lah ban pynpoi ha Pynursla por 5 baje janmiet hadien ba la iaid lynti lyngba ka sor Shillong.
Ha lynti ter ter la pynlong ruh ia ka jingpdiang burom da ki tnad Seng Khasi ia ki mawbynna.
Kane ka dei ka lympungbah ka Seng Khihlang kaba laiphew kaba la sdang naduh mynta ka sngi 14tarik bad kan kut ha ka 16 tarik Iaiong 2017.
Shillong, 14 Iaiong:Ka jingbthah jong ka Sorkar Kmie ba la ialam da ka seng BJP bad kiwei kiwei ki seng ha ka rynsan NDA ban pynlong ia ka Digital India Day ha ka sngi Good Friday ka long kaba bakla jur bad kaba khlem burom shuh ia kiwei ki jingngeit, ong ka kyrwoh na U Bah John Kharshiing Chairman ka Dorbar ki khlieh Nong synshar ki Hima Khasi Jaintia.
Ha kawei ka liang utei u rangbah, u ong ba kam dei shuh ban sngew phylla, namar haba pule bniah ia ki mat ilekshon ka BJP, ki long kiba shai bad kiba jngai bad kawei kaba na kitei ki mat ka thoh shai ba kane ka jingthmu ka thew ban pyndam ia ki jingiateh (Instrument of Accession) ba la soi bad mynjur hapdeng ka Jammu & Kashmir bad ka Dominion of India ha u snem 1947-48, kaba ithuh ia ka hok kyrpang jong ki nong Kashmir.
Hynrei ha long kaba lyngngoh namar ha u snem 1997, ka Federation of Khasi States hapoh ka jingialam u Bah John F Kharshiing, ki la ia kynduh ia U PB Archarya, Incharge, Five Border States, NE Region, BJP, ha Shillong ha ka jingiadon lang ryngkat u (late) Bah TH Rangad, MLA, (bam kwai ha duwar u blei), bad hadien katei ka jingiakynduh, la pynmih da utei u heh ka BJP ia ka phang, kaba ong ba ka BJP, kan bat bad burom ia ki jingiateh bad ki jingiasoi soskular bad ki nongsynshar Hima bad ka sorkar India, ha kitei ki phew snem bad ka sorkar India.
Ka Grand Council of Chiefs of Meghalaya, kynthup ka Federation of Khasi States, Sirdarship, Ka Dorbar ki Dolloi, bad Council of Nokmas ka la phah teng ia ka shithi pynkynmaw sha ka BJP Meghalaya, U President BJP,  naduh ka 22 tarik Iaiong 2015 bad dang shen la ai ruh ha kti jong u Narndra Modi, hynrei haduh mynta kam shym la ioh jubab eiei satia.
Shillong, 14 Iaiong:Ka KSU Lawbah Border Area Circle kala leit buh ïa ka dorkhas sha u Chief Secretary ka jylla ban tuklar halor ka jingpyntreikam ïa ka Special Purpose Vehicle Society kaba dei ka bhah ba la ai da ka Lafarge Umïam Mining Pvt Ltd lyngba ka hukum jong ka ïingbishar ba heh duh ka Ri, ka Supreme Court.
Ha ka jingïakynduh bad ki lad pathai khubor, u Bah Truelywell Lyngdoh u la ïathuh ba ka jingleit ban phah tuklar jong ka seng sha u CS u ba long ruh u chairman ka SPVC ka long hadien ka jingshem ba ka jingpyndonkam ïa ka pisa na ka bynta ki kam pynroi ha ka thaiñ la shu leh mon da ka jingmushlia ki briew kiba na bar, kynthup da ki ‘riew saiñ pyrthei bad kiwei kiwei.
U la ïathuh ruh ba ka ju don ka jingpynslem ha kaba pyntreikam ïa ki kam pynroi khamtam ha ka liang ka rep ka riang, ka koit ka khiah bad ha ka pule puthi, u la pynpaw ba ki kam pynroi kam mut satia tang ban shna ïa ki surok hynrei ban kyntiew ruh ha ka rep, ka pule bad ka jingkoit jingkhia.
U nongïalam ka KSU, u la kynnnoh ruh ba ka jingpyntreikam ïa ka scheme SPVC ka long khlem ka jingïasyllok bad ka ki rangbah shnong kiba dei ki chaiman jong ka Local Project Implementation Committee.
Shillong, 14 Iaiong:Ka myntri sorkar jylla ba peit ia ka Information Technology ka Kong Ampareen Lyngdoh ka la pynpaw ia ka jingsngew pyrshah jur ia ka jingpynbna ka sorkar India kum ka Digital Day ha ka 14 tarik Iaiong, kaba dei ka sngi ba kyrpang tam jong ki Khristan ne ka Good Friday.
Haba kren mynta ka sngi, ka Kong Ampareen ka long ba ym don lah ban shu hukum ia ka mon shimet jongno jongno ia kano kano ka jingngeit namar ba ka dei ka kam shimet jong u briew.
Ka riti synshar ka ri India ka la ai laitluid ban mane ia kano kano ka jait niam hynrei ka jingpynbna ban rakhe ia ka Digital India ha ka 14 tarik ym lah ban pdiang namar ba ka dei ka sngi ba kyrpang jong ki Khristan.
Ka la ong ba ha ka jingshisha, ka jingmut ka sorkar pdeng ka long kaba bha hynrei ka kam ba leh kam long kaba bha.
Ha kawei ka liang, u nongialam ka BJP u Bah JA Lyngdoh, ba khot sin Bah Dip u la ong ba ka jingsngew jong ki paidbah Khristan ka ktah ban rakhe ia ka Digital Day ha ka sngi Good Friday.
U la ong ba ka sorkar pdeng kam shym la thmu ban leh khnang ha ka sngi Good Friday hynrei ka shu jia ryngkhat namar ba ka Good Friday kam ju neh ha kajuh ka sngi na ka snem sha ka snem.
U la ong ba ka sorkar pdeng ka la rakhe ia ka Digital India kum shi bynta ban kynmaw kyrpang ia u kpa ka Riti Synshar ka ri India u Dr Ambedkar.
Shillong, 14 Iaiong:Ka Bharatiya Janata Party (BJP) hynnin ka sngi ka la pynbna ba ka buh thong ban jop 40 ngut ki MLA ha ka elekshon 2018 ha Meghalaya ka ban long lashem snem.
Wat la ka BJP kam don wat tang uwei ruh u MLA mynta ha kane ka jylla, hynrei ka kyrmen ba kan lah ban pynliem ia ka Congress ha ka elekshon ban wan da ka thong jongka ban pynlong ia ka India kaba lait na ka kti ka Congress.
Haba kren sha ki nongthoh khubor hynnin ka sngi, u MP Lok Sabha ka BJP u Laxman Giluwa uba wan jngoh ia ka nongbah uba dei ruh u president ka BJP Jharkhand, u la ong ba ka party ka la buh thong ban jop la kumno kumno 40 ngut ki MLA ha ka elekshon ban wan ha Meghaaya.
“Ngi kwah ban jop la kumno kumno 40 tylli ki konstitwensi ha Meghalaya.
Kane ka dei ka thong jong ngi," la ong u Giluwa.
Hynrei une u nongialam ka BJP um kyntait ia ka jingiatreilang bad ki seng riewlum shwa ne hadien ka elekshon.
U la kyrmen skhem ba ka BJP lem bad ki paralok jongka kin thaw ia ka sorkar khlem artatien ha u 2018.
U la ong ba ki nongtrei ka BJP ki la trei shitom bha ban pynurlong ia ka jingangnud sha kaba shisha ha kane ka jylla Meghalaya.
U Giluwa u la ong ba ia u briew ban shimti ia ka kam Myntri Ranggbah ka jylla yn sa rai hadien ba la dep mih result.
U la ong ba ka thong ba kongsan ka BJP ka long ban pynlong ia ka ri India  kaba lait na ka kti ka Congress.
“Ka thong jong ngi ka long ban pynlong ia ka India kaba lait na ka Congress bad ngi la iaid shakhmat halor kane bad ha ki sneme ban wan, ka jingphoh sniew kan kylla urlong", u la ong.
Shwa ia kane, u president ka BJP u Bah Shibun Lyngdoh  ula pynpaw ba ka seng kan iakhun elekshon marwei, wat la katto katne ki seng riewlum ha ka jylla ki don bynta ha North East Democratic Alliance (NEDA).
Shwa ia kane,  u Giluwaji u la pynshai ba ka jingpynbna ka sorkar India ban rakhe ia ka 14 tarik kum ka Digital Day ha ka ri, ka dei ban kynmaw burom ia ka sngi kha jong u Dr Bhimrao Ramji Ambedkar uba dei u kpa jong ka riti synshar ka ri.
U Giluwaji u la ong ba ka sorkar BJP kam pyrshah ia kano kano ka niam hynrei ka jingrakhe ia kane ka sngi, ka shu jia ryngkhat mynta u snem, ba ka Good Friday ka iatyngkhuh bad ka sngi kha jong u Dr Ambedkar, kaba ka sorkar India ka la rai ban pynlong ia ka  jingrakhe kyrpang kum ka Ditigal Day ha ka ri.
U la ong ba ka thong jong ka sorkar NDA ka long beit ka roi ka par kaba iaryngkat baroh khlem da niew shiliang iano iano ruh.
U la ong ba hadien ba la wan ka sorkar BJP ha u snem 2014, ka lyer ka roi ka par ka la pyrsad ha ka ri hapoh ka jingialam u Myntri Rangbahduh ka ri u Narendra Modi.
Shillong, 14 Iaiong:Ka UDP, kam donkam snieh langbrot ne dur bula eiei, kumba long ki nongialam Congress, kiba ri sop sop ia ki khynnah khyllung bad ki nuti ban leh kam thala, ban tabain sia iong sia lieh ia ka hok, ban pynksan ia ka pop, ong ka kyrwoh na U bah Bindo M Lanong Senior Working President jong ka seng,UDP.
Katei ka jingkren jong U bah Bindo, ka long halor ka jingkynnoh jong U Mukul Sangma, ba ka UDP kaba long kum u suri kup snieh langbrot, kan bud ia ki nongrim treikam ka BJP.
“Ka sorkar bamsap kaba kit ram ha u niuhmat shi rynnieng bad ka bym salia ruh ban iatrei lang bad ki ksuid ki khrei.
Kumno yn iatrei lang shuh kum bat kata ka kynhun? ong shuh U Bah Bindo Lanong bad ula bteng biang “Ki rangbah Congress kim dei ruh ban klet ba haba ka kynhun NCP (mynta NPP) U Purno Sangma ka leit sop-sop sha Delhi ha u snem 2009 ban iatrei lang noh bad ka Congress, dei ki nongialam Congress kiba la wan tied ia ka jingkhang UDP, namar kim kwah ban iatrei lang bad ka kynhun u Purno Sangma".
Ha kaba iadei bad ka BJP, ka UDP kam dei ruh ka lang matlah ka ban leh thala kum ka Congress bad ka UDP da lei-lei kan ym iatrei lang bad kano-kano ka seng lada ki prokram kata ka seng ki long ban thombor (impose) ia ka riti ka dustur ia ka jingngeit, ia ka ktien ka thylliej, ia ka bam ka dih bad ia kiwei ki hok kiba ka riti synshar jong ka ri India ka iada, ong U bah Bindo.
“Ka UDP wat lada kan dei ban ieng marwei, kan ieng ban iada ia ka jaitbynriew bad ki paidbah ka jylla ha baroh kiei-kiei, ban kyntiew ia ka roi ka par ha baroh ki liang bad ban wanrah ia ka suk ka sain, ban ym thut ka shong ka sah bad ka trei ka ktah" pynkut ka kyrwoh khubor.
Jowai, 14 Iaiong:Mynta ka step phyrngap dang ha ka por kumba 1:00am, uwei u briew uba la tip kyrteng kum u Early -in-Dawn Langstang uba na ka shnong Pam-manik u la khlad noh hadien ba ka kali Maruti Car (Ml04B-4389) ka la shah tynrah ha kawei pat ka Maruti Alto (ML04C-3913 kaba wan na ka wrong side mar pyrshah.
U nongniah kateika Alto 800 udei uba la tip kyrteng kum u Meialamki Shylla na Umsalait.
San ngut kiwei pat kiba shong ha katei ka Maruti Car kynthup ia u Driver u Klostar Talang (27) snem ki la mynsaw jur ha katei ka jingjia.
Kane ka la jia ha Lad Loompariat, Ladthadlaboh, Jowai ha ka por ba kitei ki 6 ngut ki dang wan na sha thain Dawki.
Kitei kiba mynsaw kidei kiba la tip kyrteng kum u Sambha Talang (26), Monjur Pakma, Samuel Dhar(25) kiba na Pam-manik bad u Marbiang Ksoo na Kyndongtuber.
Ia ki ba mynsaw jur la kynriah noh sha ki jaka ai jingsumar sha Shillong.
Ha kawei pat ka jingjia, kawei ka longkmie kaba la tip kyrteng kum ka Basis Dkhar (48) ka la duhnoh ia la ka jingim ba kordor hadien ba ka Tata Sumo ba ka shnong ka la tynrah ia ka kynroh rel ha kaba 7 ngut ki briew kila mynsaw bad katei ka longkmie pat ka la khlad noh ha Civil Hospital, Ialong.
Na ka liang ki pulit ki la iathuh ba ha baroh ar ki jingjia ka daw ka long na ka jingniah thurmur bad khlem akor ki nongniah kali.
Shillong, 14 Iaiong:Ka jingangnud ki paidbah ka jylla ban iohi noh iaka surok bah (National Highway-40) na Shillong sha Dawki, imat kan dang slem bad shimpor namar ba haduh mynta ka Sorkar jylla kam pat shym la pynsted ban pynbit pynbiang ia ki jingdon kam.
Ha ka jingshisha ia kane ka surok, ka dei jong ka sorkar pdeng hynrei na ka liang ka sorkar jylla ruh ka donkam ban pynbiang ia ki jingdonkam shwa ba ka sorkar pdeng kan pyniaid shakhmat ia ka kam.
Ka sorkar jylla kala sdang naduh ka snem 2015 ban pynsted ban shna noh iaka surok bha NH-40 (International Road) na Shillong-Dawki lyngba ka jingbei tyngka na ka Japanese International Cooperation Agency (JICA) hynrei kat haduh mynta kam pat don kano kano ka dak kaba paw ba ia kane ka surok kaba lah ban pyniasnoh bad ka ri Bangladesh yn sdang ban treikam noh.
Ha ka snem 2016 U myntri ka tnad PWD (Roads) u Martin M.
Danggo ula lum iaka jingialang ha ryngkat ka jingiadonlang kiwei pat ki Myntri sorkar na ka bynta ban iaphylliew jingmut ban pyntreikam noh ia kane ka project, hynrei haduh mynta imat ki file ki dang sahkut.
Kane ka surokbah kaba jngai kumba 71 kms na Shillong – Dawki kaba kynthup ruh iaka surok bah four-lane kaba jngai 15 Kms na jingkieng Umshyrpi shaduh Mylliem bad ruh iaka jingsiew iaka bai khyndew sha ki trai jaka yn siew bad bei da ka JICA kaba lah ban kot haduh 1,251 klur tyngka.
Ka Japanese International Cooperation Agency ka la wan jurip ha Shillong myn ha u bnai kyllalyngkot mynta u snem na ka bynta ban pynheh ïa kane ka surok kynthup ruh ïa ka jingpynheh ïa ka jingkieng Dawki kila dep iala ka kamram bad ki dang ap satang ia ka rai kaba khatduh halor kane ka kam.
Ka sorkar jylla dang shen kala lum ia baroh ki Engineering na ki tnad treikam bapher bapher ban pyndep iaka survey bad ruh kala lum ia ki ophisar ka tnad PWD (roads) bad National Highways and Infrastructure Development Corporation Ltd (NHIDCL) bad ki dkhot JICA na ka bynta ban pynsted ia kane ka kam bad ruh ba kan phah iaka DPR.
Watla na ka liang ka sorkar kmie kala dep ban buh ia u Mawnongrim ban pynheh iaka jingkieng Dawki da u Union minister of state (PWD Road) u Mahadev Singh Khandela ha ka snem 2009 kat haduh mynta kane ka kam ka dang sahteng da kaba ai daw ba kam shym la don ka jingiasngewhun halor ka jingiateh soskular hapdeng ka India bad Bangladesh.
Kumba paw ha ki jingkren u Danggo hadien ka jingiakynduh bad ki ophisar bapher ba baroh ki jingdonkam kiba iadei bad kane ka project kila dep lut bad kaba sah mynta ka dei sa tang ban siew ia ka bai jaka bad kiwei ki jingdonkam khnang ban sdang noh ia kane ka project.
Lah ban kdew ba na ka liang ka JICA kala pynpaw ba kane ka project yn pyndep hapoh 2snem shiteng marsien sdang iaka jingpyntrei iaka.
Nongstoin, 14 Iaiong:Ka Mandal Nongstoin ha ka General Meeting kaba la long dang shem ka la iatai sani shaphang ki kam kiba iadei bad ki skhim bapher bapher ba la wan rah da u Prime Minister Narendra Modi.
Kumta ka la shim ia ba la seng ka sa pynlong ia ki jingai jinghikai sha ki Dong baroh ban pynshai paitbah ia ki bad hadien kata la iakren ruh shaphang ka MLA Election 2018 la ka Seng kan leh kumno bad ki dkhot na ki Booth Committee jong ki dong baroh da kawei ka sur ki la rai ba dei ban ialeh beit ia ka Election, hynrei ha ka jingiadei bad u Candidate la shim da kawei ka rai ba ia mynta ngin ym pat jer kyrteng iano iano ruh katba ka ophis ba ha khlieh jong ka Jylla, kam pat ai ksai ia ki.
Kumta ha ba pynwai noh ia ka jingialang, U President ka Mandal Nongstoin Bah Roland Mawsor u la pynbna ba ka Seng BJP Nongstoin kam don ka jingiateh lok bad no bad no ruh namar ka la don la u kyrtong u ban rah ia ka jingjop ha ka Election MLA 2018, pynkut u kyrwoh ba la phah sha ki lad pathai khubor lyngba u U Bah Hopestandard Myrthong.
Mawryngkneng, 14 Iaiong:Uwei u heprit, ula ioh ban pynlait im, ia uwei pat u hep rit bad katei ka dei ka kaba la jia hapoh Mawryngkneng Maw mang ha ka 25tarik Lber, 2017 ha ka por 10:15 mynstep sngi saitjain.
Utei u khynnah u ba 7 snem ka rta uba kyrteng u Roland Lawai katba u dang leit kai bad ki para khynnah sha ka jaka kaba la tip kum ka Wah Umnamlang kaba don kawei ka Check Dam kaba dang shu dep shna bad katba u dang iaid lyngba na kane ka jaka u la kum hap hapoh kane ka Check Dam bad ha kum kane ka por baroh ki briew, khamtam ki longkmie kiba dang ia saitjain ki la kyndit thret bad ia lynniar khlem nang ban leh ei ei shuh bad une u khynnah u la sdang ban ngam suki suki shapoh um.
Ha kane ka por, uwei u heprit u ba kyrteng Khrawboklang Kharlukhi ba dang 14 snem ka rta man syn iohi ia kane u la mareh bran bran bad u la kynthih plum khlem khein shuh ia ka jingim lajong bad khein duh ialade namar ka jingisynei ia une u heprit Roland Lawai bad kane ka jingshlur bad ka jingshynrang mynsiem jong u heprit Khrawboklang Kharlukhi, ka la pyllait im ia u heprit Roland Lawai ban lait na ka tmier ka jingiap.
Na ka liang jong kiba haiing ha sem jong u heprit Roland Lawai kynthup ia ka kmie ka Kong Flabia Lawai bad u kpa Bah Bikostar Kharsati, ki la pynpaw ia ka jingsngew nguh bad ai khublei kaba khraw ia u heprit Khrawboklang Kharlukhi na ka bynta ka jinglen lade ka jongu.
Kine baroh ar ngut ki heprit kiba leit ha ka school St Francis De Sales Secondary School Mawryngkneng ha kaba u Roland Lawai u ba dang pule ha ka Class – II (Two) bad u Khrawboklang Kharlukhi ba dang pule ha ka Class – VI (Six).
Nongpoh, 14 Iaiong:Ka long shisha kaei kaei kaba sngewkhia ban iohi ba da ki hajar tylli ki Dohkha naduh kiba rit haduh kiba heh, ki la shu per kai ha sla um jong ka Wah Byrnihat bad halor kane ka jingiap jong kitei ki dohkha ym pat lah ban tip, la ka dei na ka daw jong ka jingwieh dawai bih da ki runar ne na ka bih kaba la pyntuid da ki karkhana kiba don harud jong katei ka wah.
Tang mar iatip halor jong katei ka jingiap ki Dohkha ha katei ka wah, ka kynhun ki nong thohkhubor mar mar ki la hiar ban jurip hynnin ka sngi bad ha kane ka jingjurip la lap ruh ba ki paidbah kiba la kot da ki hajar ngut, ki la hiar ha kiba jaka jong katei ka Wah ban tam ia kitei ki Dohkha kiba la per ha sla Um.
Ha kane ka sngi, la lap ruh ba ki dohkha naduh kiba rit eh bad haduh kiba heh ki la iap bad ia kane la sakhi da ka jingioh tam da ki paidbah bad kaba kham phylla ban iohi ha kane ka sngi ka long, ba baroh ki kynja ba hapoh um ki la iap lut, naba kylla bih kynsan katei ka Wah.
Wat na ka liang ki bor Distrik ka Ri Bhoi, ia kaba la ialam da u  Deputy Commissioner u C.
P Gotmare, ki Bor Pulit, ki ophisar na ka tnad Fisheries bad Forest, ki la hiar mardor ban leit jurip bad khamtam ban khang ia ki paidbah ban bam ia kitei ki Dohkha ba la iap.
Haba iakren bad ki Nongthohkhubor, u C.
P Gotmare, u la ong ba kum u heh ka District u la shimkhia halor kane ka jingiap ki dohkha ha katei ka wah bad tang mar ia ioh jingtip u la pyntip ruh sha ki ophisar kiba dei peit ia katei ka kam ban jurip lang na ka bynta ban wad ia ka daw kaba la pynlong ia ka jingiap jong kitei ki Dohkha.
Haba ki nongthohkhubor, ki la pyrshang ban kylli ruh halor ka jingpynlait jaboh ki Karkhana sha katei ka wah, kaba lah ban dei ka dawbah kaba la pynlong ia ka jingiap jong kitei ki Dohkha, hynrei na ka liang u C.
P Gotmare, u la ong ba ia kaba mynta hi ym pat lah ban ong ei ei, namar ia kane ka Wah yn sa Eksamin bad ha kajuh ruh ka por u la ong ruh ba u la dep ruh ban btah ia ka tnat Pollution Board ba ka hap ban tohkit bniah.
“Kat kiba donkti ha kane ka kam kin sa ngat ha ki jingpynsajia kiba katkum ki kyndon Ain, la ka long ia ki Karkhana kiba pyntuid ia ki jaboh sha katei ka wah ne la ka dei ka jingwieh dawai bih da ki runar" ong u C.
P Gotmare.
Kumta, haba iadei bad kitei ki Dohkha ba la iap, na ka liang u DC, u la mana ruh ia baroh ki paidbah ba kim dei ban bam ia kitei ki Dohkha, kiba ki la ioh tong na katei ka Wah bad lada ki la ioh ban tong bad rah sha iing ruh ki dei ban bret noh, namar ym lah ban tip ioh ka ktah pat ïa ka koit ka khiah ki paidbah kiba bam ia kitei ki doh um ba la ioh tong na katei ka Wah Byrnihat, u la bynrap.
Katba na ka liang ka FKJGP, North Khasi Hills District, ha ryngkat FKJGP Byrnihat Circle ki la pynrem jur halor kane ka jingiap ki dohkha ha katei ka wah la ka dei ka jingwieh dawai tuh ne ka dei ka jingiap kaba ktah na ka jingtuid ki jaboh na ki Karkhana.
Kumta haba iadei bad kane, na ka liang u Bah Lumlang Mawnai, Vice President ka FKJGP, North Khasi Hills District, ka ai khublei ia u DC ka Ri Bhoi bad kiwei kiwei ki ophisar kiba la shim khia ban wan jurip bad na ka liang ka seng hi ka dawa ia ki ba kin shimkhia ia kane ka kam da kaba phah eksamin ia ka um ban tip ia ka daw jong ka jingiap ki dohkha ha katei ka wah bad ban leh da kaba tyngeh ia kito kiba donkti ha katei ka jingpyniap bein ia ki kynja ba Im ha katei ka wah.
u la bynrap.
Shillong, 18 ïaiong:Ha ka 15 tarik u jylliew mynta u snem yn sdang rakhe ia ka jingdap 150 snem ka jaka pyntbit ia ki nonghikai kaba don ha Nongsawlia ka Cherra Teacher’s Training Centre-Sohra bad ia katei ka jingrakhe yn pynkut ha ka 17 tarik u risaw mynta u snem.
Haba kren sha ki nongthohkhubor mynta ka sngi ka Principal jong katei ka jaka ai jinghikai ka kong M.
B Khongwir, ka la pynsngew ia ka jingsdang ban seng ia katei ka jaka pyntbit da ki mishoneri na ri Sepngi bad kumno ka la iaid lynti haduh ba ka long kumba ka long mynta ha ka jingshakri jong ka kaba 150 snem.
Ka kong Khongwir ka la iathuh ba ka CTTC ka dei ka shlem jong ka KJP Assembly kaba la sdang da ki Mishoneri jong ka Welsh Mission ha u snem 1842 lyngba ka jingmait phang bad ka jingprat lynti jong u Thomas Jones -I uba la wan iuhkjat ha Sohra ha ka 22 tarik u jylliew, 1841.
Ka la iathuh ba ka jingsdang ban seng ia katei ka jaka hikai ka dei hadien ba la nangroi ki skul bad nangbun ki khynnah skul ha kane ka ri Lum Khasi -Jaintia hadien ka jingsdang ki sahep ban seng ia lai tylli ki skul kata ha Mawsmai,Mawmluh bad ha Nongsawlia, kumta ka la ong ba ki sahep ki la i donkam ban thaw noh sa ia ka jaka pyntbit ia ki nonghikai ba kin ai ka jinghikai kaba paka ia ki khynnah skul.
Kumta ka la ong ba la plie noh ia ka Normal Training School ia ki nonghikai bad ha kaba sdang ki la don katto katne ngut ki nonghikai kiba shah hikai bad kitei ki pyntbit ialade ha katei ka jaka bad la ju phah ruh ba kin leit ai jinghikai ha kajuh ka por ryngkat bad ka shah pyntbit artad hangtei.
Ha u snem 1864 ka la ong ba ka sorkar Assam ha katei ka por ka la sngew donkam ban phah pyntbit ia ki nonghikai skul sorkar bad ka la pan jaka ban bsuh lang ia ki nonghikai sorkar ruh hangtei bad la ai jaka da ka KJP.
U Principal ba nyngkong eh jong katei ka jaka hikai u dei u Rev.
E.
W Thomas ( shuwa jong u ki dei ki Superintendent).
Hadien jong u la wan ban shimti ia ka kam Principal da u Tbn.
W.
Knight Sohlang uba dei ruh uba nyngkong eh na ki trai ri ban long kum u Principal ha katei ka jaka pule-u la shimti ha u snem 1953 bad hadien jong u la wan sa ka kong Almora Lyngdoh ha u snem 1999 bad ha u snem 2012 ka la shimti noh sa ka kong M.
B Khongwir kaba dang bteng ia katei ka kam haduh mynta ruh.
Ka kong Khongwir ka la iathuh ba kumba ka long mynta katei ka jaka hikai ka don 6 ngut ki nonghikai, 6 ngut ki nongtrei ( bym dei nonghikai) bad ma ka-ka Principal bad ki don 100 ngut ki nonghikai ba dang sha pyntbit mynta.
Ka la iathuh ruh ba ka iatei ka jingthmu ban rakhe la lah ban leh ryngkat ka jingiasnohkti lang ki nonghikai kiba la dep shah pyntbit ha katei ka jaka.
Ha katei ka jingiakren bad ki nongthohkhubor la donlang u Rev.
R Bareh u dkhot ka Managing Committee, u Pa’iem Kynsai.
N Syiem u nonghikai ba la dep shah pyntbit ha katei ka jaka (uba dei ruh mynta u Syiem ka Hima Bhowal) bad u bah S.
Khongsngi.
U Pa’iem Kynsai u la ong ba la pyrshang ban lum ban lang ia baroh ki nonghikai ba la dep shah pyntbit ha CTTC ban pyrkhat kumno ban ia snohkti lang ban pyntyllun ia ki kam kiba ia dei bad ka rakhe 150 snem bad kumno ba nwad lad ban ioh jingiarap pisa.
U la iathuh ba la don ka jingialang kaba ki la lah ban jied ia ki nongkitkam jong katei ka kynhun ne ki Alumni bad ha ka 22 tarik ïaiong kan don ka jingialang jong ki ha Dinam Hall ha ka por 11 baje mynstep bad la kyrpad ia baroh ki nonghikai ba la lait na CTTC ban ia poi lang ban pyrkhat ia katei ka kam naba ka jinglut ka long kaba la heh kaba la antad ba kan poi kumba T.
20 lak eiei.
Shillong, 18 Ïaïong:Wat lada ka dang don ka jingartatien ha kiba bun ha kaba ïadei bad ka jingsumar jong ka H.
Gordon Roberts Hospital, Jaïaw, hynrei ha ka jingwad bniah ki katto katne ki nongthoh khubor, la shem ba da ka jingwan ïatrei bad ïarap lang ki Doktor (Visiting Doctors) ba la kham tbit, kane ka Hospital ka la sdang ban wan biang sha ka jingsumar kumba long ha ki snem baladep.
Katto katne ki Doktor kiba la don mynta ki kynthup ïa u Dr.
R.
Nongrum, uba bat kum u Medical Superintendent, uba long u Surgeon ne u Doktor puid briew ba tbit naduh ba u dang trei ha Civil Hospital Shillong.
Ryngkat une u Doktor u don ruh kiwei pat ki Doktor bat bit ha ka Surgery kum u Dr.
K.
Khyllep, Dr.
P.
Lamare, u Dr.
I.
Nongbri, Dr.
I.
Syiemlieh, Dr.
Lurstep Wanshnong bad kiwei kiwei.
Ha ka liang ka General Medicine u don u Dr.
DS Sethi, uba tbit ruh ha ka liang ki jingpang shadem (Cardiologist).
Ki longkmie kiba kwah ban leit kha khunlung ruh kim dei ban don ka jingsheptieng, namar ki don ki Doktor kiba tbit ha kam kha khunlung (Obstetric) kum u Dr.
W.
Wankhar, Dr.
R.
Sunn, Dr.
K.
Ropmay, Dr E.
Blah bad kiwei kiwei.
Ha ka liang ka Orthopedic ne ka jingpang kaba ïadei bad ki shyieng, don u Dr.
D.
Phanbuh, Dr.
H.
Rapsang bad kiwwei kiwei de ki Doktor.
Ha ka Radiology Department u don u Dr.
B.
K.
Sonowal nangta u don ruh u Neurologist ne u Doktor ba peit ïa ka jingpang ba ktah ïa ka khlieh, uba ju wan ïarap u Dr.
AJ Sarmah.
Ha ka Pathology bad Microbiology u don u Dr.
Nirmal Tudu bad Dr.
Raphael Lyngdoh.
Ha ka tnad ba peit ïa ka jingsumar ia ki khunlung (Pediatric) I don u Dr.
Ibakordorshisha Sun bad lai ngut kiwei pat ki Doktor ba ïarap ïa i.
Katba ha ka department jong ka psychiatrist bad counseling u don u Dr.
Eddie Mukhim.
Kane ka jingwad jingtip ki nongthoh khubor ka lap ruh ba ka Blood Bank ka treikam bha, ka Dialysis Unit, ka ICU ruh kumjuh.
Ka Emegency, ka OT Department ki treikam baroh 24 kynta.
Ki kor ki bor kiba treikam ki long ka X-Ray, ka CT Scan.
Wat lada ka Hospital ka don hapdeng ka jingduna pisa, hynrei ki dawai dashin kiba ki paidbah ki kham donkam ki don ka Pharmacy jong ka Hospital, lait noh ki dawai kiba ki briew kim ju kham wad ne ki dawai kiba ki briew kiba ym ju kham ïoh ïa ki jingpang.
La lap ruh ba rukom sumar ka la ïaid bha, ha kaba ki Nurse bad kiwei kiwei de ki nongtrei jong ka Hospital ki ïatreilang bad ki bor pynïaid ka Hospital, wat lada mynta ki dang don hapdeng ka jingeh ïa ka tulop jong ki.
La ïohi ruh ba ki paidbah ki la sdang ban wan shah sumar biang ha kane ka Hospital kaba la shakri mynta la kumba 95 snem ha kane ka jylla.
Balei Kim buh doctor lajong katka multispeciality.
Shillong, 18 ïaiong:Ha ka 15 tarik u jylliew mynta u snem yn sdang rakhe ia ka jingdap 150 snem ka jaka pyntbit ia ki nonghikai kaba don ha Nongsawlia ka Cherra Teacher’s Training Centre-Sohra bad ia katei ka jingrakhe yn pynkut ha ka 17 tarik u risaw mynta u snem.
Haba kren sha ki nongthohkhubor mynta ka sngi ka Principal jong katei ka jaka ai jinghikai ka kong M.
B Khongwir, ka la pynsngew ia ka jingsdang ban seng ia katei ka jaka pyntbit da ki mishoneri na ri Sepngi bad kumno ka la iaid lynti haduh ba ka long kumba ka long mynta ha ka jingshakri jong ka kaba 150 snem.
Ka kong Khongwir ka la iathuh ba ka CTTC ka dei ka shlem jong ka KJP Assembly kaba la sdang da ki Mishoneri jong ka Welsh Mission ha u snem 1842 lyngba ka jingmait phang bad ka jingprat lynti jong u Thomas Jones -I uba la wan iuhkjat ha Sohra ha ka 22 tarik u jylliew, 1841.
Ka la iathuh ba ka jingsdang ban seng ia katei ka jaka hikai ka dei hadien ba la nangroi ki skul bad nangbun ki khynnah skul ha kane ka ri Lum Khasi -Jaintia hadien ka jingsdang ki sahep ban seng ia lai tylli ki skul kata ha Mawsmai,Mawmluh bad ha Nongsawlia, kumta ka la ong ba ki sahep ki la i donkam ban thaw noh sa ia ka jaka pyntbit ia ki nonghikai ba kin ai ka jinghikai kaba paka ia ki khynnah skul.
Kumta ka la ong ba la plie noh ia ka Normal Training School ia ki nonghikai bad ha kaba sdang ki la don katto katne ngut ki nonghikai kiba shah hikai bad kitei ki pyntbit ialade ha katei ka jaka bad la ju phah ruh ba kin leit ai jinghikai ha kajuh ka por ryngkat bad ka shah pyntbit artad hangtei.
Ha u snem 1864 ka la ong ba ka sorkar Assam ha katei ka por ka la sngew donkam ban phah pyntbit ia ki nonghikai skul sorkar bad ka la pan jaka ban bsuh lang ia ki nonghikai sorkar ruh hangtei bad la ai jaka da ka KJP.
U Principal ba nyngkong eh jong katei ka jaka hikai u dei u Rev.
E.
W Thomas ( shuwa jong u ki dei ki Superintendent).
Hadien jong u la wan ban shimti ia ka kam Principal da u Tbn.
W.
Knight Sohlang uba dei ruh uba nyngkong eh na ki trai ri ban long kum u Principal ha katei ka jaka pule-u la shimti ha u snem 1953 bad hadien jong u la wan sa ka kong Almora Lyngdoh ha u snem 1999 bad ha u snem 2012 ka la shimti noh sa ka kong M.
B Khongwir kaba dang bteng ia katei ka kam haduh mynta ruh.
Ka kong Khongwir ka la iathuh ba kumba ka long mynta katei ka jaka hikai ka don 6 ngut ki nonghikai, 6 ngut ki nongtrei ( bym dei nonghikai) bad ma ka-ka Principal bad ki don 100 ngut ki nonghikai ba dang sha pyntbit mynta.
Ka la iathuh ruh ba ka iatei ka jingthmu ban rakhe la lah ban leh ryngkat ka jingiasnohkti lang ki nonghikai kiba la dep shah pyntbit ha katei ka jaka.
Ha katei ka jingiakren bad ki nongthohkhubor la donlang u Rev.
R Bareh u dkhot ka Managing Committee, u Pa’iem Kynsai.
N Syiem u nonghikai ba la dep shah pyntbit ha katei ka jaka (uba dei ruh mynta u Syiem ka Hima Bhowal) bad u bah S.
Khongsngi.
U Pa’iem Kynsai u la ong ba la pyrshang ban lum ban lang ia baroh ki nonghikai ba la dep shah pyntbit ha CTTC ban pyrkhat kumno ban ia snohkti lang ban pyntyllun ia ki kam kiba ia dei bad ka rakhe 150 snem bad kumno ba nwad lad ban ioh jingiarap pisa.
U la iathuh ba la don ka jingialang kaba ki la lah ban jied ia ki nongkitkam jong katei ka kynhun ne ki Alumni bad ha ka 22 tarik ïaiong kan don ka jingialang jong ki ha Dinam Hall ha ka por 11 baje mynstep bad la kyrpad ia baroh ki nonghikai ba la lait na CTTC ban ia poi lang ban pyrkhat ia katei ka kam naba ka jinglut ka long kaba la heh kaba la antad ba kan poi kumba T.
20 lak eiei.
Nongpoh, 18 Iaiong:Hadien ka jingjurip kaba la long mynta ka sngi bad lap ruh ba ka VNR Infrastructure Ltd, ka la shu pyntrei khlem da ioh jingbit na ka Khasi Hills Autonomous District Council (KHADC) ban pyntrei ia ka Steshon Rel kaba don ha shnong Ronghona; na ka liang ka Khasi Student Union, ka la rai ban buh beit ia ka jingpyrshah ba halor kane ka jingpyntrei ia ka lynti Rel ha Ri Bhoi.
Haba kren sha ki nongthohkhubor, na ka liang u samla Ferdynald Kharkamni, President ka KSU, North Khasi Hills District, u la ong ba ka KSU hi kan iai buh beit ia ka jingpyrshah halor ka lynti rel sha Ri Bhoi, katba ka sorkar kam pat pyntreikam ia ki kyndon ain kiban the pyrkhing halor ka rung ka mih ki mynder.
“Kumba ngi lap ha kane ka jingjurip, la shem ka sorkar kam pyntreikam satia ia kata ka Interstate Migration Workmen Act, namar kaei kaba ngi lap ka long ba ki briew nabar ki ioh ban wanrung laitluid ban wantrei sha kane ka jylla wat haba kim don ia ki kot ki sla, katba ka sorkar kam pyntreikam ia ki ain ba ka la dep shna ban teh pyrkhing ia ki bar jylla" la bynrap u samla F.
Kharkamni.
Ka seng ka dap ruh da ka jinglyngoh kaba khraw ban tip ba ka sorkar jylla, kam shem la suidniew ia ka District Council, namar ia kane la sakhi ruh hadien ba la pyntrei ia kane ka Steshon Rel, khlem da kynjoh ktien wat ia ka District Council kaba dei ruh kaba peit halor ki kam khyndew kam shyiap, u la bynrap.
Nongpoh, 18 Iaiong:Hadien ka jingjurip kaba la long mynta ka sngi bad lap ruh ba ka VNR Infrastructure Ltd, ka la shu pyntrei khlem da ioh jingbit na ka Khasi Hills Autonomous District Council (KHADC) ban pyntrei ia ka Steshon Rel kaba don ha shnong Ronghona; na ka liang ka Khasi Student Union, ka la rai ban buh beit ia ka jingpyrshah ba halor kane ka jingpyntrei ia ka lynti Rel ha Ri Bhoi.
Haba kren sha ki nongthohkhubor, na ka liang u samla Ferdynald Kharkamni, President ka KSU, North Khasi Hills District, u la ong ba ka KSU hi kan iai buh beit ia ka jingpyrshah halor ka lynti rel sha Ri Bhoi, katba ka sorkar kam pat pyntreikam ia ki kyndon ain kiban the pyrkhing halor ka rung ka mih ki mynder.
“Kumba ngi lap ha kane ka jingjurip, la shem ka sorkar kam pyntreikam satia ia kata ka Interstate Migration Workmen Act, namar kaei kaba ngi lap ka long ba ki briew nabar ki ioh ban wanrung laitluid ban wantrei sha kane ka jylla wat haba kim don ia ki kot ki sla, katba ka sorkar kam pyntreikam ia ki ain ba ka la dep shna ban teh pyrkhing ia ki bar jylla" la bynrap u samla F.
Kharkamni.
Ka seng ka dap ruh da ka jinglyngoh kaba khraw ban tip ba ka sorkar jylla, kam shem la suidniew ia ka District Council, namar ia kane la sakhi ruh hadien ba la pyntrei ia kane ka Steshon Rel, khlem da kynjoh ktien wat ia ka District Council kaba dei ruh kaba peit halor ki kam khyndew kam shyiap, u la bynrap.
Jowai, 18 Iaiong:Ka Bor Shnong Nongbareh Rim jong ka thain Amlarem Sub-Division ka la kyntait war ia ka jingkynnoh ka kynhun hapoh ka jingialam u ma Starlight Talang kaba la mih ruh ha ki katto katne ki lad pathai khubor ba ka don ka jingshah beh bad tait shnong bad ka jingpynduh ruh ia ka hok jong ki 66 tylli ki longing kiba ialeh pyrshah ia ka bor shnong.
“La pharep ia ngi, da katei ka kynhun ba ngi la rai ban pynduh khaw rashon, lum jingtep, lum thangbriew bad kumjuh ruh ban trei bylla 100 sngi tang namar ba ki katto katne ki nongialam katei ka kynhun u ma Talang ka kwah ban kamai spah na ka kam sam Rashon bad kane ka kynrum kynram ka la jia la shisnem mynta" ong ka khubor.
Ka la sdang hadien ba ka la don ka jingbym ioh sam khaw rashon da kawei ka longing kaba kwah ia katei ka kam treimon sngewbha.
Hadien ba katei ka longing kam shym la ioh ia katei ka kam sam reshon ka la mih ka kynrum kynram haduh ba kane ka kynrum kynram ka la poi sha ophis jongka Amlarem Sub-Disvision.
Na ka liang ka tnad Supply jong ka Amlarem Sub-Division ka la shim ruh ia ka rai ba baroh 120 iing ki nongioh bynta khaw rashon ki dei ban wan shim beit na ka RM Mukhim, kaba dei ka nongdie lang ha Amlarem.
Kane ka la iaid shisnem bad ki don ruh ki longing ki bym lah ban wan shim hi,hynrei ki la jied ia la u briew jong ki ban leit shim bad ban sam pat ia ki ha shnong.
Halor kane ka kynrum kynram na ka liang ka dorbar Shnong ka la trei shitom ban pynbeit na ka por sha ka por, la ong u Secretary Shnong haba pynshai sha ka kynhun tohkit kiba la hiar mynta ka sngi sha katei ka shnong.
Katei ka kynhun tohkit ka kynthup ia ka Magistor, kong A Kharpuri, u bah Mairom, SDPO, Amlarem bad u BDO ka Amlarem u ma B Sungoh.
Na ka liang kitei ki nongtohkit kin sa phah ia ka kaiphod sha ka SDO, SP bad DC ka West Jaintia Hill.
“Ngi la shimkhia bha ia kane ka jingkynnoh bad ngi la maham ruh ia ka bor shnong lada ka don kum katei ka jingthmu ban tait shnong ia ki nongsong shnong bad lada katei ka jingkynnoh ka long kaba shisha ngin kem ia ki hapoh ki kyndon ain khnang ba kin ioh ia ka jingpynsaja katkum ki kam ba ki leh", la ong u SDPO ka Amlarem Sub-Division.
Shillong, 18 ïaiong:U bah Pynshngaiñ N Syiem, CEM ka KHADC u la kob ba da lei lei ruh yn ym lah ban pynkhyllem ia ka Executive Committee ba mynta kaba u ialam ma u bad u la ong ba haduh mynta ka skhem.
“Na ka 29 ngut ki MDC ngi donkam tang 15 ngut ban pyni ia ka jingbun paid jong ngi, ka District Council kam long kum ka Assembly haba donkam ban pynkhyllem EC hap ban pynkhyllem ha ing dorbar lyngba ka No-Confidence Motion, ka dorbar ka ban sa wan kan dei ha u jylliew kaba mut ba ha u iaiong bad u jymmang da ngi don tang 10 ngut ruh ym don ba lah leh eiei" ong u ba Pynshngaiñ haba ia kren bad ki nongthohkhubor.
U la ong ba ka jingleh ka UDP da kaba weng noh ialade na ka PDF ka paw shai ba ka dei ka jingkwah ban wanrah da ka synshar Administrator ha KHADC, “Ka lynti sha ka synshar Administrator ka jngai palat ban ia kren, kam don kano kano ka jingeh ha ka nombar hangtei, ka ia pher bah na ka Assembly" u la ong biang.
U CEM u la pynpaw ruh ba ki MDC ka UDP haduh mynta ki dang don ka jingshaniah ha u bad kum u khlieh jong ka Council da lei lei ruh un ym pynhap shuki iano iano ruh , “Ngan ym pynhap shuki iano iano ruh, ka shong ha ka jingstad jong ki, nga dei ma nga ba khot ia ki ban ia treilang nga ieh ruh ha ka jingstad jong ki".
Haba la kylli hato la ki don ne-em ki MDC UDP kiba pynpaw ha u, ba kin don ryngkat bad u wat la ka Party CEC ka la shim ia katei ka rai,u la ong ba kham mynshuwa ka la don ka jingiakren bad ki, hynrei ha katei ka jingiakren ki la ia pher jingmut lypa ha kaba don kiba ong ba kin ap ia ka rai ka CEC bad don pat kiba ong ba kin ieng ha ka nongrim lajong.
Haba pynpaw shuh shuh ia ka jingsngew skhem ba kin don ki MDC ka UDP ki ban kyrshan ia u, u la ong ba ka aiñ kyntiap seng kam treikam ha KHADC bad ka hukum ka CEC ruh ka lah ban ym treikam mynta ka kynti, “Ka 10th Schedule kam lah ban treikam hapoh KHADC, ka aiñ ar maloi ne ka Article 191 ruh kam lah, mano ban tip ioh ba ka hukum ka CEC ruh kam lah ban treikam hangtei" ong u bah Pynshngaiñ bad ka phuh samrkhie ban pyni ia ka jinglong skhem jong u.
Na ki jingkren jong u la sngewthuh ba kin don katt okatne ngut ki MDC ka UDP ki ban phet seng noh shen ha kine ki sngi ban pyni ia ka jingbitar ia ka rai ka CEC, “Ha kine ki sngi phin sa iohi mano ban risaiñ na kano ka Party bad sha kano ka Party kin leit ia soh" u la ong biang.
Haba kylli pat shaphang ka People’s Democratic Front ( PDF) ka seng saiñpyrthei ba thymmai kaba la pur ki khubor ba ka dei ka seng jong u-u bah Pynshngaiñ u la ong “Iaishah haduh u naitung, phin sa iohi ia kiei kiei".
Nongstoiñ, 18 Iaiong:Hadien ka jingia klumar kaba la mih hynnin ka sngi, ha ka thain Shallang, ha kaba ki pulit SF-10 kiba don kumba lai ngut ei ei ki la leit ban pynkulmar shnong, kumta U Rupang mynta ka sngi, ula leit ban tohkit bniah halor katei ka jing huri hura bad ban tip ia ka jingshisha.
Na ka jinglap u nongthoh khubor, la iathuh ba kitei ki pulit, ki dei kiba la shong shit khawiang bad ki la leit ban pynklumar shnong bad dawa pisa jubor, na ki katto katne ki nongshong dukan, ha kaba ki la pynap suloi bad byrngem siat pyniap ha ryngkat ka jingpynpait pynpra ia ki tiar ki tar ha ki dukan.
U nongthoh khubor, u la ia iohlad ruh ban kynduh bad ban iakren markhmat bad ki saw ngut ki nongshong dukan ha Iew Shallang kiba dei ki bar Jylla kynthup ruh ia ki ar ngut ki kynthei kiba la ngat ha ka jingshah pynjot ia ki mar ki mata bad shah pynap suloi ruh na ka khlieh ha kaba kila phla ruh ba katei ka jingkynnoh pyrshah ia kitei ki pulit SF-10 kiba khlem phong uniphom ka long kaba shisha.
U wei na ki bar Jylla u ba shong dukan ha katei ka Iew, uba la tip kum u Nisar Ohmod 28 snem, haba iakren bad u nongthoh khubor u la ong ba ki la don lai ngut kiba la kam ba ki dei ki pulit kiba khlem phong uniphom, ki la rung ha ka dukan jong u bad ki la dawa pisa ruh na u, kumba 10 hajar tynga bad haba u tei u bar Jylla u la ong ba um don pisa kitei ki pulit ki la byrngem ban siat da ka suloi lada um ai ia ka pisa bad ha ka jingtieng u tei u bar Jylla u la ai noh tang 5 hajar bad bad hadien ba ki la ioh ia katei ka pisa kila mih noh na ka dukan jong u khlem pynpait ne pynpra ia ki tar ki tar.
Shuh shuh hadien nangtei kitei ki pulit kila leit biang sa sha kawei ka dukan die tiar kali jong u Suresh Kumar Mena bad mar iapoi ha katei ka dukan kila kyndang da ka suloi bad pynap beit na khlieh kong u tei u bar Jylla bad katkum ka jongiathuh jong u Suresh la ong ba da ka jingtieng u la phet krad noh na dukan bad hadien ba u la ioh lad ban phet u la peit na jngai bad iohi ba kila khang ia ka dukan jong u bad kham hadien katto katne por ki la plie biang ia ka dukan jong u ha kaba ki la sei bad rong tuh ia ki mobil katba ia ki coolan pat kila shim ban theh kai ha madan.
Shuh shuh u la iathuh ruh ba kitei ki lai ngut ki pulit ki la wan da ka kali Maruti 800 private rongsaw bad ha kaba ki la leit rung sa sha ki ar tylli ki dukan ba shong ki kynthei bar Jylla bad na ka liang jong kawei na ki kynthei haba iakren bad u ne u Nongthoh ka la ong “Ki la wan ha dukan jong nga ban thep top up (Recharge) ba 97 tyngka ha kaba ki la siew ruh 100 tyngka ka bai phah thep top up bad nga ruh nga la shim ia ka pisa bad hadien pat ki la kynhiet pynban bad sei ia ka suloi ban pynap na ka khlieh jong nga da kaba ki la ong ma pha Nepali pha wan leh heh shane bad u wei na ki u la sei ia ka suloi bad pynpait ruh ia ka iit ha ka dukan jong nga".
Haba u nongthoh khubor u la kylli ba halor kano ka nongrim ba kitei ki pulit kila wan dawa pisa bad pynjot ia ki dukan ki jong ki na ka liang jong kitei ki bar Jylla, ki la pynpaw da kaba ong ba kim shymla tip na kaei ka daw bad kim nud hi ruh ban kylli, namar ba kila shah pynap da ka suloi bad ki la kyiuh thot thot ba ioh kitei ki pulit kin siat shisha ia ki bad haba pyrshang ban kylli ba ha kaba kum katei ka por ki la pyntip ne em sha ki pulit ba dei peit ha Shallang Police Station, na ka liang jong kitei ki bar Jylla, ki la jubab da kaba ong ba hadien katei ka jingjia kiba bun ki paidbah ki la sakhi bad kila pyntip ruh sha ki pulit ka Shallang Police Station hynrei ki pulit kiba la wan ruh ki shu wan tang ban peit kai ia ka jingleh riew khlaw kitei ki lai ngut ki pulit khlem uniphom.
Hadien ba ki paidbah ka thain Shallang, ki la iohi ia katei ka jingbym patiaw ki pulit Shallang kiba la Shu wan ban peit Kai ia katei ka jingjia ki paidbah kila bitar lep bad puk kila ia mih paidbah ban beh kthong ia kitei ki lai ngut ki pulit hynrei kim shymla lap dien shuh namar ba kila ioh phet sha kawei na ki jaka jong ka shnong Dasar kaba don ha ka thain Shallang, bad hadien katei ki paidbah kila khang kut syndon ia ka surok bah Shallang da kaba wiang ding ia ki taiar kali ha pdeng jong ka surok ha Iew Shallang.
Na ka liang jong ki Rangbah Shnong ka thain Shallang, u Odin D Sangma ha ryngkat ka jingiadon lang ruh u secretary lem bad u Assistant Secreterey, ki la leit ban ujor da ka ehajar pyrshah ia kitei ki lai ngut ki pulit kiba la don kti ban pynklumar shnong bad dawa pisa na ki paidbah ha thanad Shallang.
Shillong, 18 Iaiong:Ka BJP Meghalaya ka la byrngem ban leit ujor noh sha u Superintendent of Police (SP) ka East Khasi Hills, pyrshah ia ki briew kiba pynher khubor ba ka BJP ka long pyrshah ia ki Khristan bad ka seng shitniam ba la saphred ha ki lad pathai khubor Social media.
Haba kren mynta ka sngi, u President ka BJP u Bah Shibun Lyngdoh bad u Vice President u Bah JA Lyngdoh uba long ruh u nongaitktien ka BJP, ki kyntait ia ka khubor ba ka BJP ka long pyrshah ia ki Khristan bad ki la kam ba ka dei ka khubor tang ban pynthohbria ia ka BJP kaba la kiew stad ha kane ka jylla bad ha kane ka ri.
“Ngin pynkhreh ban ujor noh da ka ejahar ha u SP ka East Khasi Hills pyrshah ia kito kiba pynher khubor hamsaia ruma ba ka BJP ka pyrshah bad thombor ia ki Khristan", la ong u Bah JA Lyngdoh.
U la ong ba ki jingmih khubor ha ki social media ba la saphred da ki riew shim kabu, ka long beit ban pynthohbria ia ka BJP wat ha ka jingshisha, kam long kumta.
U Bah JA Lyngdoh uba long u chairman jong ka Catholic Association, u la ong, “Ngi kyrpad ia ki paidbah ban ailad ia ka BJP ha kane ka kynti ban wan ha u 2018 ba kan pynshisha".
Haba kyntait ia ka jingkynnoh pyrshah ia ka BJP ba ka shitniam, u Bah JA Lyngdoh u la ong, “Ka BJP ka ngeit ha ka jinglaitluid jong baroh ki jait niam.
Ka jingpyrta ka BJP ka long Sabh ka Sath sabka vikas kaba mut, ka roi ka par ia baroh khlem niew shiliang.
Ha kawei ka liang, u Bah Shibun Lyngdoh u la pynbna ba ka party na khlieh, ka la bate kam thymmai ia ki nongkitkam ka party ha kane ka jylla.
Ha kane ka jingbate kam thymmai, ia ka kam President dang bat hi u Bah Shibun Lyngdoh, katba ia ka general secretary kaba bat da u Bah David Kharsati la bujli noh da u Bah Bashai Khongwir bad u Parmod Koch.
U Bah David Kharsati la pynkiew kyrdan kum u Vice President lem bad u Edmund K Sangma, nalor u Bah JA Lyngdoh, Smti Sumitra Banerjee, Ernest Mawrie, Rikman G Momin.
Ia ka kam Treasurer la ioh da u Sarwan Jhunjhunwala.
Ia ka kam president ka BJYM dang bat hi u Bah Egenstar Kurkalang, katba ia ka BJP Mahila la pynskhem ia ka Kong Pelcy Snaitang kum ka President.
Ha kajuh ka por, ki nongialam ka party kynthup u National Secretary u Ram Madhav, u nongpeit ia ka Meghalaya u Nalin Kohli bad u myntri na sorkar Assam u Himan Biswa Sarma kin wan ban ai jingkren ia ki nongkitkam thymmai ka seng ha ka 21 tarik ha ka nongbah bad ban pynkhreh ia ka elekshon ha kane ka jylla.
Shillong, 18 ïaiong:U Chief Executive Member ka KHADC u bah Pynshngaiñ N Syiem u la ong ba ka UDP ka la rai ban weng noh ialade na ka People’s Democratic Forum (PDF) da kaba shu ai daw ia ki jingkynnoh bamsap hynrei ha ka jingshisha ka dei ba ka tieng ia ka elekshon 2018, namar ba mynta hapoh katei ka kynhun ki don ki MDC kiba khlaiñ bha kiba la pynkhreh ia ka elekshon 2018 bad kitei kin hap ban ia tyngkhuh bad ki nongialam ba hakhmat ka UDP.
“Kam dei kaei kaei ruh hynrei ka dei ka jingpyrkhat politik bad ba ki tieng ioh ba lada dang ia donlang hapoh ka PDF kan pyntlot ia ki ha u 2018, balei ka UDP ka sei ia ki daw khlem nongrim ka la dei ban shu kren shai beit ban ong ba ioh ngi ia tyngkhuh ha u 2018 ym ban ai daw da kumwei pat" ong u bah Pynshngaiñ haba kren sha ki nong thohkhubor ha ophis jong u kaba don ha Nongrim Hills.
U la ong ba ka jingweng noh ka UDP na ka PDF kam dei ka jingkwah jong ki MDC katei ka seng, hynrei ka dei ka jingkwah jong ki katto katne ngut ki nongialam kiba tieng ia ki MDC ba mynta bad kiba hap ban ia tyngkhuh bad ki ha ka elekshon 2018, “Phi iohi hi ki don ki MDC kiba khlaiñ (Main Guys) ki ban ia khun ia u 2018, dei na kane ka daw imat u bah Bindo u la tieng lypa ia u bah Antonio , Jemino ia u bah Latiplang bad u bah Reming ia u bah Banteidor (Paidang)" ong biang u bah Pynshngaiñ.
Lah ban kdew ba u bah Bindo M Lanong MLA/MDC barim u dei u nongialam ba hakhmat ka UDP na East Shillong konstitwensi ( Laitumkhrah-Malki) bad u kyrtong uba la shah rem noh ha u 2013 ha ka MLA elekshon katba u ban Neil Antonio War pat u dei u MDC ka seng Congress uba ia soh sha ka seng BJP, u Dr.
Jemino Mawthoh MLA ka UDP na Nongthymmai konstitwensi katba u bahLatiplang Kharkongor pat u dei u MDC shimet na katei ka konstitwensi bad u bah Remington Pyngrope pat u dei u MLA ka UDP na Mawkynrew konstitwensi katba u bah Banteidor Lyngdoh pat u dei u MDC shimet na katei ka konstitwensi uba la phet noh na ka seng Congress.
Shuh shuh u bah Pynshngaiñ u la ther tyngeh ia ki nongialam ka UDP, da kaba ong ba ki klet ialade, ki don ha ka kyrdan aiu, hynrei ki lapmiet ban tuklar pynban ia ka kam ha KHADC kaba long pyrshah ia ka mon ki MDC jong ki.
“Ka dei ka jinglehraiñ ba kat katei ka seng riewlum kaba heh tam ha ka jylla ka dang leh ia kine kiei kiei, kaei phin kyrmen na kiba kum kitei ki nongialam.
U bah Bindo , Jemino kin ia leh elekshon MDC 2019 ne elekshon MLA 2018, ki la pynhiar kyrdan ialade-ki MDC jong ki ki sngewthuh shai ba kam don kano kano ka bamsap bad lada ka don nga tharai dei ki MDC shuwa ki ban weng ialade, kane ka pyni ba kitei ki nongialam ka UDP kim kot bor ban long ki nongialam" u la ong.
Halor ki jingkynnoh bamsap u la ong ba la leh ia kaba donkam baroh naduh ka ejahar sha Lumdiengjri PS pyrshah ia u Secretary barim, ki komiti tohkit la thaw ar tylli kata ka tohkit Majistor bad ka House Committee bad nalor nangta u la ong ba la rai da ka ing dorbar ban aiti ha ka Executive Committee ba kan wanrah biang ha ka dorbar ban wan.
U la ong ruh ba kam shym la paw eiei ka kyrteng jong u ba katno u la bamsap ha katei ka ripod.
“Kam shongnia ban shu kynnoh ia u briew khlem nongrim bad khlem ki jingshisha, hynrei ngam kwah ban leh khluit bad lada donkam lah ruh ban poi sha ka mukotduma bai mynraiñkhmat" u la ong.
Nongpoh, 18 Iaiong:Ka jingthmu jong ka sorkar jylla ban pyndep kloi noh ia ka lynti Rel kaba la pyniasoh na Tetalia sha Byrnihat, Ri Bhoi District, ym lah shuh ban batai shaei kan poi bad halor kane la sakhi ruh hadien ba mynta ka sngi ki briew na ka Khasi Hills District Autonomous Council (KHADC), ha ryngkat ki nongialam ka Khasi Student Union, ki la hiar ban jurip bad pynsa-ngeh syndon noh ia katei ka jingpyntrei kaba dang iaid shaid shaid ha shnong Ronghona, Byrnihat.
Ka daw kaba la pynlong ia ki briew na ka KHADC, ia kaba la ialam da u Bah Hadrian Lyng-doh, EM ka KHADC bad ia ka KSU, ia kaba la ialam nongialam ba hakhmat ka KSU ba kynthup ia u samla Ferdynald Khar-kamni, President ka KSU, NKHD lem bad nongialam ka KSU, Sengkmie ban pynsangeh ia katei ka jingpyntrei, ka dei namar ba hadien ba ki la lap ba katei ka Kompany kaba pyntrei ia katei ka Steshon Rel, kam pat ioh jingbit ne NOC na ka KHADC bad ka jingpyntrei da ki briew ki bym biang satia ia ki kot ki sla.
Hadien kane ka jingjurip, u Bah Hadrian Lyngdoh, u la ong ba kat haduh mynta, ka KHADC hi kam pat tip ne ai kano kano ka jingbit ne NOC ia ka VNR Infrastructure Ltd, kaba dei ka Kompani na Hyderabad bad kaba pyntrei ia katei ka Steshon Rel, ba kan pyniaid beit ia ki jingpyntrei jong ka.
“Nga kyndit ban iohi ba kane ka jingpyntrei ia ka Steshon Rel ka la iaid haduh katne, wat haba kim pat ioh kano kano ka NOC ne jingbit na ka KHADC, hynrei ka jingpyntrei pat ka la iaid shaid shaid, ha ka jingshisha ki la dei ban pyntip lane kynjoh ktien sha ka KHADC" ong u Bah Hadrian Lyngdoh.
Kumta hadien kane ka jingjurip bad hadien ba ngi la lap ba kim shem pat ioh jingbit halor ka jingpyntrei ia ka Steshon Rel bad pyntrei ruh da ki bar jylla ki bym lah ban pyni ia ki kot ki sla, ngim banse ban pynsangeh noh ia kane ka jingpyntrei ia kane ka Steshon Rel, tad haduh ban da ioh ban iakren bad pynbeit bha, u la bynrap.
Haba ki nongthohkhubor, ki la pyrshang ban wad jingtip halor kane ka jingpyntrei ia katei ka Steshon Rel, la ioh ban iakren bad u Niral Nath, uba long kum u nongpeit ia kane ka jingpyntrei bad katkum ka jingiathuh jong u la ong ba ia kane ka jingpyntrei ia kane ka kam la aibor da u Alok Singha, Project Director jong ka VRN Infrastructure Ltd.
U la iathuh ruh, ba kane ka jingtrei ka la iaid mynta la 3 bnai tam ei ei, namar la sdang u Bnai Nohprah jong u snem ba ladep bad kumba ka long mynta ki don haduh kumba 40 ne 50 ngut ei ei ki nongtrei.
Hynrei haba kylli pat shaphang ki kot ki sla, u tei u Supervisor u la iathuh ba baroh ki kot ki sla ba donkam kim don, namar baroh la buh ha ka Head Office.
Shillong,19 ïaiong:Ka KHADC kam shym la lah ban shim ia kano kano ka rai ha ka jingialang jong ka kaba la long mynta ka sngi bad ka CCIB.
Ha katei ka jingialang na ka KHADC la don u CEM u bah Pynshngaiñ N Syiem, u EM bah Hadrian Lyngdoh bad ka EM ba peit ia ka tnad khlaw ka kong Gracemary Kharpuri katba na ka CCIB pat la don u Chairman u bah Kmen Myrchiang, bah Joe Marweiñ, ki nongialam ka KSU, FKJGP, HNYF ryngkat ki sordar na ki shnong khappud bad ki trai jaka.
Haba ia kren bad ki nongthohkhubor u CEM ka KHADC u bah Pynshngaiñ N Syiem u la ong ba ym shym la lah ban shim rai mynta ka sngi namar ka jingbym poi lut ki sordar bad ka daw ka dei naba ka la don ka jingsngewthuh bakla ha ka rukom phah jingtip.
U la ong ba ha ka jingshisha ka jingthmu jong ka jingialang ka long ban khot ia ki sordar bad ki trai khyndew naduh na Elaka Nongjri shaduh sha Raid Mukertila hynrei kiba poi jingialang pat ki dei tang na Raid Mawshun shaduh sha Raid Mukertila.
U CEM u la ong ba la shim noh ia ka rai ban rah biang ia ka jingialang sha ka 5 tarik u jymmang, 2017.
U la pyntip sha baroh ki sordar naduh Nongjri shaduh Raid Mukertila ba ki dei ban ia poi khnang ha katei ka sngi naba ka dei ka jingialang ban shim ia ka rai ba khadduh ba yn shah ne ym shah ban ker sainar shiah bad u la pyntip ruh sha baroh kitei ki sordar ba ki dei ban ialam ia baroh ki trai jaka kiba hap hapoh ka jingpeit jong ki -kiba don jaka ha ka jaka ba dei ban ker sainar shiah bad lada don ki bym poi sha katei ka jingialang ( 5 tarik) yn shim beit ba ka jingbym wan jong ki ka dei ka jingmynjur lang ia ka rai.
U CEM u la ong ba ha ka jingialang mynta ka sngi ka sur kaba mih hi ka dei ban pyrshah beit ia ka jingthmu ban ker sainar shiah na ka jingjngai kaba 150 yard hynrei ym pat shym la shim pat ba katei ka dei ka rai hynrei yn ap ia ka sur kiba bun balang tad haduh ka 5 tarik u jymmang.
U la pynpaw ba ka District Council ka kwah ban kiar ia ka jingshah pynduh ei ia ki jaka ha khappud naba bun ki jaka jong ka jylla ki la duh ei wat ha khappud bad ka Assam ruh.
Lah ban kdew ba ha kine ki khyndiat sngi ba la dep ka la don ka jingpynpaw na ki trai jaka ba ki hun ia ka rai ka sorkar ban ker sainar shiah katkum ka sorbe hynrei halor kane u CEM u la ong ba katei ka jingkohnguh ki trai khyndew ka dei namar ka jingtieng ioh ba lada kim kohnguh ruh lehse ka sorkar kan sa knieh da ka bor bad kin shu duh ei noh bad dei na katei ka daw u la ong ba ki hun ban ioh jingsiew katba kaba ioh ban ia kaba shu duh ei khlem jingmyntoi.
U Chairman ka CCIB u bah Kmen Myrchiang u la ong ba katkum ka aiñ shim jaka ka sorkar ka dei ban ioh jingbit lane NOC shuwa na ka District Council hynrei haduh mynta tang ka NOC ruh kam pat pan.
U la pynpaw ba ka CCIB ka kwah ba haba ka sorkar ka kwah ban ioh ia ka sur ki paidbah ka dei ban leit hashen ban pynlong jingialang paidbah ym ban shu khot ia ki hapoh ophis bad u la ong ruh ba haba don kum katei ka jingialang kaba tang hapoh ophis ruh ka sorkar kam ju khot ia ki briew kiba don jaka hapoh ka 150 yard hynrei la khot tang ia kito kiba don hapoh ka 11mitar ki ban sa ioh pisa bai lutksan.
U la iathuh ruh ba ka jingsiew bai lutksan ka sorkar kan long beit thik tang ia kito ki trai jaka kiba don hapoh ka 11 mitar ym ia kiba don hapoh ka 150 yard.
Katkum ka jingkwah ka CCIB ka long ba ka sorkar ka dei ban ker sainar shiah naduh na Zero Point khnang ba katei ka 150 yard kan ym duh ei.
Shillong, 19 Iaiong:Ka RBYF Western Zone, ka lah ioh jingtip ba ki kor tylliat maw bad ki par maw kiba don sha ki thain khappud hapoh ka Hima Jirang, naduh Ampansemqura shaduh Gunapati kiba don palat 50 tylli eiei kim don ia ki kot ki sla kiba biang bad la shu pyniaid benami da ki dkhar ha ka kyrteng ki Khasi.
Katkum ka jingjurip ka seng ka la lap tang 5 ne 6 tylli kiba don ia ki kot ki sla ba biang, bad wat ka Environmental clearance na ka SSIA ruh kim don satia hynrei kumno ki lah ban pyntrei ia ka kam.
Kaba sngewlyngngoh shuh shuh ia ka seng ka long ba wat na ka office jong u DFO Nongpoh ruh um leh eiei, imat ka lah don eiei sha lyndet hapdeng u DFO bad kitei ki kor tyllait maw ne ki par ba la shu pyntrei benami.
Halor kane ka seng ka buh ia ka jingkyrpad ia kito ki trai jong ki stone crusher bad stone quarry ba kin pynbiang noh mardor ia ki jingdonkam baroh lane sangeh noh ia ki kam benami hapoh ka dong ka thain bad ha ka ri hi baroh, lymda kumta ka seng kam banse pyni noh da ka kam ban khang noh.
“Ka NGT kaba ka la khang ban tih dewiong ha ka jylla, hato kam don hok ban tuklar ia katei ka kam tihmaw be-ain hapoh ka Hima Jirang ha khappud bad Assam," la pynkut ka kyrwoh ba la phah da u Bah A Pator President ka RBYF-WZ.
Nongstoiñ, 19 Iaiong:Ka seng sain pyrthei kaba dang shu mih thymmai ha ka Jylla kaba la tip ruh kum ka People’s Democratic Front (PDF), ka la sdang ban wan suh thied sha ki bynta jong ka West Khasi Hills District bad na ka bynta ban nang pynkhlain shuh shuh shuh ia katei ka seng, ki nongialam jong ka seng PDF sengkmie, ki la jied ruh ia ki nongkit kam ba shipor na ka bynta ka Nongstoin Konstitwensi.
Mynta ka sngi, la jied ia ki nongkitkam, ha kaba da ki spah ngut ki paidbah kiba don ka jingthmu ban ai jingkyrshan ia katei ka seng, ki la wan ban sakhi ia katei ka jingialang jied nongkitkam ba shipor na ka bynta katei ka Konstitwensi.
Ia katei ka jingialang la pyniaid da u bah Aibor L Nonglait Organising Secretary PDF West Khasi Hills ha ryngkat ka jingiadon lang u bah Ivanlumlang Marbaniang President ka PDF sengkmie, u bah Auspicious L Mawphlang Secretary ka PDF sengkmie bad kiwei kiwei.
Hadien ba katei ka jingialang, ka la iatai sani bha halor ka jingjied ia ki nongkitkam hapoh ka Nongstoin Konstitwensi, da kawei ka jingmut ki la shim ia ka rai ban jied shwa ia ki nongkitkam ba shipor, namar ba ka seng mynta ka dang don ha pdeng kiba bun ki kam ban pynbit pynbiang bad hadien ba ki paidbah ki la ia mynjur ia katei ka rai la pynlong pat sa ia ka jingtyrwa ia ki nongkitkam ba shipor.
Ia ka kam President la jied ia u bah HS Marngar, lai ngut ki Secretary ba kynthup ia u bah S.
Kharrit, u bah B.
Sun bad u bah HF Marngar, katba ia ka kam General Secretary la jied ia u bah S.
Thabah, Finance Secretary la jied ia u bah Sret Lyngkhoi bad kumjuh ia ki lai ngut ki Joint secretary ba kynthup ia u bah C.
Kharbani, bah Blin Thongni bad u bah Dmik Lyngdoh.
Shillong, 19 Iaiong:Ka seng ki nonghikai JACATAM ka la rai ban sangeh shwa ban pynlong ia ka jingiakhih, kaba la thmu ban leh lashai namar ba ki la sngew jan ban ioh noh ia ka jingpynkiew tulop kaba 100 percent.
Kane ka rai jong ka JACATAM ban sangeh iakhih shwa, ka long hadien ba ki la iakynduh hynnin ka sngi ia u Commissioner Secretary ka tnad pule puthi u Bah Donald P Wahlang uba la pyntip ha ki nonghikai ba u la dep wan iakynduh bad ki ophisar ka Human Resources Development (HDR) ha Delhi bad ruh la iakren bad u Myntri Rangbah ka jylla u Dr Mukul Sangma mynshi sngi halor ka jingpynkiew tulop 100 percent ia ki nonghikai adhoc.
Ka JACATAM ka la iakynduh ruh ia ka Kong R V Suchiang kaba dei ka cabinet secretaty ba peit ia ka Finance ba kan pynsted ia ki kam.
Ka seng kan leit iakynduh ruh ia u Myntri Rangbah lane ia ka myntri tnad pule puthi ha kine ki sngi.
Lada ka sorkar kam jubab kloi, ka JACATAM kam banse ban sdang biang ia ka jingiakhih.
Nongpoh, 24 Jymmang: Da kaba sngew khia halor ka jinglip khah khah jong ka bording ilektrik ha ka Dirtrik hi baroh kawei bad ka jingbym pynpoi tikna ia ki Bill Light sha ki katto katne ki jaka, mynta ka sngi ki nongialam jong ki saw tylli ki sengbhalang ka thain Ri Bhoi, ki la leit syndon ban iakynduh ia u Bah E.
L Chalam, Chief Executive Officers ka MPDCL, Western Circle, ha Umiam Ri Bhoi District.
Ha kane ka jingleit ban iakynduh ia u Bah E.
L Chalam, ki nongialam ba hakhmat jong ki sengbhalang ba kynthup ia ka Ri Bhoi Student Union (RBSU), Ri Bhoi People United Organization (RBPUO), Ri Bhoi People Movement (RBPM) bad ka Federation of Ri Bhoi People (FRBP), ki la ioh ban pynsngew ha u ia ki jingeh kaba ki nongshong shnong ka Them Ri Bhoi, ki ju iakynduh na ka por sha ka por na ka jingthud bad ka jinglip ba khah khah jong ka bording ilektrik.
Ha kane ka sngi kitei ki nongialam seng ki la dawa ruh na u Bah E.
L Chalam, ba un shimkhia halor jong kane ka jingeh bad ka jingsohsat kaba la iakynduh da ki paidbah jong ka them Ri Bhoi, na ka jinglip ba khah khah jong ka bording ilektrik, ha kajuh ka por ki la dawa ruh ban shimkhia ha kaban pynpoi tikna ia ki Bill Light manla u Bnai.
Na ka liang jong u Bah Chalam, kum u heh ka MPDCL, Western Circle ha Ri Bhoi, la kular ban pynbiang ia ka bording bad kumjuh na ka bynta ban pynpoi tikna ia ka Bill Light, kumba la wan ujor da kitei ki kynhun sengbhalang, hynrei khyndiat u la pyni ruh ia ki daw bad nongrim kaba wanrah ia ka jingthud ha ka bording ilektrik, u la pynpaw ruh ia ka jingthmu jong ka MPDCL na ka bynta ban pynbiang ia ka bording sha baroh ki jaka ha ka distrikHadien ba la dep ka jingiakynduh ia u Bah Chalam, na ka liang ki nongialam jong kitei ki saw seng ba kynthup ia u Bah R.
Madur president ka FRBP, u Bah John Mawphniang general secretary ka RBPM, u Bah S.
Mukhim general secretary ka RBPUO lem bad ki dkhot na ka RBSU, ki la rai ruh ban shim da ki lynti ba kham tyngeh lada kane ka jingdawa pynbiang bording kam seisoh.
U Bah John Mawphniang, u la pynpaw ia ka jingsngewkhia halor kane ka jinglip ba khah khah jong ka bording ilekrik, kaba la wanrah ia ki paidbah ha ka jingeh kaba khraw khamtam ia kito kiba pyndonkam ia ka bording ilektrik bapher bapher.
Ha ka jingshisha ka Ri Bhoi District, kam dei shuh ban mad ia ka jinglip khah khah jong ka bording ilektrik, namar kum ka distrik ka don haduh ar tylli ki jaka pynmih bording, hynrei ka long pat kaei kaei kaba pynnoh mynsiem ia ki paidbah ka distrik, namar watla ka don ia kitei ki jaka pynmih bording, hynrei ki hap ban mad ia shibun ki jingpynthud ha ka liang jong ka bording ilektrik, ong u Bah John Mawphniang.
Namarkata, ngi kyntu ia ka MPDCL ba kan shimkhia na ka bynta ban pynbiang ia ka bording ilektrik ha baroh jong ka Distrik bad ha kajuh ka por ki la kyntu ruh ba kin ai ia ka jingpyntip lypa sha ki paidbah lada ki thmu ban pynlip ia ka bording, u la bynrapKum ka synjuk jong ki saw seng ba kynthup ia ka RBSU, FRBP, RBPM bad ka RBPUO ki la byrthen syndon da ka jingialang paidbah lada kane ka jinglip khah khah jong ka bording ilektrik kim sangeh.
Shillong, 24 Jymmang:Ka result jong ka Meghalaya HSSLC Examinations 2016 – (Arts Stream) bad ka SSLC Examinations 2016, yn pynmih paidbah lashai ka sngi, ha ka por 10baje mynstep, da ka Meghalaya Board of School Education (MBOSE).
Ia ki result, yn ioh ha ka   ka bynta ban mesej, ki samla pule ki lah ban phah ha ka number 56263: Meghalaya Class 10 Results – SSLC Examination 2016 SMS – MBOSE10<space>ROLL NUMBER to 56263Meghalaya Class 12 Result – HSSLC Arts Stream Examination 2016 SMS – MBOSE12A<space>ROLL NUMBER to 56263.
Nongstoin, 23 Jymmang:Ka Khasi Student’s Union (KSU) Nongstoin Circle, ka la lap ia ka jingleh thur mur ki nongtrei ka Civil Hospital Nongstoin, ha kaba iadei bad ka jingai ia ki dawai sha ki paidbah nongwan shim dawai na katei ka Hospital, ha kaba ki la ai wat ia ki dawai ki bym long shuh namar bala kut ka por.
Katei ka jinglap jong ka KSU, ka long hadien ka jingwan ujor kawei ka long kmie  kaba la leit ban shim dawai ia la u jong u khun  u ba dang 3 snem  6 bnai ka arta  na katei ka Hospital, bad hadien ba u Doctor u la thoh ia ki dawai, katei ka longkmie kala leit shim ia ki dawai na ka jaka ai dawai ha katei ka Hospital pynban ka la iohkylla ia u dawai u ba ka por la kut por, namar ka tarik  ba la pynmih ka long ha u bnai balai 2014 bad u snem ban kut pat ka long ha u bnai ba ar jong u 2016.
Kat kum katei ka jingbatai, ka pyni, ba ka dawai, ka la kut por mynta la lai bnai bad kumta ka la buh ia ka jingma kaba khraw, lada jia ba utei u khynnah rit, un dih ia katei ka shi bitor ka dawai.
Haba kren ha ki nongthohkhubor u samla D.
Wanniang president ka KSU Nongstoin Circle u la ong hadien ka jingwan ujor jong katei ka longkmie halor katei ka jingjia ka la pynlong shisha ia ka seng ban sngewkhia bad ka seng kam banse ka la leit ban ia kynduh ia u DC  bad ban ai ia ka jingujor sha u Deputy Commissioner ka  West Khasi Hills,  hynrei wat la na ka liang jong u DC um shym la don namar ka jingshitom ka jongu ka seng ka la leit ban ia kynduh noh ia u Add.
DC u PD Sangma.
Na ka liang jong ka seng ka la kyntu jur ruh ia u DC ba u dei ban shim khia ha kaba iadei bad katei ka bynta da kaba un phah ban tohkit bha khnang ban lap ia ka jingshisha bad khnang ba kum kitei ki jingjia kin nym jia shuh hadien ha bud bad ka seng ka dawa ruh ban pynshitom ia ki nongtrei kiba leh thur mur.
Shillong, 23 Jymmang: Mynta ka miet ka la don ka jingialang ki MLA ka seng Congress ha ing sah jong u Salseng C Marak, myntri rangbah barim ka jylla ban pyrkhat halor ka kam nongialam ha ka sorkar Jylla, namar ba kiba bun ki MLA katei ka seng ki la pynpaw ia ka jingbym sngewtynnad shuh ia u myntri rangbah ka jylla u Dr.
Mukul Sangma.
La ioh jingtip ba ha katei ka jingialang ki poi pynban tang 3 ngut ki MLA kata u bah Rowell Lyngdoh, symbud myntri rangbah, u bah Kennedy Khyriem,Parliamentary Secretary bad u Salseng C Marak; katba kiwei pat kiba bun ki la ai daw ba kim lah ban poi namar ka jingther palat u lapbah.
Ki tyllong khubor ki la iathuh ba la pynkynriah biang ia katei ka jingialang lashai ka sngi ka 24 tarik u jymmang, ha kaba ia ka jaka ym pat lah satia ban pynthikna bad ia katei ka jingpynkynriah noh lashai ka sngi ruh la ai jingmut da kiba bun ki MLA kynthup ki myntri sorkar ki bym lah ban poi mynta ka miet bad ha kane ka jingialang ka ban sa long ki ladkhubor ki la iathuh ba kitei ki MLA kiba pyrshah ia u Dr.
Mukul napoh napoh ki lah ban shim noh ia ka rai rangbah hano kin pynkup ia ka kam nongialam jong katei ka seng bad ban shimti ia ka kammyntri rangbah bad u ban mih pli ha ka jaka u Dr.
Mukul Sangma.
Watla ki MLA pyrshah Mukul kim shym la poi ha katei ka jingialang la ioh jingtip ba ki don ar lai kynhun na ki kiba pynlong jingialang lyngkhot lyngkhot tang para ia sngewthuh jingmut bad la sngewthuh ba katei ka jingialang lyngkhot jong ki ka long ban bat briew lypa na ka bynta ban ioh ia ka jingbun paid ban shimti ia ka kam nongialam ka ban yn pynsngew ha khmat kiba bun ki MLA ha ka jingialang ka ban long lashai ka sngi.
Hadien ba la paw pyrthei ki kam ia khih nongialam ka seng Congress lyngba ka jinghiar Delhi u bah D.
D Lapang , u nongthohkhubor mynta ka sngi u la swait ha Secretariat ban wad jingtip ia ka iaid ka ieng ki MLA Congress bad ki myntri sorkar bad la iohi ba mynta ka sngi baroh ki shisngi ki don ki myntri sorkar kiba ia bunkam ban rung na kawei ka kamra sha kawei pat ha kaba nyngkong la iohi ba ka Deborah Marak bad u ma Sniawbhalang Dhar ki rung ha kamra u bah Prestone Tynsong bad hadien kumba katto katne por la iohi ba kitei ki myntri sorkar ki la kiew sa sha ka kamra u bah Rowell Lyngdoh bad dei hadien katto katne por ba ki la shong ha katei ka kamra u nongthohkhubor u la ioh jingtip ba ka la don ka jingpynbeit ban long jingialang ha ing u Salseng, hynrei katei ka jingialang ka la pulom noh namar ba kim lah ban ia poi lut.
Shillong, 24 Jymmang:La pyntip paidbah ia ka rukom iaid rukom ieng ki kali ha ka sngi ban wan u myntri rangbah duh ka Ri u Narendra Modi ha nongbah Shillong ha ka 27 tarik u jymmang naduh ka por 8 baje mynstep.
La pynbeit ia ki kali kiba wan na Happy Valley bad Laitumkhrah ba ki dei ban iaid lyngba ka surok NEEPCO lyngba ka Demseiniong-Pynthorumkhrah- Golflink – Polo Parking Lot.
Kiba wan na thaiñ Rynjah bad Mawdiang diang ki hap ban iaid lyngba ka Nongmynsong/Deimsein iong-Pyntho rumkhrah-Golflink – Polo Parking Lot.
Kiba wan na ka thaiñ Jhalupara, Mawlai bad Jaiaw ki hap ban iaid lyngba ka Jingthangbriew –Lawmali- Forest Colony – FCI – PTS- Golflink – Polo Parking Lot.
Kiba wan na ki thaiñ Laban, Bishnupur bad Police Bazar ki hap ban iaid lyngba ka Raj Bhawan –Ward’s Lake – Polo – Lawmali – FCI- Mawroh – PTS- Golf link – Polo Parking Lot.
La pynbna ba ym shah ban iaid lynti na Lawmali sha Polo, na Pinewood sha Camel Back Road, na Gurudwara sha YWCA, na Commerce College sha B.
K.
Bajoria School,na Saw Furlong sha C.
S.
Junction bad na P&T sha C.
S.
Naduh na jaka hiar helikoptar shaduh sha madan Polo kan dei ka lynti iaid jong u myntri rangbah duh ka ri bad la maham ia baroh ba kim dei ban pynieng kali ha shi lynter katei ka surok.
Yn shah tang ia ki kali kit nongpang ban iaid ha kitei ki lynti ba la khang ia kiwei pat.
Shillong, 24 Jymmang:Ka Public Accounts Committee jong ka Meghalaya Legislative Assembly mynta ka sngi ka la thaw da ka komit ba kyrpang ban tohkit ia ka kam kaba ia dei bad ka jingsiew bai jaka kaba da ki klur tyngka sha ki briew ki bym dei hok ki trai, ia katei ka komiti yn khlieh da u Chief Secretary ka jylla.
U Chairman jong ka PAC u bah Paul Lyngdoh u la ong ba ka ophis jong ka Deputy Commissioner ka ri-Bhoi district ka la siew ia ka bai jaka sha ki briew ki bym dei hok ki trai jaka hynrei kiba shu kam ialade kum ki trai jaka kaba la shim ban pynheh ia ka kad liengsuiñ ha Umroi.
U bah Paul u la ong ba u Chief Secretary u K.
S Kropha u la u la kular ha ka PAC ba un ialam ia ka kynhun tohkit ban lap ia ki ophisar kiba siew bai jaka khlem da tohkit bha bad khlem da pynshisha janai la ki briew ba ki siew ki dei hok ne em ki trai jaka.
U bah Paul u la ong ia ka ripod katei ka komiti u Kropha kan sa phah kham kloi.
Lada jia ba ka komiti ka lap ba ki ophisar ki donkti ha ka kam be-aiñ yn sa pynngat ha ki kam pynkheiñ aiñ namarba kat katei ka pisa ka dei ka jingduh nong ba khraw ia ka jylla.
Jowai, 24  Jymmang:Ki pulit ka West Jaintia Hills mynta ka sngi ki la ioh kem ia uwei u briew uba la tip kyrteng kum u Welting Niang uba na ka shong Shangpung Khliehrangnah bad la ioh ruh ban kurup ia kawei ka suloi shna hi.
Ki pulit ki la ioh kem ia utei u briew hadien ka jingphla u Heli Suchiang uba la shah kem ha ryngkat u pyrsa kurim jong u kiba donkti ban shna suloi ha ka shnong Mulum.
U Heli Suchiang u la die ia katei ka suloi sha u Welting Niang bad ki pulit ki la iohkem bad kurup ia katei ka suloi shna hi.
Shillong, 24 Jymmang:Ki nongialam ka KSU Nongthymmai Circle ki la leit ba pynsangeh ia ka jingpynshisha ia ka kyrteng ki nongthep vote kiba don kyrteng ha ka Electorall Roll ha ka shnong Them Basuk ne ka Happy Valley.
Ka KSU ka la leit ban pynsangeh na ka daw ba ki Booth Level Officer (BLO) kim shym la leit rung ha man la ki thliew iing hynrei ki la pynlong ha kawei ka kamra iing ha katei ka shnong ha ka ing jong uwei u bar jylla uba la tip kyrteng kum u Padom Rai.
Ka KSU ka la ong ba lada dei ban pynshisha naba shong ruh la dei ban pynlong ha ing dorbar ne ha jaka paidbah hynrei lapynlong pynban ha ing jong u bar jylla.
U Organising Secretary katei ka seng u samla Richard Mawkhiew, ula ong ba ha u bnai ba la dep, ka seng kala leit iakynduh ia u Deputy Commissioner ka East Khasi Hills u bah PS Dkhar ban pynsngew ba ki BLO ki pynlong ia ka jingkhmih bniah ia ka kyrteng kiba mih ha ka Electoral Roll ha ka iing ka sem jong ki riewshimet bad na ka liang u DC ula pynthikna ba ka jingkhmih ia ki kyrteng dei ban leit ha man la ki thliew iing bad ym dei ban pynlong ia ka jingpynbeit kyrteng ha ka iing ka sem jong uno uno u riewshimet, hynrei dei ban pynlong ha ki Pooling Station.
U samla Mawkhiew u la ong ba tang mar ia ioh jingtip ba ki BLO ki pynshisha kyrteng da kaba shu shong ha ing jong utei u bar jylla mar mar ki dkhot ka KSU ki la leit sha katei ka jaka ban pynsangeh shisyndon bad u la iathuh ba ki la ia kren ruh bad u DClyngba ka phone bad u la ong ba un bthah ia ki BLO ban leit rung ha manla kila thliew ing briew.
Utei u samla u la ong ba lada kum katei ka kam kan dang bteng ka KSU kan iai ieng pyrshah beit.
New Delhi, 25 Jymmang:Baroh ki tnat sorkar kmie, kin ia shim bynta ha ka jingialang kaba 65,  kaba ar sngi, jong ka North Eastern Council la shai ka sngi ha Shillong.
Ha ka sngi banyngkong, ka don ka jingiaphylliew jingmut halor ka phang kaba ia dei bad ka kamai jakpoh bad ka jingseng ia ki kam la jong.
Ha kane ka jing iaphylliew jingmut, kan don ruh ka jingiakren kaba ia dei bad ka jingiaid shaphrang jong ki project ha ka Thain Shatei Lam Mihngi.
Ki tnad Sorkar Kmie bad ki tnad trei kam ka rep ka riang, ki kam pynroi ia ki nong kyndong, ki kam pynmih jingbam, ki kam thain jain, ka jingtrei kam jong ka Textiles, North Eastern Space Applications Centre, ki lad pathai jingtip, ki jingpyndonkam ia ki kor ki bor computer ka juk mynta, ki jingpyntbit trei kam, ki jait ‘riewlum, ki dawai kynbat AYUSH, ka khaii pateng, ki kam karkhana bad ka tnad peisa tyngka kin ia shim ha kitei ki jingiaphylliew jingmut.
U Myntri Khynnah ba dei peit ia ka tnad Development of North Eastern Region (DoNER), Youth Affairs& Sports,  MoS PMO, Personnel, Public Grievances & Pensions, Atomic Energy and Space and Chairman, NEC, Dr Jitendra Singh un ai jingkren ha ka sngi ba sdang ia kane ka jingialang la shai ka sngi.
Ha kane ka jingiaphylliew, kan don ruh ka jingiasam ia ki kaiphot kiba ia dei bad ki jingtrei kam jong ki hadien ba la shim rai ha ka jingialang kaba la dep bad ka don ruh ia ka jingpdiang ia ka Draft Annual Plan of NEC, 2016-17 da ka Council.
Kiwei ki jingiakren kin long halor ka phang, ka Thain Shatei Lam Mihngi ka bynta kaba pynmih ia ki jingthung kiba khlem da pyndonkam ia ka sboh dawai, ki kam pynroi lynti syngkien, ka jingiarap thied ia ki mar rep bad ki soh ki pai, ki kynbat dawai, ka jingpyniar shuh shuh ia ka jaka hiar liengsuin ha Umroi bad kiwei.
Ha kane ka jingialang, yn iakren ruh halor ka jingbuh ia ki jingtei, ki treikam jong ki ka tnad korbar ri, Inland Waterways Authority of India, Health & Family Welfare, External Affairs and Drinking Water bad yn iashim bynta ha kaba iadei bad ka jinglehkhuid leh suba ha kane ka jingiaphylliew jingmut.
Ha kane ka sngi ruh mynstep yn sdang da ka jingiamareh marathon ka ban sdang na Madan Polo na Shillong kum shi bynta ba ka Thain Shatei Lam Mihngi ka long ka long ka nonglam khmat ia ka Swachh Bharat Abhiyan.
Shillong, 25 Jymmang: Ka jingiakhih hapoh ka sem Congress ha Meghalaya ka la jur bha ha kine ki sngi ban dawa weng noh ia u Mukul Sangma kum u Myntri Rangbah ka jylla hadien ba la shah rem kput ka lok jongu ha ka elekshon MP shiteng samoi na Tura ha u kyrtong ka NPP u Conrad K Sangma.
Ka khubor ba la ioh lum, la iathuh ba ka jingialum jingialang hapdeng ka kynhun jong u Mukul Sangma bad ka kynhun jong kiba pyrshah ia u, ka la long ha ki jaka ba kham kynjah bad barieh.
Hynnin ka sngi, la ioh jingtip ba u myntri rangbah u Mukul Sangma u la lum jingialang ha iing sah jongu hynrei ym tip ka jingialang ka long ha kano ka dur, bad kumjuh ruh ka la don ka jingiakynduh jong ki MLA mynta ka janmiet ha kaba la ong ba u MP u Bah Vincent H Pala u la wan poi na Delhi ban ai ia ka khubor ia ki MLA pyrshah ia u Mukul.
Hynrei, la ioh jingtip ba lada kin pynkhyllem shisha ia u Mukul Sangma, ka kyrteng jong u Myntri Rangbah ba mynshwa u Salseng C Marak ka don ha ka thup kyrteng ba nyngkong ban shimti ia ka kam nongialam ba thymmai.
La pyrshang ban phun ia ki MLA ka Congress naduh u president ka MPCC, ki myntri bad MLA Congress hynrei kim shim phun satia hynrei ka khubor kaba ioh na ki briew ba iajan bad ki myntri sorkar ka Congress, ka long ba ka la don ka jingiakren bad ki katto katne ba ka kam nongialam ka lah ban leit sha u Marak lada don shisha ka jingkylla tangba ka khubor kaba khadduh kan long ba kin ap na ka jingbthah ka AICC.
Ha kawei ka khubor, la ioh jingtip ba u Mukul u lah ban leit risain noh na ka kam myntri rangbah hynrei haduh mynta ka jingiakhun ka dang iaid hapdeng jongki.
Shillong, 24 Jymmang:Ki paidbah ki la pynkhreh ban pdiang paidbah ia u Myntri Rang bahduh ka ri u Narendra Modi naduh jingkieng Umshyrpi haduh iing u Lat ha ka sien ba nyngkong ha ka jingwan iuh kjat jongu ia ka nongbah Shillong.
U nongthoh khubor uba la ioh ban iakren bad ki nongpyniaid jong kane ka jingpdiang paidbah, ki la iathuh ba ka jingpdiang paidbah kan long da ka bom ka ksing,  ka riam Khasi, Jaintia bad Garo ban pyni ia u Myntri Rangbahduh ka ri ia ka jinglong jong kane ka jaidbynriew ha kane ka jylla.
Katkum ka jingioh khubor, bun bah ki paidbah na nongkyndong kiba la kwah ban wan peit ia u Myntri Rangbahduh ka ri ha Madan Polo bad ban ioh sngew ia ka jingkren jong u.
La iathuh ba ki samla pule kolej, ki khynnah skul, ki paidbah na nongkyndong bad na kiwei ki jaka naduh ki Khasi, Jaintia, Bengali, Nepali, bad kiwei kiwei kin wan ban pdiang paidbah ia u Modi.
U Modi un wan ha ka 27 tarik Jymmang ha kaba un leit ban pyniaid ia ka jingialang jong ka North Eastern Council (NEC), ha ka por 11 baje mynstep ban don lut baroh ki myntri ka thain shatei mihngi ka India.
Hadien kane, un leit ban ai ia ka jingkren paidbah sha madan Polo ha ka por 3 baje janmiet ha kaba ki paidbah kin pdiang ia u bad kin ioh sngew iaka jingkren jongu ha ka sien ba nyngkong ha ka nongbah Shillong.
U Myntri Rangbahduh ka ri un sah miet ha iing u Lat bad ha ka 28 tarik mynstep, un leit jngoh ia ka Mawlynnong ne ka Sohra bad nangne un sa leit phai pat sha nongbah Delhi.
Shillong,24 Jymmang:Tang ka lyer jong ka jingwan jong U Narendra Modi, myntri rangbahduh ka India, ka la biang ban pynsynjor ia ka shuki jong U Mukul Sangma myntri rangbah jong ka Jylla.
Katba ki bor pyniaid District, ki dang ker da ki siej ia ki surok bapher jong ka nongbah, ki dang sar ia ki niut ki nier kiba don ha ki rud surok bad ki dang kyrshut ruh ia ki kynroh, kiba don hajan ka Raj Bhavan, kumta hi ruh, la iohi, kumba ka jing ia sdang ban sar ia ki jaboh jabain, ki niut ki nier, ka la iaid ruh shakhmat ha ka sain pyrthei poh iing jong ka seng synshar ha ka Jylla, ka seng Congress.
Ki lad khubor, ki iathuh, ba wat la U President ka MPCC, U Bah DD Lapang, nangta ruh U Ma Vincent Pala, ki dang don mynta ka sngi ha Delhi, hynrei U Mukul Sangma, u bym shym la ia kynduh satia ia ka Sonia Gandhi, nongialam ba heh duh jong ka seng Congress, ula wan phai noh sha Shillong bad ynda poi ha Shillong, ula leit jar jar sha la iing, kaba don hajan Polo, bad um shym la leit rung satia ha Secreteriat.
Ki lad khubor kim pat lah ban pynthikna la u Dr.
Mukul u ia kynduh myntri sorkar ne MLA Congress ne-em ha ingsah jong u, hynrei la ong ba haduh ka por 5 baje janmiet ruh la iohi ba kiba bun ki myntri sorkar khamtam kiba kham iajan paralok bad u ki dang don hapoh Secretariat.
Ki lad khubor napoh Secretariat ki la iathuh ruh ba naduh ka por ba u myntri rangbah u bunkam ban ialap elekshon ia ka lok jong u haduh ka sngi ba la kut ka elekshon bad wat hadien ba la pynbna ia ka resol elekshon haduh mynta u myntri rangbah ka jylla um pat iuh kjat hapoh Secretariat kaba la jan dap shibnai eiei mynta.
Haba wad jingtip ia kawei pat ka kynhun kaba dawa bujli nongialam bad kaba dawa ban khot jingialang CLP la ka don ne-em ka jingiakynduh jong ki mynta ka sngi, hynrei ki lad khubor ki la iathuh ba ka jingiakynduh jong ki kam long thikna naba ka don lyngkhot lyngkhot kaba ym lah ban ithuh.
Kiwei pat ki lad khubor, ki iathuh ba u myntri rangbah, u don jingthmu ban leit aiti noh ia ka shithi iehnoh kam jongu sha U Lat mynta hi ka sngi, hynrei, haba la wad khubor, na Raj Bhavan, la iathuh ba kat haduh ka por 9.
30 mynta ka miet, U Sangma, um shym la kren satia, lane um shym la leit mih satia sha ka iing sah jong U Lat ka Jylla.
Shillong, 24 Jymmang: Wat la ka jing iakhih ban pynkhyllem ia ka shuki u Myntri Rangbah ka jylla u Mukul Sangma ka la thnem bha hapoh hynrei bun ki MLA kim nud ban kren eiei shabar namar ba ki dang ap ia ka rai na Delhi.
Haba pyrshang twad jingmut na u MLA ka Mylliem u Bah Ronie V Lyngdoh u la kyntait ba ka la don ka jingiakhih ban pynkhyllem shuki Myntri Rangbah ia u Dr Mukul Sangma bad u la ong ba na ka liang jongu, shimet, um don jingtip eiei ia ka jingdawa ban khot ia ka Congress Legislature Party (CLP) kumba la mih ha ki lad pathai khubor ha kine ki sngi ba la don ki MLA ka Congress ba dawa ban khot noh ia ka jingialang ka CLP.
“Ngam don jingtip eiei ia kata (jingiakhih) ban pynkhyllem ia u Dr Mukul Sangma", la ong u Bah Ronie bad bynrap, “ha ka shimet, ngam tip eiei ia ka jingiakhih ban weng ia u Dr Mukul’.
U la ong ba ka jinglong jingman ha ka party ka long kumba ju long kam don satia kano kano ka jingpher ne ka jingiakhih iaksar sharum shaneng.
Hynrei katkum ka khubor, la iathuh ba ka la don ka jingiakhih kaba jur bha mynta ban weng noh ia u Mukul Sangma na ka shuki Myntri Rangbah hadien ba la trei jubor ka jingjop kput u Conrad K Sangma ia ka kyrtong ka Congress ha kane ka elekshon MP shiteng samoi.
U President ka MPCC u Bah DD Lapang mynta ka sngi u la iakynduh ia ka Sonia Gandhi bad ruh ia u Rahul Gandhi uba la batai ia ka jinglong jingman ka sain ha kane ka jylla.
“Watla ym tip thikna ha kano ka dur bad kano ka jingmih na kane ka jingiakren jong u Bah Lapang hynrei la sngewthuh ba ka jingiakren ka dei shaphang ka sain pyrthei ha kane ka jylla bad ka kam nongialam", la ong ka thymmei khubor.
U nongthoh khubor u la pyrshang ban wad jingmut na ki katto katne ki MLA, hynrei ka khubor kaba ki ai ka long, ba kim kwah ban ong eiei ha kane ka por.
“Ka dei ka kam iing jong ngi bad ngim pat kwah ban ong eiei", la ki MLA ka Congress haba pyrshang ban twad jingmut halor ka jinglong ka sain pyrthei.
Shillong, 24 Jymmang: U Myntri ka DoNER u Jitendra Singh, un wan lashai ka sngi ha nongbah Shillong ban peit ia ka jingpynkhreh ia ka jingwan jong u Myntri Rangbahduh ka ri u Narendra Modi.
Katkum ka khubor, u Jitendra Singh un wan ha ka por mynstep bad hadien un leit phai biang.
Ha kane kajuh ka sngi, u heh ka BJP ba peit ia ka Meghalaya u Nalin Kohli un wan ban bishar ia ka jingpynkhreh ia kane ka juh ka kam kaban wan da u Myntri Rangbahduh ka ri.
Kine ki heh nong ialam ka BJP kin leit phai noh hadien ba la ioh ia ka jingtip bad peit ia ka rukom pynkhreh ban leit jingtip pat sha Delhi.
Ha kawei ka liang, ki shipai pahara ia u Myntri Rangbahduh ka ri ki National Security Guard (NSG) ki la wan poi lashai ha ka nongbah Shillong ban pahara ia u MyntriRangbahduh ka ri nalor ki shipai ka Assam Rifles bad ki pulit ka Meghalaya.
Katkum ka jingtip, kin don kumba 2 hajar ngut eiei ki pulit ban pyndonkam da ka sorkar ban pahara ia ka jingwan jong u Myntri Rangbahduh ha kane ka nongbah.
Shillong, 24 Jymmang: Wat la ki hamsaia ki la pur sted ba u myntri rangbah ka jylla u Dr.
Mukul Sangma un risaiñ noh, hynrei kiwei pat ki tyllong khubor ki la iathuh ba ka saiñpyrthei ha kane ka jylla ka dang kyllaiñ ha kaba la ong ba mynta ka President Rangbah duh jong katei ka seng ka Sonia Gandhi ka la khot hajir ia baroh ki MLA Congress sha Delhi.
Ki tyllong khubor ki la iathuh ruh ba ka seng Congress kam kwah ban pynpaw pyrthei ia ka kynrum kynram bad ka thma pohing jong ka shuwa ka sngi wan jong u Myntri Rangbah Duh ka Ri U Narendra Modi ioh ba ka long ka jinglehraiñ ia katei ka seng hynrei la ong ba ka rai la yn bujli nongialam da uwei pat ne yn pynneh ia u Dr.
Mukul Sangma kan sa shim hadien ka jingleit phai noh u Modi na nongbah Shillong.
La pyrshang ban wad jingtip ia ka jinglong jingman ka saiñpyrthei hapoh ka seng Congress na ki katto katne ki nongialam ba hakhmat jong ka bad haba ia kren da ka phone bun na ki –ki la ai daw ba kim don hapoh jylla bad ki don shabar bad shen ki la ong ba ki ioh jingtip ba ka MPCC kan khot jingialang kyrkieh ban ia kren ia katei ka kam.
Kham hadien la ioh jingtip na ki tyllong khubor ba ka Sonia Gandhi ka lah ban phah pynlong jingialang CLP ha nongbah Delhi khnang ba kan ioh peit dalade hi iano ka seng Congress ka shaniah ban shim kum u nongialam.
Haduh mynta ym pat shym la ioh jingtip kino ki MLA ki ban shim ia ka bynta ba hakhmat eh kum u nongialam ban pynpaw hakhmat ka Sonia ba kim shaniah shuh ia u Dr.
Mukul Sangma kum u nongialam.
Dei tang hadien katei ka hajir ka Sonia ba lah ban tip kino ki MLA Congress kiba don reng ban pyrshah ia u Dr.
Mukul.
Kumba la paw ha ki sngi kiba la leit la iohi ba u bah Pynshngaiñ N Syiem CEM ka KHADC u dei uwei na ki MLA ka seng Congress uba ju kren pyrshah bha ha ki kotkhubor ia u myntri rangbah ka jylla hynrei ha ka jingiakren bad u Rupang mynta ka miet u la ong ba um ioh jingtip eiei ia ka jingkhot hajir ka Sonia ia ki MLA Congress bad u ong ruh ba ha kine ki ar lai sngi um don ha Shillong bad mynta ka sngi ruh u ong ba u dang wan phai na Mawsynram.
Ki lad khubor, ki iathuh shuh ba U bah D.
D Lapang –President MPCC bad u ma Vincent Pala MP Lok Sabha ki dei tang ar ngut na kane ka jylla kiba ia shong jingialang ryngkat bad ki heh Congress na Delhi kata ka Sonia Gandhi-President AICC, u Rahul Gandhi Vice President AICC, u V.
Narayanasamy Secretary in charge ia ka jylla Meghalaya, iathuh ki lad khubor.
La iathuh ba ha ka por ba kitei ki pynlong jingialang u Dr.
Mukul Sangma ruh myntri rangbah ka jylla u don sha Delhi hynrei ym shym la khot ia u sha katei ka jingialang.
La ong ba ka rai ba mih na katei ka jingialang ka long ban khot lut ia baroh ki MLA Congress sha Delhi ban ia kren hakhmat ka Sonia ha kaba ia dei bad ka kam nongialam.
Haduh mynta ym pat ioh jingtip lano kate ka jingialang ki MLA Congress bad ki heh jong ki ha Delhi kan long.
Ki tyllong khubor ki la iathuh ba katei ka jingkhot ia baroh ki MLA Congress sha Delhi ka dei namarba kitei ki ar ngut ki nongialam katei ka seng na kane ka jylla kiba ia shong jingialang bad ki heh ha Delhi ki la ai dak saw lypa ia u Dr.
Mukul kum u nongialam ha kane ka jylla ha kaba ki ruh ki la pynpaw ba la donkam ban bujli noh da uwei pat u nongialam.
Lah ban kdew ba ka daw kaba la pynlong ia ka seng Congress ha kane ka jylla ban kulmar jingmut ka dei ka jingshah rem kput ka Dikanchi D Shira ha ka MP elekshon shiteng samoi ha u Conrad K Sangma kaba la rem ha baroh ki konstitwensi lait noh ka Ampati ka konstitwensi u Dr.
Mukul.
Shillong, 25 Jymmang: Ki la don haduh 50126 ngut ki khynnah kiba ia khun ia ka eksamin Matrik ha baroh kawei ka jylla kynthup naduh ki Regular bad ki Private kandidet.
Na kitei kiba la pass baroh ki long 27,119 ngut.
Haba kheiñ ia ka percentage kiba pass baroh khoit na kiba ia khun ka long tang 54.
10%.
Na kitei 22613 ngut ki dei ki khynnah Regular bad kiba pass ki long 17, 878 ngut bad haba khein percentage ia kiba pass ha ka rehular ki long 79.
06%.
Katba 27,513 ngut ki dei ki khynnah Private bad kiba pass ki long tang 9241 ngut.
Na baroh ki khynnah kiba ia khun ha ka eksamin Matrik mynta u snem la ka long ki Regular ne ki Private ruh kiba kham leh bha dei ki khynnah kynthei ha kaba ki kynthei ki khamtam haba ia khein percentage ia ka jingpass ban ia ki shynrang.
Na ki Regular kandidet ki khynnah shynrang baroh kiba pass ki long 78.
68 % katba ki kynthei pat 79.
38%.
Haba phai sha kiba pass bha kiba ioh rung ha ka Top -20 ka Anuj Kundu na ka skul Jawaharlal Nehru Higher Secondary School,Phulbari ka la wan ha ka kyrdan ba nyngkong eh.
Ha kane ka eksamin matrik mynta u snem ki la don haduh 45 ngut ki khynnah kiba la ioh 100 na ka shispah ha ka sobjek jingkheiñ ne ka Mathematic , ki don 12 ngut kiba ioh 100 na ka 100 ha ka sobjek Science and Technology,13 ngut kiba ioh 100 na ka shispah ha ka sobjek Health Education, 15 ngut kiba ioh 100 ha ka Computer Science bad 6 ngut kiba ioh 100 ha ka Social Studies.
Shillong, 25 Jymmang:   U Symbud Myntri Rangbah ka jylla u Bah Rowel Lyngdoh u la ai ksai ba ka jingiakhih ka don hapoh ka sem Congress ban pynkylla nong ialam noh ha ka jaka jong u Myntri Rangbah u Mukul Sangma hynrei, u bynrap ba ka khubor dang ap na u President ka MPCC u Bah DD Lapang ba un wan phai na ka jingiakynduh bad ka President ka AICC ka Sonia Gandhi.
Ha ka jingiakren mynta ka sngi bad u nongthoh khubor, u Bah Rowel u la ong, “Ka jing iakhih te ka don beit shisien ba la paw ha ki kot khubor namar lah ban don ki MLA kiba pynpaw namar ha ka synshar paidbah ka dei ka hok jong ki kum ki MLA ban pynsngew haba don kano kano ka jingeh".
U Bah Rowel uwei na ki MLA ba kham rangbah ka party, u la ong ba u long ba kloi ban shimti nongialam lada jia ba ki MLA ki bynshet ia u.
“Baroh uwei pa uwei u MLA u lah ban shimti ia ka kam nongialam bad kata kan shong eh ha ka jingjied jong kiba bun", la ong u Bah Rowel.
Na ka liang u Bah Rowel u la ong ba ka rai kan shong eh ha ki MLA jong ka party hynrei ia mynta kin ap ia ka khubor ban wanrah da u Bah Lapang na Delhi.
“Imat u Bah Lapang u laleit rah ia ki kyrteng jong ki MLA sha Delhi.
Ngin ap ia ka khubor jong u Bah Lapang ban wan phai na Delhi", la ong u Symbud Myntri Rangbah.
U la ong ba haba rem ka elekshon dei ban don ka jingiashong iapyrkhat ban eksamin ban wad ia ki daw balei ka jia kumta.
Ha kawei ka tyllong, la iathuh ba ka AICC ha kane ka sngi Hatmajai ka la khot hajir ia baroh ki MLA ka Congress sha Delhi hadien ba ki la pynher shithi ban pynpaw ia ka jingbym shaniah shuh ia u Dr Mukul Sangma ban ialam ia ka sorkar hadien ba ka lok jongu, ka Dikkanchi Shira ka la shah rem kput ha elekshon MP shiteng samoi jong ka Tura Lok Sabha.
Nongpoh, 25 Jymmang:Ka Shnong Soh laitrim, Ri Bhoi District, mynha ka sngi Saitjain ba la dep ka la pynlong biang ia ka Dorbar Shnong na ka bynta ban thymmai ia ki nongialam ka shnong naduh u Rangbah shnong, Secretary Shnong lem bad ki dkhot ka Executive Members.
Ha katei ka jingjied ia ki nongialam Shnong la wan shim bynta da rang bah jong ka shnong Sohlaitrim bad ha katei ka sngi ki la pynlong da ka jingialang na ka bynta ban jied ia ki nongialam ba thymmai ka Shnong.
Ha ka jingjied kaba la iashim bynta tang ki rangbah, ki don ar ngut ki kyrtong kiba la iakhun na ka bynta ban ioh Rangbah Shnong ba kynthup ia u Bah Haland Kharngi, Rangbah Shnong barim bad u Bah Askenas Lapang, Secretary Shnong barim.
Ha ka jingjied paidbah kaba la pynlong da ka jingthep vote, ki paidbah sa shisien ki la ibit biang ban jied ia u Bah Haland Kharngi, uba dei ruh u Rangbah Shnong barim, katba u Bah Askenas Lapang, uba la shah rem noh kum u kyrtong rangbah Shnong ki la jied ia u kum u Secretary Shnong.
Ha katei ka sngi hadien ba la dep ka jingjied ia u rangbah shnong bad secretary Shnong, ka shnong Sohlaitrim ka la lah ruh ban jied ia ki 11 ngut ki dkhot ka executive member, khnang ba kin nanglah ban wanrah ia ka bha ka mait bad ka roi ka par ha ka shnong Sohlaitrim.
Shillong, 25 Jymmang:   Ka shnong Sawmer mynta ka sngi ka la pynkup burom ia u MP thymmai ka Tura u Conrad K Sangma uba dei ruh u nongshong shnong kane ka shnong.
Ia kane ka jing pynkup burom la ialam da u Rangbah shnong ka Shnong Sawmer Upper Shillong u Bah Moris Sha bong  kiba leit iakynduh ia u Conrad K Sangma ha iing sah jongu kaba don ha kane ka shnong ha Laimershiteng.
Ia u rangbah shnong la synran lang ki nongialam jong ka Seng Longkmie, Seng Samla, ka Sports Club bad ki nongshong shnong ba la kham rangbah.
Kaba kham pynkyndit ka long ba u CEM ka KHADC u Bah Pynshngain N Syiem u la leit ban ai khublei ia u Conrad ha kane ka sngi hi.
U Bah Pynshngain u dei uwei na ki snar pyrshah ia u myntri rangbah u Mukul Sangma uba la dep rai ban nym ai shuh ia ka jingiatreilang bad ka jinglong nongialam jong u Mukul Sangma.
Ka jingleit ai syntiew u Bah Pynshngain ka don eiei ha lyndet namar ba u Conrad u la pynliem suk ia ka kyrtong ka Congress kaba dei jong u Mukul Sangma.
Shillong, 25 Jymmang:Mynta ka sngi, la pynbna ia ka result jong ka Higher Secondary School Leaving Certificate Examination, 2016 (Arts).
Baroh kiba ialeh ia katei ka eksamin, ki don 21083ngut bad kiba pass ki long 15609ngut lane 74.
04 percent.
Kiba wan ha khmat duh na ka thup ki 10ngut, ki long U Arienne A Sangma na Don Bosco College (Hr Section), uba ioh 437marks bad u ioh bun eh ia ki marks ha ki sobjek (E,Ae,Ec,Ed, Ps,Geo), U Sundare B Sangma, na Don Bosco College (Hr Sec), uba ioh 434 marks bad u ioh bun eh ki marks ha ki sobjek (E,Ec,Ps,Ed,Sg,Ae), ka Cammillia Jean Bakordor Syiem, na St Edmunds College, kaba ioh 424 marks bad ka ioh bun eh ha ki sobjek (E,Ae,Ec,M, CAP), Ka Moushumi Das, na Laban Bengalee Girls Higher Secondary School, Shillong, kaba ioh 420 marks bad ka ioh bun eh ki marks ha ki sobjek (B,Ec,Pls,Ed,Ps), ka Mable Marina Rodborne, na St Anthony’s Higher Secondary School, Shillong, kaba ioh 418 marks bad ka ioh bun eh ia ki sobjek ha ka (Ae,Ec,Ps,CAP), nangta sa ka Naphisabet Nongkynrih, na St Edmunds College Higher Secondary Schoo, kaba ioh 412 marks bad ka ioh bun eh ki marks ha ki sobjek (E,Hs,Ec,Geo,CAP), ka Soubori Mazumdar na Tura Town Higher Secondary School, Tura kaba ioh 412 marks bad ka ioh bun eh ha ki sobjek (B,Ec,Ed,Pls), ka Damelari Wahlang na St Marys College, kaba ioh 411 marks bad ka ioh bun eh ki marks ha ki sobjek (K,Ec,Ps,CAP), ka Iadonlang Mukhim, na Sacred Heart Boys Hr Sec Shool, Shillong, kaba ioh 407 marks bad ka ioh bun eh ki marks ha ki sobjek (E,K,Ec,Pls,Hs), ka Bashida L Mawlong, na St Anthonys Higher Secondary School, Shillong bad ka ioh 407 marks bad ki sobjek, kiba ka ioh bun marks eh, ki long (E,Ae,Ec,Ps),nangta ka Mansimchi M Sangma na Don Bosco College, Tura, kaba ioh 407 marks bad ka ioh bun eh ia ki sobjek (E,G,Sg), nangta U Samson Dkhar, na Sacred Heart Boys’ Hr Sec, Shillong, uba ioh 405 marks bad ki sobjek, kiba u ioh bun eh ki long (E,Pls,Ec,Ps,Hs), nangta ka Nayanika Ghosh na St Edmund’s College, kaba ioh 405 marks bad ka ioh bun eh ha ki sobjek (E,Ae,Ec,Hs,Geo), nangta sa ka Jiwan Lakra, na Don Bosco HS, Rongkhon, kaba ioh 405 marks bad ka ioh bun eh ha ki sobjek (Pls,Ps,Hs), sa ka Adelamanbha Giri, na RK Mission HS, Sohra, kaba ioh 401 marks bad ka ioh bun eh ha ki sobjek (Hs,Ec,Ps,Ed,K) bad sa ka Archana Thomas, kaba ba St Edmunds College bad ka ioh 401 marks bad ka ioh bun eh ki marks ha ki sobjek (E,Ae,Ec).
Shillong, 25 Jymmang:Mynta ka miet u Dr.
Mukul Sangma myntri rangbah ka jylla u la leit ban ia kynduh ia u Lat ka jylla u V.
Shanmuganathan ha ingsah jong u ha Raj Bhavan.
Shuwa ban leit ia kynduh ia u Lat haba ia kren bad ki nongthoh khubor u Dr.
Mukul u la ong ba katei ka jingleit ia kynduh jong u ka long ban ia kren pynbeit ia ki jingpynbit pynbiang na ka bynta ka jingwan u myntri rangbah duh ka ri u Narendra Modi ha kane ka jylla.
Ka jingiakynduh ka long ruh ban pynbeit ia ki prokram na bynta ka 27 tarik ne ka shong ka sah u Lat uba don jingthmu ban sah shimiet ha kane ka jylla.
Nongstoin, 25 Jymmang:Ka Skul Anderson Higher Secondary School Upper New Nongstoin, kadei kawei na ki skul kaba don ha ka thain West Khasi Hills District, kaba ju paw bha manla u snem ha ka jingpass bha ki khynnah na katei ka skul kiba ialeh ia ki eksamin bapher bapher bad mynta u snem ruh ki khynnah ba ialeh ia kitei ki eksamin na katei ka skul kila pass bha bad kaba kham pynsngew sarong shuh shuh ia katei ka skul ka long ba mynta u snem la don ruh u wei u khynnah skul uba la ioh ia ka kyrdan kaba saw (4th Position) ha ka Tribal list jong ki Top 20 ha ka SSLC.
Katkum ka jingiathuh ki nonghikai katei ka skul la ong ba ka jingioh ban rung ki khynnah sha ka Top 20 haka SSLC kam dei shuh ka sien kaba nyngkong ia katei ka skul, hynrei ban ia nujor bad kiwei pat ki snem katei ka skul mynta u snem kala kham paw bha kham shakhmat ha kaba iadei bad ka resol bad ka jingioh jong ka Anderson Higher Secondary School ban don biang haka Tribal list mynta u snem kadei lyngba u Silencegist Sanglyne u ba la ioh iaka kyrdan kaba saw jong ki Top 20 jong ka SSLC u ba la ioh ruh haduh 94% kata 566 mark haka resol.
Ym tang kata kumba ka paw mynta baroh ki khynnah kiba ialeh ia ki eksamin mynta u snem kiba kynthup naduh ka ka SSLC, Class XII, Commerce, Science & Arts, baroh ki kila pass lut da kaba kila ion ruh ban bat ia ka kyrdan 1st & 2nd Division ryngkat ki distingshon ha ki subjek bapher bapher bad kaba kham pynsngew tynnad ka long ba ym don wat tang u wei ruh u ban phiel lane ban ioh ia ka 3rd Division.
Na ka liang jong I Principal katei ka skuk I Kong W.
A.
Sohklet, I la iathuh ba haka HSSLC Science Stream mynta u snem ka skul ka phah haduh 20 ngut ki khynnah bad 13 kila wan haka 1st Division katba 7 ngut kila wan haka 2nd Division ha kaba sniew bok noh u wei u khynnah jong ka science u ba duna sa tang 1 mak ban poi haka Top-10, katba ha ka Commerce Stream ki don haduh 8 ngut bad mar saw ngut kila ioh ia ka 1st bad 2nd Division, shuh shuh I la iathuh ba ha ka eksamin SSLC ka skulk ala phah haduh 50 ngut ki khynnah pule bad 48 ngut ki la wan lut haka 1st Division hynrei tang ar ngut kila wan ha ka 2nd Division.
Haba iakren bad u Nongthoh khubor na ka liang jong I kong W.
A.
Sohklet Principal katei ka skul I la ong ba ba katno ka sngewkmen ka mynsiem haba man u snem ka skul ka ju wan shakhmat ha ki resol kiba kum kine namar na ki thain Nongkyndong ki briew kim ju mutdur ban mih ki khlur ba tyngshain ki ban pyn phyrnai ymtang iaka skul hynrei iaka thain hi baroh kawei.
Ka burom kaba nyngkong kan leit sha u Blei u ba la don lem don ryngkat ha man la ki jingduwai jong ngi bad nga ai khublei iaki nonghikai kiba la aitimet bad mynsiem ban pynrung iaki jinghikai sha kitei ki khynnah skul, kumjuh ia ki kmie ki kpa jong kitei ki 66 ngut ki khynnah kiba la pass bad wan shakhmat ha katei ka Exam, bad ka jingpass bha jong kitei ki khynnah skul akla pynkmen ymtang iaki khynnah kiba la pass bha hynrei naduh ki kmie ki kpa khamtam ia ki nonghikai ruh kumjuh ong I kong Sohkhlet.
Shillong, 26 Jymmang:Ka jingialang bah ne ka Plenary Meeting ba 65 jong ka North Eastern Council (NEC) ka la sdang mynta ka sngi ha nongbah Shillong ha kaba la wan iashim bynta da baroh ki Myntri Rangbah, ki Lat jong ki jylla ka Dong Mihngi.
Ia ka jingialang la plie da u Chairman uba dei u DoNER, Dr.
Jitendra Singh.
Ha kane ka jing ialang kaban neh ar sngi ban kut lashai ka sngi, yn wan ban ai jingkren da u Myntri Rangbahduh ka ri u Narendra Modi ha ka por 11 baje mynstep.
Ka jingialang mynta ka sngi ka la iakren ia ka Draft Annual Plan ka NEC na ka bynta u snem 2016-17.
U Dr.
Jitendra Singh u la ong ba ka Shillong ka la dei ban don ka jaka dem ka liengsuin kaba biang ha kane ka nongbah bad ka sorkar pdeng kan ai ia ka jingkyrshan pisa ban pynheh ia ka jaka dem ha Umroi.
La iakren ruh ban pynlong ia ka dong mihngi kum ka ktem jong ki sboh mariang ha ka ri, nangta ban pynbha bad ban shna ia ki surok, ban kyntiew ia ka rep ka riang, ka kam jngohkai, ka jingiarap ia ki seng bad kiwei.
Hapoh ka skhim North Eastern Road Sector Development Scheme, la rai ban shna ia ki surok ban pyniasoh ia ki jylla ka dong mihngi khnang ban pynsted ia ka roi ka par ha ka thain.
Shwa ia kane, la ioh ruh ia ka jingpyni bad batai ia ki prokram bad ki tnad treikam ba iadei bad ka roi ka par ha kane ka thain.
Shillong, 26 Jymmang: U Conrad K Sangma (khun khadduh jong u Purno A Sangma) u la takraiñ kylla ia ka jingkynnoh u Dr.
Mukul Sangma myntri rangbah ka jylla uba la ong ba ka jingjop jong ka NPP ka dei namar ba ka don ka jingleh tuh ha ka mashin thep vote ka EVM, haba ki nongthohkhubor ki la kylli kumno u sngew halor katei ka jingkynnoh, u la jubab “Ha ka jingshisha ngam kwah ban ong eiei shuh ka elekshon mynta ka la kut kaba sah ka long sa tang ka ijngiatreilang, hynrei ban kynnoh kam shong nongrim" u la ong.
“Ma ki toi ki don ha ka liang ka sorkar, ki don ka lad ban leh ia kita kiei kiei baroh, ioh dei pynban ba ma ka u ruh u leh da kata ka buit leh tuh EVM ba u la jop ha ka elekshon ba la dep" ong biang u Conrad K Sangma.
Dang mynhynnin ka sngi u myntri rangbah ka jylla u Dr.
Mukul Sangma u la ong ba u kthang mynsiem namarba ka NPP ka iaid elekshon da kawei pat ka rukom kata da kaba kynnoh da ki jingkynnoh kiba khlem nongrim ia ka sorkar hynrei halor kane u Conrad u la ong ba ka politik ka dei kaba la kren halor ki ishu bad ki ishu ki dei kiba la wanrah da u paidbah namarba ki dei ki jingdawa u paidbah, “Ka dei ka kamram jong ka sorkar ban pynurlong ia kita baroh" u la ong.
Haba la kylli pat kaei ka jingsngew jong u ia ka jingkob u myntri rangbah ha ka por ialap elekshon da kaba ong ba un sa tep im ia ka seng NPPha ka elekshon 2018, U Conrad u la rkhie kumjuh ruh kiwei pat ki nongialam jong ka NPP kynthup ia u MLA u ba dei u hynmen jong u –u James K Sangma bad kumjuh ruh u State President katei ka seng U Dr.
WR Kharlukhi “Ngam kwah ban kren eiei ia kata ka jingong jong u namarba nga ruh ngam tip kaei ka jingthmu katei ka ijngkren jong u, phi la dei ban kylli na u – u tip kham bha ma u uba kren u mut kumno haba u kren kumta" ong u Conrad haba ia kren bad ki nongthohkhubor mynta ka sngi.
Ha kine ki sngi ka la mih ka jingiakren hapdeng ki seng riewlum bad kiwei pat ki seng ban ia tylli noh kawei ha kane ka elekshon 2018 ban wan ban pynrem kput ia ka seng Congress da kaba thaw da kawei ka kynhun ki seng pyrshah Congress, halor kane u Conrad u la ong “Ho, oid ka dei ka ba la ia pyrkhat naduh u snem 2013 ruh hynrei ha katei ka elekshon kam iaid kam, mynta ka kynti ngi kyrmen ba ngin ia treilang bad ki party kiba don ka mon bad da ka jingiatreilang nga tharai ka dak kaba shai phi la iohi hi ha ka elekshon MP ba dang shu dep ha Tura" ong biang u Conrad.
Shillong, 26 Jymmang: U MP ba dang shu shah jied thymmai na Tura u Conrad K Sangma u la ia kynduh mynta ka sngi bad ki nongthoh khubor ha ophis ka NPP ha Lachumiere, ha katei ka jingiakynduh u la ong, “Ngam da don eiei eh ban ong hynrei nga shu kwah ia kynduh ia phi kum ka dak ka jingwan iuh kjat nyngkong eh jong nga ha Shillong kum u MP ka Lok Sabha,nga kwah ban ai khublei ia phi ruh" u la ong.
U Conrad u la iathuh ba hadien ka jingjop jong u, u la leit ban ia kynduh ia ki nongialam jong ki seng saiñpyrthei bapher bapher kynthup ia u Dr.
Donkupar Roy-President UDP, u bah Ardent M Basaiawmoit, President HSPDP bad kiwei pat.
Ha katei ka por u la ong ba u dang ap por ban ioh ia kynduh ia u myntri rangbah ka jylla ruh u Dr.
Mukul Sangma kum u nongialam ia ka jylla hynrei kham hadien u myntri rangbah u la phah wan ia u ha ka por 3 baje bad u la leit ban ia kynduh ha Secretariat.
“Kum u MP uba dang shu shah jied thymmai, nga don bun kiei kiei ban leh na bynta ka jylla bad na bynta ka ri lum Garo kiba ngam lah shuh ban batai hangne u la ong, nga shu kwah ban ong ba ngan ai ka ijngshakri kaba bha na kaba bha tambad ngan pynthikna ruh ba ka sur u paidbah kan sawa bad ka jingangnud kan urlong shisha, nga kyntu ia u myntri rangbah bad baroh ki seng saiñpyrthei bapher bapher ba ngin ia treilang baroh na bynta ka jingmyntoi jong ki paidbah ka jylla" ong u Conrad K Sangma ha ka jingiakren bad ki nongthohkhubor.
Haba la kylli kiba kum kino ki mat un shim ha khmat eh hadien ba u la poi sha ka kyrdan MP, u Conrad u la ong ba ki mat kiba hakhmat eh ka dei ia ki samla bad ki nongrep, “Haba ngi ong ki samla ka ktah lut nadong shadong naduh ka pule puthi, haba kren ia ka pule puthi ka ktah ruh ia ki nonghikai, ka jingkyrduh kam kyrduh jam ki samla, ka shongsuk shongsaiñ,ki kam ialehkai bad kiwei pat kiba bunbah ki jingiadei bad ki samla.
Haba ngi ong pat ia ki nongrep ka kit bun jingmut ngi hap peit naduh ka lynti syngkien,ka surok, ka iew ka hat, ka jingiadei bad ki rukom pynmih mar bad kiwei pat kiba ngin ym ia kren lut hangne" u la ong.
Shillong, 26 Jymmang:U dkhot jong ka seng Congress u Ravi B Kharmawphlang mynta ka sngi u la risaiñ noh na ka seng Congress bad ia ka shithi iehnoh kam u la phah sha ka President rangbah duh katei ka seng ka Sonia Gandhi.
Utei u samla u la ong ba watla u long uba noh synniang bha sha katei ka seng ha ki kambapher bapher hynrei mynta la 7 snem ym shym la don ba ai bynta ia u ban trei ia kino kino ki kam bad dei na katei ka daw u risaiñ noh.
U la ong ba kham mynshuwa la pynkit ha u bunbah ki kam kynthup ka kam elekshon ha ki kiwei pat kijylla bad u la ong ruh u Incharge jong ka Indian Youth Congress na bynta ka Central Election Control Room ha Guwahati ha ka por ba u Tarun Gogoi u la sha jied ha ka sien kaba-ar bad u la ong ba u la don ha ka seng Congress la 30 snem.
Nongpoh, 26 Jymmang: Ki nongialam khmat jong ka Hindu Society, Nongpoh, ki la pynpaw ia ka jingpyrshah kaba jur halor ka jingshah pynpra jubor bad khang syndon da ki katto katne ngut ki briew ia ka jaka ‘Thang Briew’ kaba don harud jong ka surok bah 4-lane hajan ka shnong Pahamrioh, Ri Bhoi District.
Haba iadei bad kane na ka liang u Unteshwar Singh, President ka Hindu Society Nongpoh, u la ong ba hadien ba ki la iohpdiang ia ka shithi kaba don ia ka muhor ka Raid Nongkhrah bad ka Sign jong u Bah D.
Syngkli, uba dei u General secretary ka Raid Nongkhrah, Nongpoh Elaka Sirdarship bad ha katei ka shithi la kam ba ia katei ka jaka ‘Thang Briew’ kaba don ha kjat jong u Lum Lawkyntang jong ka Raid Nongkhrah, ka dei kaba la long trai da u Bah Rodney Syngkli.
Haba kren sha ki nongthohkhubor, u Uteshwar Singh, u la ong ba ka Hindu Society Nongpoh, ka dap da ka jingsngewkhia halor jong katei ka jingshah pynpra bad shah khang syndon ia katei ka jaka ‘Thang Briew’, khlem da don kano kano ka jingpyntip sha ki nongialam jong ka Hindu Society Nongpoh.
U la ong ruh ba ka Raid Nongkhrah, ha u snem 1999 ka la dep ban ai ia ki kot ki sla ban pynshisha ba ia katei ka jaka ‘Thang Briew’ kaba don ha 29 Mile, Pahamrioh, la lah ban longtrai da ka Hindu Society ban pynlong ia katei ka jaka kum ka jaka ‘Thang Briew’, na ka bynta ban thang ia ki metiap, hynrei mynta ka long kaba pynlyngoh ba hadien ba la ioh pdiang ia katei ka shithi kaba kam ba ia katei ka jaka la longtrai mynta da u Bah Rodney Syngkli, ong u Uteshwar Singh.
Hadien ka jingshah pynpra bad shah khang ia katei ka jaka Thang Briew, ka Hindu Society Nongpoh, ka shem jingeh lada wan kino kino ki jingiap jong ki briew na ka Niam Hindu, namar kim don jaka ban thang ia ki metiap hadien ka ka jingshah pynpra noh ia katei kaba la don slem ha katei ka jaka, la bynrap u Uteshwar Singh.
Haba shimkhia halor jong kane, na ka liang jong ka Hindu Society ki la buh syndon da ka FIR ha Nongpoh Police Station, pyrshah ia u Bah Rodney Syngkli bad ia u Bah D.
Syngkli secretary ka Raid Nongkhrah, hadien ka jingpynpra bad ker ia katei ka jaka ‘Thang Briew’, ha kajuh ka por ka Hindu Society Nongpoh, ka la dawa na ki bor jong ka Ain ba kin leh katkum ki kyndon jong ka Ain pyrshah ki kitei kiba donkti ha katei ka jingpynpra bad khang ia ka jaka ‘Thang Briew’ kaba don ha 29 Mile Pahamrioh.
Shillong, 26 Jymmang:Hadien ba la mih khubor ha u Rupang, ba ka la long kaba eh ban ioh MP skhim namar ba hap ai percentage, na ka liang u sordar ka Mawkdok u la pynshai ba ka jingkren jongu, kam mut ba u thew ia u MP ba mynta hynrei ka dei ia ka skhim kaba ha ka por mynshwa.
Dang shen, u sordar ka Mawkdok u Bah W Nongrum u la ong ba ban ioh ia ka MP skhim ka long kaba eh namar ba ka donkam ban ai percentage ha ki briew ba pynioh ia ka, bad u la kren ha ka jingialang plie ia ka dorbar hall ha shnong Mawkdok ha kane ka taiew ba la dep.
