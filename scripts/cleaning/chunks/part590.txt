Katba ka Phase-II kaba ïadei bad ka rukom ai jinghikai ba bniah halor ki sap pynwan dur bapher bapher bad ka jingpynneh pynsah ïa ki.
Ula pyntip ïa kane ka bynta jong ka phase-I la dep ban leh ïa ka, katkum ka survey ki don 127 ngut ki nongthaw khiew kiba don sap, 104 ngut na Larnai bad 23 ngut na ka shnong Tyrshang bad la ai jingtip babniah ïa kitei ki nongsthaw khiew bad ka ïing ka sem jong ki ba kin im ryngkat ka imlang ka sahlang, ka synshar ka khaddar bad ka ïoh ka kot.
Katba haka Phase II ïa ki bynta ba donkam jong ka project hapoh ka ‘capacity Building program’, ki nongshah hikai ban thaw khiew khyndew (Black Pottery) la pynlong da ka RC&E division ha MGIRI, Wardha naduh ka 6th October haduh 4th November, 2023 na ka bynta ki 16 nongthaw khiew na Larnai bad Tyrshang.
Ïa ka Skill Development Training hapoh ka Project “Scheme on Studies for Promotion & Strengthening of Black Pottery ha Tyrshang bad Larnai village, West Jaiñtia Hills District, la pynlong naduh ka 15th January haduh 29th January, 2024 na ka bynta ki 76 ngut na ki ar shnong.
Shuh shuh ula pyntip hapoh kane ka prokram ai jinghikai ïa ki nongthaw khiew kin sa ïoh lad ban leit mih sha Siliguri, West Bengal bad sha Varanasi, Uttar Pradesh naduh ka 11th February haduh 20th February, 2024 ïa ki 8 ngut yn jied na kitei ki ar shnong jong ka Larnai bad Tyrshang.
Kiwei de kiba ai jingkren bad ki jingbatai bniah ki kynthup ïa Dr.
Annaji Sharma, Professor & Management NIFT, Hyderabad, u Siewspah D.
Buhroy, Assistant Professor Fashion & Management studies, NIFT, Shillong, u Viswanath B Kasi, Founder & Director Inkwisitive Global Advisory Singapore, Hyderabad, u Shri.
R S Nongbri, Assistant Director, Branch MSME, DFO, Shillong bad u Mondon Lyngdoh.
Jr.
Executive KVIC, Shillong ‘Different Schemes of KVIC’ Kiwei de kiba la wan ban ïa donlang ki long u H.
D Sinnur, ka kong S.
Kharpran, Functional Manager, DCIC, Jowai bad ki nongtrei na ka Commerce and Industries Shillong bad Jowai.
Shillong, Lber 12: Na ka bynta ka jingdonkam ban buh ryntih ïa ki Kur ki Jait hapoh ka thup ka KHADC na ka liang u EM Elaka u Bah P N Syiem u la ïathuh ba ka jingwanrah ïa ka Clan Bill ka long ba ki Kur ne seng Kur kidei ban pynrung kyrteng ne Register khnang ban ïoh buh jingthoh bad ba kin ïoh ruh ki lad jingïada da ka aiñ hapoh ka KHADC.
Haba jubab ïa ka jingkylli ba la wanrah da u MDC ka Liang Ïatei u Bah Jambor War uba la kwah tip ïa ka thup ki Kur hapoh ki trai ri trai muluk jong u Khasi kiba la pynrung kyrteng ruh hapoh ka KHADC.
Halor kane na ka liang u MDC ka Nongpoh u Bah Balajied Rani uba la wanrah ïa ka jingkylli kaba bynrap bad uba la kwah tip ïa ka jingïoh jingmynjur ïa ka Clan Bill ne ba ka EC kan pynmih da ka jingpynbna ba shipor khnang ba ka Council kan ïoh jingithuh ïa ki Kur.
Ha kaba ïadei bad kane u EM Elaka u la ong ba ka EC kan sa khmihbniah halor kane la ka donkam ne em ban pynmih ka jingpynbna khnang ba kan ym ïatyngkhuh bad ki kyndon ka Clan Bill.
Halor ka jingai jingmut jong u MDC ka Laban Mawprem u Bah Mitchell Wankhar kaba ïadei bad ka jingpynbeit spel dak ïa ki kyrteng kur bad kumjuh ïa ka jingkylli bynrap u MDC ka Nongpoh u Bah Balajied Rani uba la ong ba ha kano ka rukom ka Council kan pynshong nongrim ban pynshisha ba kidei ki Kur Khasi namar ki don ki briew kiba pynkylla jait tang ban kam trai ïa ki jaka puta khamtam eh lyngba ka tang jait.
U EM Elaka u la ong ba lada shah ki kyndon ynsa lah ban pynbeit ïa ki jingspel dak ïa ki kyrteng ki Kur.
“Ki kur kin hap ban register bad ngin pyrshang ban peit ïa ki kyndon ban ïoh bsuh bad ynda la ïoh ka jingmynjur bad pynlong aiñ ïa ka Khasi Lineage Act lah ban bsuh lang ïa ka Clan Administration bad haba ïadei bad ka tang jait ngin sa shim khia lyngba ka Law Department," ong u EM Elaka.
Shillong, Lber 12 : U Myntri Rangbah ka Jylla Conrad K Sangma mynta ka sngi Ba-ar, ula ong ba ka Sorkar kan ai ka jingpynshitom kaba tyngeh kat kum ka aiñ ïa ki briew kiba donkti ha lyndet ka jingpynbthei bomb IED ha Them ïew Mawlong, myn ha ka miet 9 tarik Lber.
“…la bun ngut ki briew kila shah kem mynta bad la ai ka jingpynshitom ba tyngeh ïa ki.
Kumba nga ong, ngin pynthikna ba ki briew, kiba donkti kin shah kem lut" ong u Conrad haba ïakren bad ki nongthoh khubor.
Ula ong ba ka Tnad Pulit ka la treikam sted bha halor ka jingïoh lum khubor syntiat bad ka jingpyn donkam ïa ki kor ka juk ba mynta.
“Ki pulit ki dang pynlong ïa ka jingtohkit bad bun ngut ki briew ki la shah kem bad wat hynnin ka miet, la pyntip sha nga ba haduh ka por 12 baje mynmiet, nga ïoh phone call na ki heh Pulit ba pyntip ïa nga halor ki sienjam bapher bapher ba la shim bad kumta, nga la peit pyrman bha ïa ka jinglong jingman" ula bynrap.
Haba kylli la ka Sorkar kan dang bteng ban shong ïakren iasuk lada ka HNLC ka donkti ha kane ka jingpynbthei bom, u Conrad ula ong ba kane ka dang dei tang ka jingantad hynrei ngin sa peit ynda ngi lap mano ba donkti.
“Hadien ba ngi la lah ban pynthikna ryngkat bad ki sakhi satar, ngin sa lah ban ai ka jingkren aiu ba ngi rai" ula ong.
“Hooid, ki don katto katne ki kam ba ngi lah jam shakhmat.
Ngi la leh ïa ka jingwad bniah, jingtohkit bad kiwei kiwei bad ki khubor ba ngi ïoh lum ki pyntip ba ki don ki briew bad kynhun hynrei khlem ki jingtip kiba bniah bad ba pura, kam long kaba bha ïa nga ban kren eiei mynta" ula bynrap.
Ha ka miet sngi U Blei, arngut ki briew kynthup u Nongïalam ka HNYF ula shah kem halor ka jingkynnoh donkti ha ka jingpynbthei bomb IED ha Them ïew Mawlong.
Kine ki kyrteng u Tarson Lymba uba dei Disciplinary Secretary ka HNYF bad u Ebakordor Nongpluh.
Hynnin ka miet, ki Pulit kila kem sa 4 ngut ki briew na Ri-Bhoi District bad ïoh kurup ruh ïa u bom IED u bym pat pynbthei.
Shillong, Lber 12: U Myntri Rangbah ka jylla, u Conrad K Sangma, ha ka sngi baar, u la ïashim bynta ha ka CM Elevate Conclave, 2024 kaba la long ha U Soso Tham Auditorium, Shillong.
Ha kane ka sngi la donlang ka myntri jong ka tnat ki kam rep ka M Ampareen Lyngdoh bad ka MLA, ka Saipung-Sutunga, ka kong Santa Mary Shylla.
Haba kren shaphang ka jingsdang jong ka CM Elevate program u Myntri Rangbah u Conrad K Sangma, u la ong ba ka sorkar jylla ka la trei halor ka kam ka Meghalaya ba kan poi ha ka kyrdan kaba 10 na kiwei ki jylla ha ka ri.
“Ngi la sdang ïa kane ka kam ban pynlong ïa ka jylla kaba poi ha ka kyrdan kaba 10 napdeng kiwei ki jylla bad ngi la ïaid shakhmat da ka jingthmu ban kynjoh sha ka thong jong ka 10 billion economy bad ban bynrap sa 10 tylli ki lad bad ban ithuh ïa ki 10 tylli ki jaka ki ban long ki nongïalam jong ka jingkiew bad ka ïohkam ïohjam," u la ong.
U la bynrap ruh ba ki briew ki la sdang ban seng ïa la ki jong ki kam, ki leh ïa ki kam bad na ka liang ka CM Elevate ka la thmu ban thaw ïa ki sawdong sawkun na ka bynta ka jingkiew ki lad plie kam plie jam bad ban ïarap pisa na ka bynta ban thaw ïa ki kam.
“Ka CM Elevate kadei ka nuksa ba la shimkhia da ka sorkar ban pynïaid shakhmat ïa ki jingangnud jong ki samla bad kiba sengkam lajong da kaba pynïoh ki tyllong ban pynkylla ïa ki jingmut sha ki jingjop," u la ong.
U la ïathuh ruh ba kumba 1254 ngut kiba ïoh myntoi kaba la kot sha ka jingïoh kaba la kot kumba T.
56 klur kiban ïoh myntoi lyngba ki skhim kiba bun jait lyngba ka CM Elevate program ka ban pynmih ki kam kumba 50,000 tylli.
Haba plie ïa ka Meghalaya State Floriculture Mission ha kane ka prokram, u Myntri Rangbah u la ong ba ka long kaba kongsan bad ka sienjam kaba heh halor ki kam rep bad ka roi ka san ha ki thaiñ nongkyndong.
U la ong ba ka kyrdan ka jingsdang kumba 3,100 ngut kiba ïoh jingmyntoi bad ha ka jingmang tyngka kaba long T.
240 klur ha kine ki 3 snem kiba la thmu ban thaw ïa ka Meghalaya kum ka pdeng ki kam rep syntiew.
Katba ka Myntri ki kam Rep ka kong Ampareen Lyngdoh ka la ong ba ka sorkar ka la buh ïa ka thong ban thaw bun ki kam bad ki prokram kum ka CM Elevate bad ka Floriculture Mission ka dei ka sienjam halor kane ka bynta.
Ka la banjur halor ka jingdonkam ban ithuh ïa ki kam ki samla ban pynkynthup ïa ki ha ki kam ka ïoh ka kot.
Na ka liang u Myntri Rangbah u la ruh sam ïa ki cheque bad ki shithi ba la mang sha ki nongïoh myntoi na ka Prime Agriculture Response Vehicles, Piggery Development, Poultry Farming, Goat Farming, Common Facility Centre, Agriculture Warehouse scheme kiba hab hapoh ka CM Elevate program.
La sam ruh ïa ki shithi mang tyngka hapoh ka Meghalaya Floriculture Mission.
La pyllait ruh ïa ka Mission Document ka Meghalaya State Floriculture Mission bad ka Meghalaya GDP Vision 2028.
Shillong, Lber 12: U EM ka tnat Elaka uba dei ruh u CEM ka KHADC u Bah P N Syiem u la ong ba ïa ka ilekshon ba pura ïa u Wahadadar hapoh ka Shella Confederacy yn pynlong noh hapoh ka shibnai shiteng.
Ïa kane u la jubab ïa ka jingkylli ba la wanrah da u Nongïalam ka Liang Ïatei u Bah T W Chyne bad u MDC ka thaiñ u Bah Teiñwell Dkhar hapoh Dorbar Mang tyngka ka KHADC.
Na ka liang u Bah Chyne u la ïathuh hapoh ka Ïing ba ka la don kumba palat 15 snem ba khlem da ïoh shuh ban pynlong ïa ka ilekshon hapoh ka Shella Confederacy bad ba khlem ïoh ïa u Wahadadar ba pura bad la shu thung da u Adminstrator bad u Acting bad bun na ki shnong ki la klet ruh ïa kane ka kam khamtam ba ka rukom synshar khaddar ka paw bha kumta u la kyntu ïa u EM Elaka ban pynkloi noh ïa kane ka kam.
Katba u MDC ka thaiñ u la ïathuh ba katkum ka jingtip ba la ïoh la ong ba baroh ki shnong ki la dep phah lut ïa ka kyrteng ki nongthep vote ne voter’s list.
Haba jubab ïa kane, u EM Elaka u la kubur ba ka long kaba shisha ba khlem la lah ban pynlong ïa ka ilekshon hynrei u la kular hapoh ka ïing ba hapoh shisnem shiteng yn pyndep noh ïa kane ka kam.
Shillong, Lber 12: Ka KHADC lyngba u EM ba khmih ïa ka Land u Bah Teibor Pathaw u la ong ba ka jingthmu jong ka Digital Land Record Modernization Program (DLRMP), kadei ban shna ïa ki Cadastral Map jong ki bynta ne plot jong ka khyndew na ka bynta kawei pa kawei ka shnong bad ban pyni ruh artad ïa ki pud ki sam.
Ïa kane u la jubab ïa ka jingkylli ba la wanrah da u MDC ka Mawthadraishan u Bah Jambor War uba la pan jingtip halor ka rukom treikam bad jingthmu jong ka DILRMP kiba la ai jingmynjur sha ka KHADC.
U EM u la ong ka jingthmu ka long ruh ban pyni ne identify bad ban pruid dak ïa ki pud ki sam ki shnong, ban ïoh ïa ka dur ne shape, ka jingheh ne area ki jingdon ki jingthung jingtep ka jinglong ka khyndew bad kiwei kiwei.
U Bah Teibor u la ong ban shna ïa ki dulir halor ka nongrim jong ki map.
Kane kan pynduna ïa ka jingïakajia ha ka Liang u pud u sam, kane ka skhim ka ïarap ban pynbha ïa ka rukom pynbiang ïa ki dulir jaka puta katkum kane ka juk hynrei kam pynkylla ïa ka rukom bat khyndew ba la ju leh haduh mynta.
“Kane ruh kan ïarap ban pynskhem ban ïada ïa ka jinglong trai bad ïa ka hok nongkynti halor ki khyndew ki shyiap jong ki.
Kane ruh kan khanglad ïa ki briew ba khlem jingsngew bad pyndik pynshitom ïa kito ki trai jaka badei hok da kaba ai nishan ha ka aiñ bad kan pynduna ruh ïa ki mukotduma khnang ban ïa imlang sahlang da kaba suk ba saiñ," ong u EM.
U la ong ba kane ka prokram kan ïarap ban ïoh jingtip kiba biang ïa ka khyndew, nangta kan ïarap ïa ka sorkar ban pyntreikam ïa ki kam ba ïadei ha ka imlang sahlang kum ha ka Koit ka Khiah bad Sanitation.
Kan ïarap ïa ka sorkar ban pyntreikam ïa ki kam pynroi, kum ki surok ki lynti syngkien, ka supply umbam umdih bad kiwei kiwei.
U la ong ruh ba kane kan ïarap ïa ka jingpyntreikam ïa ka Meghalaya Land Transfer (Regulation) Act, namar kito kiba pynkheiñ ïa kane ka aiñ lah ban lap da kaba suk.
“Lada don ki dulir kiba biang kan ïarap ïa ki trai jaka ban wad ïa ki jingïarap na ki Bank, ne skhim na ka sorkar.
Kane ka prokram ka thmu ruh ba kan ym ktah ïa ka rukom bat khyndew ne mushlia ïa ki rukom treikam ki ADC hynrei kan ïarap ban pynkhlaiñ shuh shuh ïa ka rukom bat khyndew da kaba pyndonkam ïa ki kor ki bor jong kane ka juk ba mynta," ong u EM.
Shillong, Lber 12 : Ka Liang Pyrshah All India Trinamool Congress (AITC) ne TMC ka la pynbna ïa ka kyrteng u MLA barim ka Rangsakona Zenith M Sangma kum u kyrtong MP jongka na ka Tura Parliamentary constituency ha ka elekshon Lok Sabha ban wan.
“Ka AITC hapoh ka jingïalam bad jingai mynsiem jong ka Chairperson Mamata Banerjee, ka sngewbha ban pynbna ïa ka kyrteng u Zenith Sangma kum u kyrtong ka AITC na ka Tura Parliamentary constituency (ST) ha Meghalaya" ong ka kyrwoh bala phah da ka AITC mynta ka miet Sngi Ba-ar.
Ha ka sien ryngkoh jong ka Sorkar kaba la pynkhih khohreh ym tang ïa ki Nonghikai hynrei bad ïa ngi ki kmie ki kpa jong ki khynnah skul ha ka jingïadei bad ka rai ban pynrung kyndit kynsan sa ïa ka sobjek krammar ha ki skul pule naduh ka klass ba san haduh ka klass ba shiphew katkum ba paw ha ka shithi No: MBOSE/AW/RNT/170/18/20900 Dated Tura, the 8th March, 2024.
Kaei kaba wanrah ïaka jingbym sngewtynnad bad jing artatien ka long ym tang ïa ka rukom pynshong syrnot ïa ka thup pule ha ki skul hynrei khamtam ïa ka jingdier por ban buh bad pynrung sobjek shuh shuh.
Hadien kumba shibnai eiei naba la sdang ban plie bad ai jinghikai ha ki skul, ka tnad pule puthi jong ka jylla pat ka dang bunkam ban ïaleh ban thaw lad thaw lynti thymmai shuh shuh ha ka ban wanrah ïa ka jingkylla ha ka pule dangle jong ki khynnah skul.
Nalor ki jingeh ba tyngkhuh ha kaba ïadei bad ka jingbujli ïa ka sobjek Jingkheiñ, Saian bad English da ki kot thymmai ha kaba dang bun ki khynnah pule ki bym pat ïoh ïa ki kot thymmai na ka jingduna ki kot ha ïew ha hat kaba ktah ym tang ïa ki bapli ki khynnah pule hynrei kaba ktah pat ïa ki jing-pynïaid beit pynïaid ryntih ïa ki skul ha ka ban ai jinghikai ïa ki khynnah.
Kane ka wanrah shibun kiei kiei ki jingkylli kiba kane ka jingpynkylla ïa ki sobjek ka pynkiew ne em ïa ka pule ka dangle ha ka jylla.
Ka jingduna jong ki kot ha ïew ha hat, ka jing-kyrkieh jong ka Sorkar ban bujli kot thymmai ka la pynsha-ïong janor hi ngaiñ ïa uba bun ba lang.
Haba tang ïa ki kot thymmai ym pat lah ban pynbiang ha ïew ha hat, mynta pat bluit mih sa ka sobjek Krammar ?? Sangsot ki bapli ki kmie ki kpa khamtam na nongkyndong kiba da hap ban wan kiew sor man ka por ban wad kot thymmai ban ïoh pynbiang ïa ka jingdonkam ki khun ki kti ha skul nalor ba ka ktah pat sa ïa ka pisa pilaiñ ha ïing ha sem.
Hato, ka Sorkar ka wanrah ïa ka nongrim pyn-kylla ïa ki sobjek ha ryngkat bad ka jingsngewthuh paka ïa ki jingeh ban mih na ka?? Ne, la shu wanrah kyrkieh khlem da sngewthuh ïa ka khlieh ka tdong ki jingeh ba tyngkhuh u paid nongshong shnong mo.
Ka jingduna kine ki kot thymmai ha ïew ha hat ka pynpaw ba ka Sorkar kala phiel lypa ha ka jingpynkhreh (planning) bad rukom ïa trei-lang (coordination) bad ki nongshna ne nong supply ïa ki kot kaba la wanrah pat ïa ka jingartatien bala leh ïa kane ban kyntiew bad kynrong shisha ïa ka pule dangle ha ka jylla ne ka dei pat kawei na ki buit ban pynmih pisa (business) jong ka Sorkar ha ka kyrteng jong ka pule ka puthi.
Ka jingwanrah ïa ki jingkylla ha ka por ba tbian ba lyngkot bad ka jingleh kyrkieh jong ka Sorkar ka pynmih ïa ka jingsngew bym-shaniah bad jing artatien ïa ki-ei ki-ei kiba rieh kiba ka sorkar ka don jingthmu.
Ha ka jingshisha, ka kamram ba kongsan jong ka Sorkar ka dei ban wanrah ïa ki jingkylla ba pynïoh jingmyntoi ïa ki nongshong shnong khamtam ha ka ïadei bad ka hok ban ïoh ïa ka pule ka puthi ba bha bad miat hapoh ka jylla.
Katba ka jylla ka dang ïaleh bad ki jingeh ba kynduh na ka jingrai bad ka jing bamja-khluit jong kane sorkar, ka dei pat ka kamram ba hakhmat jong ki nongpeit nongkhmih ïa ka tnad pule ban pynbiang ïa ki jingdawa ba donkam u paid nongshong shnong ha ryngkat ka jing pyntikna ba ka jingpynkiew ïa ka pule puthi hapoh ka jylla kam dei ban long pat ka jing ïohnong jong no re jong no kiba bat ïa ka bor ne ka shuki.
Shillong, Lber 12 : Ka Kynhun Myntri ka Sorkar Jylla mynta ka sngi Ba-ar, ka la ai jingmynjur ïa ka Meghalaya Industrial and Investment Policy, 2024 ba thymmai, ka ban plie lad ïa ka jingbei tyngka ne seng kam seng jam ba palat T.
10,000 klur da ki riew shimet nalor ban pynthikna ban aikam 90% ïa ki trai shnong ha ka kyrdan Unskilled.
Haba kren sha ki lad pathai khubor hadien ka jingïalang, u Myntri Rangbah ka Jylla Conrad K Sangma ula pyntip ïa kane ka Policy ba thymmai yn sa pyllait paidbah ha ka 14 tarik u Lber.
Hadien kane yn sa pynbud da ka jingïasoi ïa ki katto katne ki soskular Memorandum of Understanding (MoU).
U Conrad ula ong ba lada kren kyllum, ka Industrial Policy ba thymmai ka pynleit jingmut ha ki ar bynta-kawei ka long ban aikam aijam bad ban kyntiew ïa ki kam ba la buh hakhmat kum ka kam jngohkai, ka rep ka riang, ka food processing, ka pule dangle, IT bad kaba ar ka long ban pynshlur ia ka jingthied ïa ki mar napoh ka Jylla Meghalaya.
“Ngi la buh ruh katto katne ki kyndon ba ka jingaikam ïa ki trai shnong ha ka kyrdan unskilled, shisien bala ai subsidy,ka dei ban kot haduh 90% na ki trai shnong" ong u Conrad.
Hynrei ula ong “Haba phai pat sha ki kam ba donkam ïa ki briew ba tbit kum ka nuksa, phi donkam ïa ki engineer ban trei ïa ki optical fibre lane ki special cook ïa ki jait jingbam ba kwah bad lada ki trai shnong kim don ïa kane ka sap treikam, ngi la ailad ba kumba 2 snem tang 25% yn donkam ban thungkam ïa ki trai shnong hynrei ha kine ki arsnem kane ka nombor ka dei ban kiew sha ka 50% la kumno kumno ruh".
Haba ñiew ïa kane ka policy thymmai kum kawei na ki Policy kiba biang eh hapoh ka Ri, u Myntri Rangbah ula ong “Kane ka dei ruh kaba ïaid ha ryngkat ka thong jong ka Jylla ban kynjoh ïa ka 10 billion dollar economy".
“Da kum kane ka policy bala don, ngi khmih lynti ba ngin sa tam palat ïa ka shi billion dollar da T.
10,000 klur ka jingseng kam seng jam bad bei pisa kaba ngi la buh ha kine ki 3-4 snem ban wan" ula ong.
U Myntri Rangbah ula pyntip ruh ba ka Sorkar Jylla dang shen ka la wanrah ïa ka Industries Meghalaya Agency (IMA) ban pynbeit ryntih ïa ka kam seng kam bad bei pisa hapoh ka Jylla.
Shillong, Lber, 12: Ka Khasi Students Union (KSU) ka la kren da kaba shai ba kan ym pdiang daleilei ruh em ïa ka aiñ Citizenship Amendment Act, 2019 da kaba ñiew ba ka dei ka aiñ Ïakjakor ba la wanrah da ka Sorkar India.
Ki dkhot ka KSU ba la lamkhmat da u President samla Lambokstarwell Marngar ha ka sngi Baar ki la ïasnohkti lang bad ka North East Students Union (NESO) ban thang ïa ka Rule jong ka Citizenship Amendment Act, 2019 hakhmat ka ophis treikam jong ka Meghalaya Board of School Education (MBoSE) ha Lower Lachaumiere, Shillong.
“Ngi thang ïa ka Rule jong ka CAA, ban pynkynnmaw ïa ka Sorkar India ba dalelei ngim pdiang ïa ka aiñ Ïakjakor ba ka Sorkar India ka wanrah.
Kane ka dei ka buit aiu re ba ka Sorkar BJP ka thmu sha lyndet bad ka riehtngen ha ka shatri ba ka hap ban pdiang ïa kita kiwei pat kiba don sha Bangladesh, sha Afghanistan, sha Pakistan ba ki shah thombor (ha ka kyrteng ka niam) hynrei nga kren da kaba shai ba ka dang jur ka jingthombor jong ki heh paid ïa ngi ki trai ri trai muluk ban ïa ka jingshah thombor kita.
Kine ki daw kiba ka ai ka Sorkar India ki dei ki bym shongnia shong nongrim hynrei ka jingthmu jong ka Sorkar India kumba ka paw ba ka kwah ban pynmadan ïa ngi ki rit paid," ong u President ka KSU Samla Lambokstarwell Marngar ha kajingïakren bad ki lad pathai khubor.
U la ong ba ha ki sngi ban sa wan ka KSU bad ka NESO kin sa shong pyrkhat kiei ki lad ki sienjam ba kum ka seng bad ka NESO kin shim.
“Ngi dang pyrkhat ba ka Sorkar India kan ai ïa kita ki aiñ ki ban ïada ïa ngi ki trai ri trai muluk ha kane ka thaiñ Shatei Lammihngi baroh kawei hynrei ka jingpynlong aiñ ïa ka CAA ka dei ka jingkhot sngewbha jong ka Sorkar India ïa ki briew khamtam na ka ri Bangladesh.
Phi hap ban sngewthuh ba ka jylla Meghalaya ka dei kaba ïajan tam bad ka ri Bangladesh bad na ka por sha ka por ka jingwanrung kyrthep bad wan rung laitlan sha kane ka jylla jong ngi bym don ki aiñ ki kanun," ong u samla Marngar.
“Ngi don tang 15 lak ha ka jingbun briew, lada ki wan ki Hindu tang 10 lak na ka ri Bangladesh ka jaidbynriew ritpaid jong ngi ka la kut," ong une u nongïalam ka KSU bad bynrap, “ngan pynkynmaw ha u snem 2019 ka CAB ka la long aiñ bad ha une ujuh u snem ka Ingdorbar Thawaiñ jong ka Jylla Meghalaya ruh ka la mynjur ïa ka Resolution ban dawa ïa ka Sorkar India ba kan pyntreikam ïa ka Inner Line Permit (ILP) hapoh kane ka jylla hynrei kaba sngewsih ka long ba ka Sorkar India naduh u snem 2019 haduh mynta ka dang pule sah ïa ka Resolution.
Kane ka pynpaw shai ba ka Sorkar India ka mut ban thombor biang ïa ka jinglong ba kyrpang jong ngi,’ u la ong.
“Ha ka mynnor, nga lah ban ong, ym dei ba ngi pyrshah ïa ka Sorkar India, hynrei ngi hap ban kren ïa ka jingshisha ïa ka histori.
Ka jaidbynriew Hynñiewtrep ka ïasnoh bad ka ri India lyngba ki ktang suloi ba la pynap bad pynkbum jubor.
Sa shisien pat, ym da ki ktang suloi, hynrei ka (Sorkar India) thombor da ki aiñ kiba khyllah khyllah pyrshah ïa ka jingshong shngaiñ jong ngi ka jaidbynriew," la kynthoh u President ka KSU.
“Katkum kane ka aiñ (CAA 2019), kiba rung shwa ka 31 tarik, Nohprah, 2014 kim donkam ban pan kot pan sla bad pan ïa ki jingpynshisha hynrei la pdiang sngewbha beit ïa ki kum ki nongshong shnong bapura hapoh ka ri India baroh kawei.
Ha,oid, ka Sorkar India, ka ong ba kane ka aiñ kan ym kynthup ïa ki Schedule Area lait noh ha ki Non-Schedule Area, hynrei lada ka long kumno kumno ruh hynrei ka seng ka ju ïohkem ïa ki briew kiba wan rung shapoh ka jylla khlem ki kot ki sla kiba biang.
Ngi shem ba ki wan na ka jylla Assam," bynrap u President ka KSU.
“Katkum ka thup kyrteng ba la pynmih ha ka National Register of Citizens (NRC) da ka Sorkar Assam ki don palat 20 lak tam ne duna ki bym don kyrteng.
Kane ka pyni shai ba ha ka jylla Assam ka jur bha ka jingrung kyrthep ki mynder ri.
Kane ka dei ka jingma kaba ap ym tang ïa ka jylla jong ngi bad ka jylla Assam hynrei ïa ka thaiñ Shatei Lammihngi baroh kawei," u la bynrap.
“Ka NESO bad ka KSU ka la ujor sha ka Supreme Court ïa ka CAA bad mynta ka dang sah pongding hapoh ka Ingbishar bad ki lad ki lynti ngin sa nang pyrkhat halor ka jingpynlong aiñ ïa ka CAA kaba long pyrshah ïa ngi ki trai ri trai muluk.
Ngin sa shong ban pyrkhat bad ban pynsngew sha ka Sorkar Jylla ïa kiei ki lad ki lynti ban tehlakam bad pyrkhing ïoh lehse ki don kita ki poiwir kiba na ka jylla ki leit wad ïa ka shatri ban long ki nongshong shnong bapura jong ka ri India bad kane ka jylla," la ong u samla Marngar.
Haba kylli, u la ong, “kan ym lah ba long hynrei ka long tang kumno ban pynthame bad ban ïalam bakla hynrei kan don beit ka jingktah.
Lada ka ktah ïa ka Assam kan ktah beit ïa ka jylla jong ngi.
Kut ki bar jylla kiba wan rung beaiñ ha kane ka jylla jong ngi ki dei beit na ka jylla Assam.
Peit ki nongtrei bylla kiba wan sha Meghalaya khlem ki kot ki sla.
Ki Kharbangla ki rung sha Meghalaya khlem ki kot ki sla bad bunsien ki ong ba ki dei na Assam.
Kine ki rung sha Assam tang ban ïoh ïa ki kot ki sla ba kin ïoh buhai shnong hapoh kane ka jylla jong ngi.
Kita ki dei ki dak mynsaw kiba ap ïa ka jylla jong ngi," u la kynthoh.
Shillong, Lber 12 : U Myntri Rangbah ka Jylla Conrad K Sangma mynta sngi Ba-ar, ula ong ba ka Sorkar Jylla ka la jan dep artad ïa ki lad ki lynti ha ka ban lah pynbeit noh ïa ka kam ba ïadei bad ka jingpynkynriah ïa ki 342 tylli ki Longïing Harijan na Them ïew Mawlong.
Haba ïakren bad ki nongthoh khubor, u Conrad ula ong “Ngi la jan dep artad ban ïapynbeit ïa ki lad ki lynti bad ngin sa lah ban pyndep noh kham kloi ïa kane ka kam".
“Ngi la don ha ka kynti ba sah satang ban shim rai bad ki nongshong shnong ki dei ban ïaroh ïa kane bad nga thikna bad kular ïa ki nongshong shnong ba ngi la shim khia bha ïa kane ka kam" ula bynrap.
Kane ka jingkynthoh jong u ka la mih tang arsngi hadien ka jingjia pynbthei bomb IED ha Them ïew Mawlong bad ka jingkynnoh ba kane ka jaka ka la pynijli ïa ki paidbah ka Jylla.
U Conrad ula ong ba ki paidbah bad ka Jylla kin ïaroh namar ka dei ka sien ba nyngkong eh ba kala don ka jingshimkhia da kano kano ka Sorkar ban pynkynriah ïa ki nongshong shnong na katei ka jaka.
Shillong, Lber 12: Ka Synjuk ki nongïalam niam ha Shillong, ka Shillong All Faiths Forum (SAFF) ka la kyntu ïa ka sorkar ba kan shimkhia bad leh hok haba don kino kino ki jingjia kiba wanrah ïa ka jingshong syier ha ka imlang sahlang.
Haba ïakren bad ki nongthoh khubor, u Rev.
P.
Lyngdoh, uba long u Chairman ka Forum, u la ong ba ki don ki bor kiba na shabar ka jylla kiba thmu ban wanrah ka jingïasngew pher niam ha ka jylla kumba la jia ha ki jaka khappud ha kine ki sngi baladep, na ka liang ka sorkar ka hap ban shimkhia bad ban trei hok da ka lynti kaba khuid ba suba, khnang ba ki paidbah kin nym don hapdeng ka jingshong syier.
Shuh shuh na ka liang ka Forum, ka la ïathuh ba ka la buddien ha kaba ïadei bad ka jingjia ha khappud ha kaba ki skul jong ki Balang Khristan ki la shong syier, na ka liang ka sorkar ka la pyntip ba u Chief Secretary ka jylla u la ïakren bad u Chief Secretary ka Assam ban ïapynbeit, khnang ba kan nym don kano kano ka jingjia ba wanrah ïa ka jingthut ka suk ka saiñ.
Ha kajuh ka por na ka liang ka Forum ka kyntu ruh ïa ki paidbah ba kin pynneh ïa ka jingshongsuk shongsaiñ da kaba kiar na ki kam pynshit bad ban nym ngeit bieit than ïa ka jingïathuh jong kiwei pat.
Ki la ong ruh ba na ka liang jong ki kum ki nongïalam niam, kin ïatreilang la ka long bad ki bor sorkar ne bad ki paidbah ban wanrah bad pynneh ïa ka shonsuk shongsaiñ ha ka jylla.
Shillong, Lber 12: U Nongïalam ka Liang Ïatei ha KHADC u Bah Titosstarwell Chyne uba dei u MDC ka Sohra bad u CEM barim haba ïashimbynta ha ka jingïatai nia kaba kyllum halor ka mang tyngka kaba la wanrah da u CEM ka KHADC u Bah Pynïaid Sing Syiem ha ka sngi sdang ka dorbar mang tyngka u la pynpaw ba ka jingkwah jong kawei ka kynhun Garo ban ai jingithuh ïa ki Rangbah shnong Garo kiba don ha ki 54 tylli ki shnong ha thaiñ Ri Bhoi ka long ka jingma ïa ka riti synshar khaddar ka jaitbynriew Khasi.
U la ong ba lada ai lad ïa ki Garo ban long Rangbah Shnong kum ha kiwei ki shnong ne Hima kiba lah don la ki jong ki aiñ ne Act kan jia aïu ïa ki.
“Haba ïadei bad ka jingphah tuklar jong ki na ki bor kiba nabar haba ïadei bad ka jingkwah ban ithuh ïa ki kum ki Rangbah shnong, ka KHADC kam dei ban ailad satia ïa ki jingtuklar kiba wan na kino kino ki liang, namar kumba long mynta kine ki paralok Garo ki ïoh ïa ki kam pynroi kum ba ïoh kiwei kumta ym dei ban ïasuk ne compromise halor kane ka bynta," kyntu u Bah Titosstarwell Chyne.
Haba jubab ïa kane u Symbud CEM u Bah P N Syiem uba khmih ruh ïa ka Elaka u la ong ba na ka liang ka KHADC ne EC kaba mynta ka khlem pat ai jingithuh ïa ki Rangbah shnong Garo bad namarba ka thaiñ Marwet ka hab hapoh ka jingpeit jong ka Hima Mylliem kumta ka Hima ka la jied da ki Circle Rangbah Shnong.
Lah ban pynkynmaw ba na ka liang ka All Ri -Bhoi Garo Headmen Association (ARGHA) ha ryngkatlang bad ka All Khasi Hills Achik federation ki la leit ban ïakynduh ïa u Myntri Rangbah ka jylla u Conrad K Sangma ban pynpaw ïa ka jingsngew pyrshah halor ka jingithuh ïa u Rangbah Shnong ki Garo da katto katne ki kynhun hapoh ka thaiñ Marwet.
U President ka headmen association, u Nickel R Marak u la ong ba ki long ki nongshong shnong kane ka thaiñ mynta naduh ki por ba dang synshar ki phareng bad ki la don la u jong u Rangbah Shnong Garo hynrei mynta ka lah don kawei ka seng kaba la thoh sha ka KHADC ba kam dei ban ithuh ïa u Rangbah Shnong Garo bad halor kane hadien ba ki la ïoh ïa ka shithi na ka KHADC halor kane ka kam.
Kumta kane ka kynhun ka la leit ban ïakynduh ïa u Myntri Rangbah ka jylla bad ban kyrpad ïa u ban pynthikna ba ka riti dustur bad ka jingithuh ïa u Rangbah Shnong Garo kan dei ban bteng ha kine ki 54 tylli ki shnong.
Shillong, Lber 12: U MLA ka BJP u Bah Sanbor Shullai u la pynshai ïa ka aiñ kaba la dep ban pynbna da ka sorkar pdeng kaba la pynpaw shai ba ki jaka kiba hab hapoh ka khyrnit kaba 6 kiba kynthup ïa ka jylla Meghalaya kin lait na ka jingshah pyntreikam ïa ka Citizenship amendment act kaba la long katkum ka dorkhas kaba u la dep phah sha ka sorkar pdeng ha ka 19 tarik u Naiwieng ha u snem, 2019.
U Bah Sanbor Shullai u la ong ba u dei uba nyngkong u MLA ka BJP na ka thaiñ shatei lammihngi uba la rah ïa kane ka mat kaba ïadei bad ki jylla kane ka thaiñ shatei lammihngi ban pynlait ïa ki thaiñ riewlum na ka jingpyntreikam ïa ka citizenship amendment act.
U Bah Sanbor Shullai u la ai khublei ïa u Myntri Rangbah duh ka ri u Narendra Modi ba u la pyllait ïa ki jaka ki riewlum hapoh ka act bad u la ong ba tang ka party BJP kiba kren da ki MLA ka BJP na ki jylla kane ka thaiñ shatei lammihngi kaba la pdiang ruh da ka sorkar pdeng.
U Bah Shri Sanbor Shullai u la ong ba ka citizenship act 1955 lah dep ban pynkylla kham mynshwa da ka sorkar ka seng Congress bad ki jaka ki riewlum kim pat ju lait hapoh ka jingsynshar jong ka congress, hynrei ka sorkar BJP hapoh ka jingïalam jong u Narendra Modi u la pyllait ïa kine ki thaiñ riewlum napoh ka citizenship amendment act 2019.
U Bah Sanbor Shullai shuh shuh u la pynshai ba hapoh ka kyndon jong ka section 6(B) point no 3 jong ka bynta ba la bsut ka la pynshai bha ha kaba ïadei bad ka jingïoh long nongshong shnong watla ki don ki mukotduma kiba dang sah pyrshah ïa u.
Shuh shuh katkum ka citizenship amendment act 2019 ki kyndon kiba la bsuh ki la pynshai ba tang kito kiba rung sha India ha lane shwa ka 31 tarik u Nohprah 2014 bad hapoh kane ka clause ka por kaba rit ban sah kam dei ban duna ïa ka 5 snem ha ka jaka jong ka 11 snem kaba la kdew hapoh ka citizenship act 1955.
Kumta haba peit ïa baroh kitei ki kyndon u MLA ka BJP u la ong ba ka Meghalaya ka la leit pura na ki kyndon jong ka CAA.
U MLA ka BJP u Bah Sanbor Shullai u la ong ba katkum ka jingtohkit na ki village council, welfare society bad kiwei ki seng ha ki non-schedule area ha Shillong ki seng ki la pyntip ba ki khlem ïoh ïaid lyngba kum kine ki kam sha u snem 2014.
Kumta ka long kaba shai ba ka CAA kan ym lah ban pyntreikam ha ki jaka Khasi bad Jaiñtia hills kynthup ïa ka jylla Meghalaya, naba ka sorkar pdeng ka la dep pyllait ïa ki jaka ba hab hapoh ka khyrnit ba 6 ka riti synshar ka ri India kumba la pynkylla.
“Ngi dei ban ai khublei ïa u Myntri Rangbah duh ka ri u Narendra Modi ji bad u Myntri ka tnat ki Kam Pohïing u Amit Shah uba la kynthup lang ïa ka kynhun ki khristan hapoh ka Citizenship amendment act 2019 naba bun ki khristan khambun kiba don ha Pakistan bad ri Afghanistan kin ïoh ka jingmyntoi na kane ka act.
Kumta nga kyrpad ïa baroh ki nongshong shnong ka jylla ba kim dei ban shah ïalam bakla ha kino kino ki seng saiñ pyrthei naba kane ka aiñ kam don jingïadei hapoh kane ka jylla Meghalaya," ong u Bah Sanbor.
Shillong, Lber 12: Ki shipai Ïada Pud ki la ïathuh ba ha ka 11 tarik mynta u bnai, 2024, ki shipai kiba la peitngor bha jong ka kynthun ka 172 Bn BSF Meghalaya da kaba suk ki la lah ban pynpulom bad kurup ïa ki jaiñ bad kiwei ki tiar ba la thmu ban khaïi beaiñ sha Bangladesh kiba la shongdor kumba T.
14 lak ba la thmu ban shalan lyngba u pud ka ri kaba ha East Jaiñtia Hills district.
Hadien ba la ïoh ka jingtip kaba thikna ïa kitei ki tiar la kurup da ki shipai BSF hadien ba la tep hapoh ka khlaw kaba hajan u pud u sam ka ri, ba la thmu ban khaïi sha beaiñ Bangladesh.
Ïa kitei ki tiar ba la ïohkem la aiti sha ka ophis custom ban leh ïa ki kam katkum ka aiñ.
Shillong, Lber 12: U Myntri Rangbah ka jylla u Conrad K Sangma, ha ka sngi baar u la buh ïa bun tylli ki mawnongrim na ka bynta ki 4 tylli ki projek ha ki jaka sor ha ka prokram ba la pynlong ha Ward lake Shillong.
Ki projek ki kynthup ïa ka Development of Commercial Building ha Polo, ïa ka Mechanised Multi-Level Car Parking kaba ha Vivekananda Road, nangta hajan ka Additional Secretariat bad ka Polo Commercial Complex, ka jingpynitynnad ne ka Beautification ïa ka Ïewduh bad ka jingkyntiew bad pynbha briew ïa ki 5 tylli ki pung ne ki Lake ha ka jylla bad ki jaka ba don ka Ward Lake.
Haba kren ha ka jingïalang u Myntri Rangbah u Conrad K Sangma, u la ong ba ka sorkar ka don ka jingthmu bad ïohi jngai ban pynkylla ïa ka nongbah Shillong sha ka nongbah kaba long katkum ka juk kaba mynta khamtam haba ïadei bad ka jingkhap ngiah.
Haba kren shaphang ka jingpynbhabriew ïa ka Ïewduh u Myntri Rangbah u la ong, “Kane kadei kaba ngi la pyrkhat bad kaba ngi la trei khnang ba ïa ka ïew la pynbhabriew bad ki kam jingtei kin khambha ban khring ïa ki nongwan jngohkai," u la ong.
U la ong ïathuh ba kumba T.
15 klur la mang ïa kane ka project ban pynthymmai bad pynkylla ïa kane ka ïew kaba la buh da u mynbarim bad ka ïew ki trai ri trai muluk.
Ha kane ka projek kan don ka jingpynbeit thymmai ïa ki pipe um, ki nala, ka jingshna ïa ki jaka leitbar paidbah, ka jingbuh ïa ki kali kit ñuit bad ki jaka bret ñuit, ka jingpynthaba ïa ka ïew da ki bording ilektrik bad kiwei.
Haba kren shaphang ka jingpynbha briew ïa ka Ward’s Lake bad ka Ward’s Lake Promenade u Myntri Rangbah u la ong ba shi bynta na ka projek kan leit sha ka jingïar kaba 1.
5-2 km pyrshah jong ka Ward’s Lake ha kaban shna ïa ki dukan, ki jaka die jingdie ha madan, jaka ïeng kali bad kiwei kiwei.
U Myntri Rangbah ka jylla u la ong ba ka thong jong ka sorkar ka long ban peit ïa ka jingeh halor ka jingkhap ngiah bad ka jingpynïaid ki kali hapoh nongbah Shillong.
Haba kren shaphang ka jingthmu ban pynkynriah noh ïa ki ophis treikam na Shillong sha ka nongbah ba thymmai ne ka new administrative city, u la ïathuh ba kane ka projek kaba kynthup ïa kiba bun ki kam halor ka jingpynkylluid ïa ka Shillong ka jinglut ka la kot sha ka malu mala T.
90 klur kaba dei ruh ka jaka ïeng kali kaba ngiam kumba 465 tylli ki kali ha kine ki jaka.
U la ïathuh ba 5 tylli ki nan ne Pung kiba kyrteng ka Ward’s Lake, Malse Lake, Nirman Jheel, Memo Lake kum kaba ha Williamnagar bad ka Rangjokram Lake ha Resubelpara yn pynbha briew bad pynkhuid.
Shillong, Lber, 12: Tang shi sngi hadien ba ka Sorkar India ka la pynmih paidbah ïa ka Rule jong ka Citizenship Amendment Act, 2019, ka North East Students Organisation (NESO) kaba long ka shatri jong ki sengbhalang bapher bapher ka thaiñ Shatei Lammihngi ha ka sngi Baar ka la thang ïa ka Rule jong kane ka aiñ hakhmat ka ophis treikam jong ka Meghalaya Board of School Education (MBoSE) ha Lower Lachaumiere, Shillong.
La lamkhmat ban thang ïa kane ka Rule da u Chairman jong ka NESO u Bah Samuel B Jyrwa ryngkat ka jingsynran lang jong ki nongïalam ka Khasi Students Union (KSU), ki dkhot jong ka Federation of Khasi Jaiñtia and Garo Peoples (FKJGP) bad kiwei kiwei.
“Lada ka Assam ka shah ktah suki suki kiwei ki bynta jong ka thaiñ Shatei Lammihngi baroh kawei kin shah ktah.
Lada phi ong ba ngi don ïa ka Sixth Schedule ha kane ka jylla, kumno pat ka jingjyllei jong ki bar jylla ka jur haduh katne katne.
Ka Sixth Schedule katkum ka jingïohi jong ngi ka khlem lah ban ïada ïa ka jingrung jong ki bar jylla bad kiba bun ki bynta jong ka Sor Shillong bad ki bynta jong ka khappud jong ka jylla la bun da kiwei pat ki jaidbynriew.
Lada kata ka Sixth Schedule ka lah ban ïada, balei pat kam lah ban ïada baroh shikatta.
Dei halor kata ka nongrim ba ngi sngew ba ka CAA kan nang pynshlur shuh shuh ïa ki mynder ri ba kin wan shapoh ka ri jong ngi," ong u Bah Samuel ha ka jingïakren bad ki lad pathai khubor.
“Naduh u snem 1947 ba ka ri India ka la ïoh ïa ka jinglaitluid ka thaiñ Shatei Lammihngi ka la ïai shah ba ki bar ri kin wan buhai shnong bad shong shnong bad kumjuh ruh ha u snem 1971 haba la khie ka thma ha ri Bangladesh da ki phew hajar bad da ki lak ki la rung shapoh ka thaiñ Shatei Lammihngi," u la ong.
“Ka Sorkar India da kaba leh kumne ka nang kwah shuh shuh ba ki bar ri kin long ki trai shnong, ki trai ri trai muluk hangne ha ka thaiñ Shatei Lammihngi baroh kawei, kaba long ka jingma ïa ngi ki ritpaid ym tang ha ka jylla Meghalaya hynrei ha ka thaiñ Shatei Lammihngi baroh kawei," la bynrap u Chairman ka NESO.
Kum ban shu pyntip hangne ba ka NESO ka la mudui hapoh ka Iingbishar Supreme Court pyrshah ïa ka jingpynlong aiñ ïa ka CAA bad haduh mynta kane ka kam ka dang sah pohding hapoh ka Ingbishar.
Haba kylli u la ong, “ka Sixth Schedule ka kren tang ïa ka riti ka dustur, ka jingpynneh ïa ka khyndew ka shyiap hynrei ka khlem kren ïa ka jingrung jong ki briew kiba nabar.
Dei namarkata, ka Sixth Schedule kam pat biang kumba ka long mynta ban tehlakam ïa ka jingwan rung jong ki briew kiba nabar.
"“Ka jinglah ban tehlakam ïa ka jingwanrung jong ki briew kiba nabar ka dei ka Sorkar Jylla bad ka Sorkar Pdeng.
Kumba ka long mynta ka jingpyntreikam ïa ka Meghalaya Residents Safety and Security Act (MRSSA) ka Ingbishar High Court ka la pynsangeh bad ïa ka ILP ruh ka Sorkar India ka khlem ai nalor ba la ïai dawa mynta da ki phew phew snem," la ong shuh shuh u Bah Jyrwa.
Halor ka jingpynslem jong ka Sorkar India ban ai jingmynjur ïa ka Inner Line Permit ha Meghalaya, u Bah Jyrwa u la ong, “ka jingïajngai jong ki jaidbynriew ritpaid ka thaiñ Shatei Lammihngi naduh mynshwa na ka ri India ka dei ka jingleh jong ki hi naduh ka por ba ngi ïoh ïa ka jinglaitluid ngi khlem ïoh ïa ka hok jong ki jylla ka thaiñ Shatei Lammihngi.
Naduh ka sngi ba la ïoh laitluid haduh kane ka khyllimat ba mynta kaei kaba ka Sorkar India ka la leh ïa kaba bha ka ban long ka jingïada, ka jingkyntiew ïa ka ktien ka thylliej, ïa ka riti ka dustur bad ban ïada ïa ki jaidbynriew jong ka thaiñ Shatei Lammihngi baroh kawei, tang kawei ruh kam pat don ba kan leh.
Kumno ngin ong ba ka Sorkar India ka la leh bha, ka khlem leh eiei ruh em.
Dei halor kane ba kane ka jingpynjngai da nang jur nang jur hapdeng ki trai ri trai muluk ka thaiñ Shatei Lammihngi bad ka Sorkar India hapoh Delhi.
".
Nongpoh, Lber 12: Ki Pulit ka East Khasi Hills bad ki Pulit jong ka Ri Bhoi District ki la lah ban pynpulom ïa ka jingthmu jong ki suba dkhot Hynñiewtrep National Liberation Council (HNLC) ban pynbthei sa uwei u bom IED ha Nongpoh hadien ba ki Pulit ki la ïoh kem ïa ki saw ngut ki briew ba la suba ba ki dei ki nongkyrshan barieh jong ka HNLC.
Ki saw ngut kiba la shah ha ki Pulit ki kynthup ïa u Damanbha Ripnar ba ju khot sin u Shall Lapang, u Robinis Ripnar, u Jill Tariang bad u Shining Nongrum bad baroh kine kiba la shah kem ki dei kiba na Ri Bhoi District.
Kum ban pynkynmaw, ha ka sngi Saitjaiñ ka taiew baladep, u bom IED uba khlaiñbor bha u la bthei ha Them Iewmawlong, Shillong.
Tang hapoh arphew saw kynta, ki Pulit ka East Khasi Hills ki la kem ïa u Disciplinary Secretary jong ka Hynñiewtrep National Youth Front u Bah Tarson Lymba na Dawki bad ïa u Bah Ebakordor Nongpluh na Mawlki, Shillong.
U Superintendent of Police ka Ribhoi District Jagpal Singh Dhanoa ha u kyrrwoh ba la phah sha ki lad pathai khubor ula ïathuh ba ki Pulit jong ka East Khasi Hills bad Ri Bhoi ha ka Lah Sngi u Blei kumba ha ka por 6:00 baje janmiet ki la ïoh bat ïa kawei ka kali Bolero Pick-up kaba don ïa u nombar ML12-3243 ba la ñiah da u Bah Damanbha Ripnar na surok Usmning-Mawhati.
Ha ka jingtalasi ïa ka Kali la ïoh kurup ïa u bom IED lyngba ka kynhun Bomb Detection & Disposal Squad na Shillong ba la leh ha kata ka rukom ban lait na ki jingma jingmynsaw.
La ïathuh ruh ba ka kynhun ki saw ngut ki nongkyrshan barieh jong ka HNLC ki la shah kem da ka jingthmu ban pynbthei ïa u bom IED ha Shillong bad Nongpoh.
Ki Pulit ki la ïathuh ba kine ki saw ngut ki la phla ba ki la thmu leh da ka jingbthah jong ka seng HNLC na Bangladesh.
Ha ka jingïohkem ïa kine ki suba nongkyrshan barieh ka HNLC ki Pulit ki la ïoh ban kurup 15 tylli ki Gelatin Sticks, 167 tylli ki nar lyngkhot (ba ju thep hapoh u bom IED, uwei u Safety Fuse Wire, 3 tylli ki Non Electric Detonator, 5 tylli ki Mobile Phone, ka Bolero Pick-up kaba don ïa u number ML-12-3243.
Halor kane ka jingïoh kurup ïa ki tiar pynbthei bad ka jing ïohkem ïa kine ki 4 ngut, ki Pulit ka Ri Bhoi ki la register case ha Nongpoh Police Station da kaba pynngat hapoh ki kyndon jong ka Section 120 B/121 A Indian Penal Code (IPC), pule lang ruh bad ka Section 10/13/18 UA(P) Act bad ka 5/6 Explosive Substance Act.
Shillong, Lber 12 : U Myntri Rangbah ka Jylla u Conrad K Sangma mynta ka sngi Ba-ar, ula ong ba ka Sorkar MDA hapoh ka jingialam jongu da lei lei ruh kan ym shah satia ban tih Uranium hapoh ka Jylla Meghalaya.
U la kren ia kane mynta ka sngi ha ki lad pathai khubor hadien ba la mih ki khubor ba kawei ka seng ba la tip kum ka North East Sunshine Trust (India) ka la thoh sha Delhi ban sdang biang ïa ka project tih uranium ha Meghalaya.
“Kino kino ki seng ki lah ban thoh, ngam lah ban khang ïa ki ba kin thoh sha ka Sorkar India hynrei kane kam mut pat ba ka dei ka nongrim ba ïeng da ka Sorkar Jylla namar ka sorkar jylla ka la dep rai naduh mynshwa ban khylliap noh ia kane ka kitab tih Uranium ha Meghalaya" ong u Myntri Rangbah.
“Ngi la kren shai ba khlem ka jingmynjur lang ki paidbah, khlem da khmih lang ïa baroh ki kam ba ïadei bad ka saian, ngin ym shah satia ban tih uranium ha ka Jylla jong ngi" ula ong.
U Myntri Rangbah ula ong ba ka nongrim jong ka Sorkar Jylla ka la shai bha halor kane ka kam namar “Ka dei ka kam iap kam im u paidbah, ka dei ïa ka koit ka khiah u paidbah bad ka dei ia ka lawei jong ka Jylla jong ngi".
“Ki lah ban don ki jingsngewkhia na ki riew shimet, kiba lah ban kwah ia kane bad don ruh kiba kwah ban pynïaid shakhmat ïa kan, ka dei ïa ka ban hap pynbeit ha ka lynti kaba jai jai bha namar kumba nga ong, ngi hap ban shim lem ïa ka jingmynjur u paidbah, ngi hap ban da pule bniah ïa ki jingktah jong kine ki kam bad dei hadien kine kiei kiei, ngi hap ban pynthikna ba ym dei ban shim ïa ki sienjam ha kane ka lynti (ban tih) namar kumba nga ong, ka dei ka kam ba ktah ïa ka iap ka im u paidbah bad ka lawei ki briew jong ngi" ula bynrap.
Shuh shuh, u Myntri Rangbah ka Jylla ula pyntip ba kam shym la don satia kano kano ka jingphah ktien ne ka jingthoh na ka Sorkar Pdeng sha ka Jylla haba ïadei bad ka kam tih Uranium.
BDWS.
Shillong, Lber, 12: Ka Harijan Panchayati Committee (HPC) ha ka sngi Baar ka la phah da ka jingthoh sha u Myntri ka tnat Kam Pohing u Amit Shah da kaba kyrpad ba un tuklar lem halor ki kynrum kynram jong ka Them Metor da ka jingïatreilang hapdeng ki lai kynhun, ka Sorkar Meghalaya, ka Harijan Panchayat Committee (HPC) bad ki kynhun bapher bapher.
Ka Committee ka la kyntu ruh ïa ka Sorkar Pdeng ban phah tohkit halor ka jingbthei u bom IED dang shen ha jaka ieng ki Syndicate Bus kaba la pynsyier mynsiem thot thot ïa ki jaidbynriew bym dei riewlum kiba shong basah ha Them Iewmawlong.
“Ngi kyrpad ïa phi ba phi tuklar lem halor ki kynrum kynram jong ka Punjabi Colony da ka jingïatreilang hapdeng ki lai kynhun bad ka Sorkar Meghalaya," ong u Secretary jong ka HPC u Gurjit Singh ha ka shithi ba la phah sha u Shah.
U la ong ba ki jingeh ba ïadei ïa ki hok bad ki nongshong shnong ha Them Iewmawlong ïa mynta la kheiñ dewthala, bad da ka jingtrei shitom jong ka Sorkar Meghalaya, ka Harijan Panchayat Committee bad kiwei kiwei ki kynhun ban poi sha ka jingïasngewthuh jingmut.
“Wat hapdeng ki jingïalang kiba bun tylli bad ki jingïakren, ka kam kaba jwat ka dang shong per ha suiñ.
Watla ka jingkular ban tuklar da ka Sorkar India, kam shym la urlong satia.
Ngi don ka jingshaniah lada ka Sorkar Pdeng ka shimkhia ban pynkut noh ïa kane ka kam, ka dei ban long kaba suk," ong u Singh.
Da kaba pynpaw ba ka jingbthei bom dang shen ka dei ka jingpyrshang ban pynslem ïa ka jingstet ka kam, u Secretary ka HPC u la ong, “kane ka jingjia ym dei ban shu ieh kumto hynrei ka dei ka dak ka shin kaba ktah ïa ki jaidbynriew ritpaid kiba sah hapoh ka jylla Meghalaya.
Ka jingkem ïa ki briew halor kane ka jingjia ka pynpaw ba ka dei ka jingpyrshang ban pynsyier mynsiem bad ka jingpyrshang ban pynkbum ïa ki nongshong shnong jong ka Punjabi Colony.
"“Ngi pynpaw hakhmat jong phi da ka jingsngewkhia ba ym don mano mano ruh na ka Sorkar Meghalaya, na u Myntri Rangbah ter ter ban pynrem ïa ka jingjia.
Ki nongïalam saiñpyrthei, ki ïai pynmih ïa ki jingkynthoh pyrshah ïa ki nongshong shnong ka Punjabi Colony khlem sangeh, ym shym la kren eiei wat shi kyntien ruh ne ban wan jngoh ïa ka jaka ba la jia ka jingpynbthei ban pynpaw ïa ka jingsngewkhia halor ka jingbthei ne ban ai jingkyrshan ïa ki longiing," u la ong.
Shuh shuh u Sing u la pyntip ba ka Delhi Sikh Gurdwara Management Committee, ka Shiromani Gurdwara Prabandhak Committee bad ka National Commission of Minorities, ka National Commission for Human Rights bad kiwei kiwei ki kynhun ki la wan jngoh ïa ka Punjabi Lane katba ki jaidbynriew Sikhs ki dang ïai bteng ban ïakhun na ka bynta ki hok ki jong ki.
“Namarkata, ngi kyntu ïa ka Sorkar India, hapoh ka jingïalam jong phi, ban shimkhia bad ban shim rai mardor ïa kane ka kam.
Ka long kaba kongsan ym tang ban pynlong ïa ka jingtohkit kaba bniah hynrei ban pynshitom ruh ïa kito kiba ju byrngem byrsit bad kiba pyntieng kohtympan ïa ki jaidbynriew bym dei riewlum.
Ngi ngeit ba ka jingsuk yn sa lah ban wanrah da ka jingpynshitom pyrshah ïa ki nongleh kam bymman, ym ban ailad ïa ki jyrwit jyrwat ban shu buhrieh hapoh u shylliah," u la ong.
U la ong, “ki nongshong shnong ka Punjabi Colony kim kwah eiei hynrei tang ban ïoh shong suk shongsaiñ, ban noh synniang sha u sup u thiar jong ka imlang ka sahlang bad ka ïoh ka kot jong ka Jylla Meghalaya kumba ngi la leh mynta pateng la pateng.
Ka jingsheptieng bad ka jingbym sngew shngaiñ ka la pynwit ym tang ïa ka bha ka miat jong ngi hynrei wat ïa ka roi ka party ha ka jylla.
"Katkum ka jingong jong u, ka dei ka kamram kong ka Sorkar Pdeng ban pyntreikam ïa ka aiñ ba ïada ïa ka hok bad ka jingshngaiñ jong ki nongshong shnong, la ka long na kano kano ka jaidbynriew.
“Ka jingtuklar deipor jong phi ïa kane ka kam ym tangba kan pynthikna ïa ka jingshngaiñ jong ki briew kiba sah ha Punjabi Colony hynrei kan long ruh ka khubor kaba khlaiñ pyrshah ïa ki jingumsnam bad ki kam thombor," la ong ka HPC.
Shillong, Lber 13: Ka Shillong Sports Association ka la pynbna ba kan sa sdang ïa ka lympung Shillong Premier Division Football League Tounament 2023 naduh 18 tarik mynta u Lber ha madan SSA Stadium, Polo.
Ka lympung kan ïaid katkum ki kyndon jong ka Shillong Sports Association Football League Tounament kiba ju pynlong barabor man ka samoi, bad ka por ïalehkai la phiah mar 45 minit kawei ka kylla.
Ki kynhun ban ïakhun mynta ka kynti ki kynthup ïa ka lahduh jong ka samoi ba ladep (2022), ka Mawlai SC, ka Nangkiew Irat SC, Shillong Lajong SC, Langsning SC, Ryntih SC, nangta ka lahduh jong ka Meghalaya State League- ka Rangdajied United FC, lem bad ar tylli ki kynhun ba dang kiew kyrdan na ka lympung First Division ba kynthup ïa ka Nongthymmai SC bad ka Sawmer SC.
Ka jingïakhun kaba nyngkong ka ban sa plie pyrda ïa ka Shillong Premier Division Football League Tounament 2023 ha katei ka sngi (18 tarik) kan long hapdeng ka kynhun ba dang shu kiew na ka 1st Division, kata ka Nongthymmai SC pyrshah ïa ka lahduh jong ka Meghalaya State League- ka Rangdajied United FC ha ka por 3 baje nohphaisngi, ha SSA Stadium, Polo.
Katkum ki kyndon ïalehkai jong ki League Tournament, tang saw tylli ki kynhun ba wan hakhmat kin ïohrung sha ka Semi-Final.
Ka lahduh jong kane ka Championship kan ïohpdiang ïa ka buskit kaba haduh 3,00,000/- tyngka ryngkat bad ka Trophy, katba ka kynhun ba wan ba ar kan ïohpdiang 1,50,000 tyngka.
Ha man ki jingïalehkai, ki kynhun ki lah ban bujli player (subsitution) tang san ngut.
Wat hadien ba ka SSA dangshen ka la pynbna paidbah ban sdang ïa kane ka lympung ha ka 20 tarik, hynrei namar ka jingtyngkhuh bad ka lympung I-League, ha kaba ka TRAU-FC kan pdiang ïa ka jingïalehkai pyrshah ïa ka Neroca la 21 tarik mynta u bnai ha madan SSA Stadium kum ka jingïalehkai hala ïing namar ka jingbym shongshngaiñ ha jylla Manipur.
Na kane ka daw ka SSA ka la hap ban pynkynriah noh ïa katei ka sngi sdang.
Ka jingpynmih jong ka Sorkar India ïa ka rule jong ka Citizenship Amendment Act 2019 ka la pynkhihwin biang ïa ka thaiñ Shatei Lammihngi bad kumjuh ruh ïa kiwei ki jylla hapoh ka ri India khamtam ha ki bynta ka India bashathie.
Kane ka la pynkynmaw biang ïa ka jingpluh ka thaiñ Shatei Lammihngi ha ki snem ba la leit noh haba ka Sorkar India ka warah ïa ka Citizenship Amendment Bill (CAB).
Ka North East Students Organisation (NESO) ka dei ka kynhun jong ki seng samla pule ka thaiñ Shatei Lammihngi kaba la ieng pyrshah bha mynba ka Sorkar National Democratic Alliance (NDA) ba la ïalam da Bharaitya Janata Party (BJP) ka la wanrah ïa ka jingpynbeit thymmai ïa ka Citizenship Amendment Bill (CAB) khnang ban plie ïa ka jingkhangbah ka ri India ban khot long nongshong shnong ïa ki jaidbynriew na ka niam Hindu, Sikh, Buddhist, Jain, Parsi bad ki Khristan na ka ri Bangladesh, Pakistan bad Afghanistan kiba shah pyntyrha ha ka kyrteng ka niam.
Ka dawbah ba ka NESO ka la ieng pyrshah ïa kane ka aiñ ka long namarba ka thaiñ Shatei Lammihngi ka dei kaba don markhap bad ka ri Bangladesh.
Kane ka long ka jingplie lad ïa ki jaidbynriew heh paid na ka ri Bangladesh ban tyllep ïa ki jylla ka thaiñ Shatei Lammihngi kiba duna paid haduh katta katta.
Ka jingrung tuh jong ki mynder ri na ka ri Bangladesh sha ka thaiñ Shatei Lammihngi lyngba ka jylla Assam ka long kaba shyrkhei bha haduh katta katta.
Wat ha ka National Register of Citizens (NRC) ba la leh da ka Sorkar Assam ki don palat 20 lak ngut ki briew kiba shong basah ka jylla Assam ki bym don kyrteng.
Kane ka ladei lypa ka jingma kaba ap ïa ka jylla Meghalaya bad ïa kiwei kiwei ki jylla ha ka thaiñ Shatei Lammihngi na ka jingrung kyrthep bad rung beaiñ jong ki mynder ri na ka ri Bangladesh.
U Myntri Rangbah ka Jylla u Conrad K.
Sangma ha ka jingïakren bad ki lad pathai khubor ha ka sngi Baar u la ong ba ka Citizenship Amendment Act 2019 kan ym treikam satia ha Meghalaya namarba ka hap hapoh ka Sixth Schedule hynrei ka aiñ ka treikam tang ha ki jaka Municipal ne ki Non-Schedule Area.
Hynrei ka jingpyrshah jong ki sengbhalang bad ki kynhun bapher bapher ka long namarba ka Sixth Schedule kam treikam bad ka tehlakam satia ïa ka jingwanrung jong ki myndei ri bad ki bar jylla shapoh kane ka jylla.
Ka jingkharoi jong ki mynder ri kiba rung tuh lyngba ka khappud jong ka Jylla bad ka ri Bangladesh ka long kaba shyrkhei bha haduh katta katta namarba ki don ki jaka ha khappud kiba ka Sorkar kam pat lah ban ker ïa ki sainar shiah watla ki paidbah kiba shong basah ha khappud ki byrngem byrsit ïa ki mynder ri kiba wan rung tuh shapoh ka jylla Meghalaya lyngba ka khappud.
Watla ki paidbah ka jylla Meghalaya ki la dawa ïa ka Sorkar India ban ai jingmynjur na ka bynta ban pyntreikam ïa ka Inner Line Permit (ILP) hynrei haduh mynta ka Sorkar India ka dang buh sha kyndong almari jong ka Ministry of Home Affairs ïa ka Resolution ba la mynjur da ka Ingdorbar Thawaiñ ka Jylla ha u Nohprah, 2019.
Lada ïakren ïa ka jingshisha ka thaiñ Shatei Lammihngi ka jingjyllei jong ki mynder ri ka jur bha haduh katta katta.
Lada peit ïa ka Assam, ka jingpyrshah jong ki paidbah Assamese ïa ka CAA ka dei namarba ki la ïohi ïa ka jingkharoi kaba la palat liam jong ki mynder ri kiba rung tuh lyngba ka khappud ka Assam bad ka Ri Bangladesh.
Haba bishar bniah ïa ka jingkharoi ki mynder ri ha Meghalaya ka la ktah haduh katta katta ïa ka khih ka kamai, ka ïoh ka kot namarba kine ki knieh ïa ka pliangja jong ki trai shnong kiba long ki trai ri trai muluk jong kane ka jylla bad ha kiwei ki jylla ka thaiñ Shatei Lammihngi.
Lada u Myntri Rangbah ka Jylla u ong ba ka CAA kam don jingktah eiei ïa ka Jylla Meghalaya, hynrei ka Sorkar ka dei ban pyrkhing ïa ka jingrung laitlan jong ki mynder ri bad ki bar jylla khnang ba kan ym ktah ïa ki trai shnong ka jylla kiba la nang kylla rit paid ha la ka jong ka ri.
Shillong, Lber 14: Ka Meghalaya State Olympic Association [MSOA] hynne ka sngi ka la pynbna ïa ka thup kyrteng ki nongïalehkai na ki synjuk bapher bapher ki ban mihkhmat ïa ka Meghalaya sha ka 3rd North East Games 2024 ka ban long ha Nagaland naduh 18 tarik haduh 23 tarik mynta u bnai, 2024.
Na ka liang jong ka synjuk ka la pyntip ba kan sa pynlong ïa ka prokram kitbok kitrwiang (Sent off ceremony) ïa kaba la khreh ha madan SSA Stadium ha ka 15 tarik mynta u Lber (Sngi Thohdieng) ha ka por 12 baje mynsngi.
Ha kane ka sngi yn wan Kongsan da ka Kong Isawanda Laloo-IAS Director jong ka tnat Sports ka Sorkar jylla.
Ha kane ka kynti ka jylla kan ïashimbynta ha 14 tylli ki rynsan ïalehkai (Discipline), kiba kynthup ïa ka Archery, Athletics, Badminton, Basketball, Boxing, Football, Belt Wrestling, Freestyle Wrestling, Lawn Tennis, Pencak Silak, Table Tennis, Taekwondo, Volleyball bad ka Wushu.
Mawkyrwat, Lber 13: Ka Golden Lion Football Club ka la rung sha ka phainal hadien ba ka la pynliem noh ïa ka 7 Wasa Football Club ha ka lympung ïalehkai Semi-final 2nd Leg jong ka XVI Mawlangwir Invitation Football Tournament 2023-‘24 ba la pynïaid da ka Mawlangwir Sports Club ha Madan Rowell Lyngdoh Stadium, Mawlangwir South West Khasi Hills District.
Ha kane ka jingïaknieh ban poi sha ka phainal kaba la long mynta ka sngi, ka Golden Lion FC ka la ïoh rah ïa ka nam jingjop lyngba ka jingïaleh ha ka Tie Breaker 5 – 4 pyrshah ïa ka 7 Wasa FC.
Ban shu pynkynmaw, ka 7 Wasa FC ha ka Semi-final 1st Leg ka la ïoh ban thep 3 – 1 kol ïa ka Golden Lion FC bad mynta ka sngi ha ka Semi-final 2nd Leg ka Golden Lion FC pat ka la ïoh ban thep 2 – 0 kol pyrshah ïa ka 7 Wasa FC bad ha ba kheiñ ha ka jingïathep kol ka la poi ha ka jingïakhaid kaba long mar 3 kol.
Namarkata, ki nongpynïaid ban rai ïa ka kynhun ka ban poi sha ka phainal ki la pynlong da ka Tie Breaket ha kaba ka Golden Lion FC ka la tam noh da 1 kol.
Shuh shuh ka Golden Lion FC ka la ap ban ïa kynduh sa ha ka phainal kata ka long na ki ar tylli ki kynhun ïalehkai la ka long ïa Shillong Lajong FC ne ïa ka KMC Sonapur Assam ka ban sa knieh ha ka Semi-final 2nd Leg ka ban sa long ha ka 21 tarik u Lber, 2024 ha ka juh ka madan.
Jowai, Lber 13 : Ka Ophis jong ka Assistant Commissioner of Food Safety, West bad East Jaiñtia Hills Distrik ka la pyntip paidbah khamtam ïa ki nongdie doh (dohmasi, dohsyiar, dohsniang, dohblang, dohkha bad kumta ter ter) bad kumba la kdew na ka por sha ka por na ka liang ka Ophis ïa ki jingdonkam ba hap ban pyndep bad bud pyrkhing khnang ban kohnguh ïa ka ORDER jong ka Meghalaya High Court badon burom lyngba ka PIL No.
2 jong u 2021 tarik 14.
06.
2022 bad 20.
05.
2022 bad PIL No.
7 tarik 17.
08.
2023 ba kane ka jingpynbna kan long ka lad kaba khatduh ba ka Ophis jong ka Assistant Commissioner kan ai por ïa ki nongdie doh ban pyndep ïa ki jingdonkam kumba la kdew ha ki NOTICE ba la sam sha ki nongdie doh:-Ki nongdie doh kin hap ban register ïa ki dukan jong ki bad ka Food Safety Department (FSSAI).
Ki nongdie doh ki bym pat siew ïa ka “FINE" hadien ba ki la ïoh “NOTICE" ba ki lah shah daiñ kuna, kin hap ban siew noh wut wut wat lada kila pynbha pynmiat ïa ka dukan jong ki.
Ki nongdie doh kiba don harud surok ki dei ban kah ïa ka dukan nakhmat bad na ki liang kiba ïohi briew da ka ïit ïong kaba 40% -50% khnang ba ki briew kiba ïaid lynti kin nym ïohi ïa ka doh ba don shapoh.
Kum ka nuksa, kin thoh da ki dak saw, “Hangne die doh sniang", etc.
La khang pyrshah ban buh lane wah lyngkrang ïa ka doh ha ki dukan khamtam da ki dukan ba don harud surok hynrei ban buh halor ka kynja miej ne ka jaka ba long hajrong.
Ki dukan ki dei ban da lehkhuid bha (hapoh ka dukan, sawdong ka dukan bad kumjuh ruh kum ki nongdie doh).
Ia ka doh ba die dei ban buh bha ban lait na ka jingboi ki skaiñ bad pum pum, kum ha ki fridge, ki khiew, ki dabor wat ha ki showcase/synduk lane ki jingker khamtam lei lei ïa ki dukan ba don harud bad hajan surok.
Iaki showcase dei ban da shna bha da ki lyntang dieng kiba bha bad ymdei da ki lyntang snep dieng ba lah ban ïoh na ki kharkhana ot dieng ki bym paka.
Ki dieng lyntang ba pyndonkam dei ban da polish bad ai rong bha khnang ban suk ban pynkhuid.
Ki ïit ba pyndonkam ki dei ban bit syndam bad ka lyntang ym kaba lah ban sei na ka por sha ka por.
Ki dukan kiba don sha jngai ki surok/highway lane kiba don hapoh ki ïew ki lah ban don ki showcases kiba da ki jar bani (khnang ban leit rung ki skain), bad ïa ki jar dei ban da ai rong ban ïada na ka jingsarang jong ki jar.
Lada ïa ki dukan ym lah ban shna da ki tiles na ki daw ki bapher bapher, ki nongdie ki lah ban ai rong ïa ki dukan jong ki da ka rong ba lah ban sait manla ka sngi.
Kumta ka Ophis jong ka Assistant Commissioner of Food Safety, West bad East Jaiñtia Hills kan ai por haduh ka 31 tarik u bnai March 2024 ba phin bud pyrkhing bad ban pyndep ïa baroh kine ki jingbthah ban lait na ka jingshah file case ha Court.
Kumjuh ruh ïa baroh ki dukan ba die marbam (Restaurant, Dhaba, Fast Food, Dukan sha, Bakery, Grocery, Dukan jhur, Guest house bad kumta ter ter) kin hap bad register ïa ki dukan jong ki bad ka Food Safety Department (FSSAI) hapoh ka 31 tarik u March 2024.
Sa kawei ruh, lada lap ba kino kino ki dukan ki don ïa ki mar bam kiba lah kut tarik lane expired food item, ïa ki mar ba la kut tarik yn kem (seized) noh da ka Ophis jong ka Assistant Commissioner of Food Safety khlem kano kano ka warning hadien ka 31 tarik March 2024.
Lada don kino kino ki marbam ba lah kut tarik, ki nongdie kin hap ban buh ïa ki ha kyndong kaba don ruh ka jingthoh ha kynroh, “EXPIRED FOOD ITEMS/DAMAGED FOOD PRODUCTS.
"Kane ka dei ka JINGPYNBNA ka ba long ruh ka NOTICE ba kumba la kdew haneng ka Ophis ka khmih lynti ba baroh kin iatreilang na ka bynta ka bha ka miat ki marbam mardih ha ki ïew ki hat da ka ba bud pyrkhing bad pyndep ïa kaba donkam hapoh ka 31 tarik March 2024, khnang ban lait na kano kano ka jingpyn shitom katkum ka Aiñ hadien habud.
Jowai, Lber 13: U Deputy Commissioner jong ka West Jaiñtia Hills u la pyntip ba ka sorkar kmie kan dang bteng ba ai khaw rashon khlem donkam ban siew pisa ïa ki nongbam khaw Antyodaya Anna Yojna (AAY) bad Priority Household (PHH) na ka bynta 5 (san) snem ka ban sdang naduh 1st January, 2024.
Nongpoh, Lber 13: Ban plielad bad ban ai ïa ka rynsan na ka bynta ki khynnah skul ban pynpaw ïa la ki sap ha ka kam ïalehkai sport bapher bapher, nalor ka pule ka puthi kaba ki pynlut por haki saw kynroh jong ki kamra klas, na ka liang ki bor pynïaid skul ka King of Kings Higher Secondary School Mawkyrdep mynta ka sngi ki la plie pyrda noh ïa ka Inter House Athletic Meet 2024 ha madan ïalehkai ka shnong Mawkyrdep.
Ïa katei ka Annual Sports Week la wan ban plie pyrda bad ban ai mynsiem da u Bah Cornelius Laloo uwei naki nongthoh khubor ba rangbah ka District Ri Bhoi kum u kongsan ha ka jingdonlang ka Sister Lily Mary Kharbuki Principal, Sr Wismary Kharbihkhiew, Babu Michael Lyngdoh ki khynnah skul lem bad ki nonghikai jong kane ka skul.
Ha ka sngi plie pyrda ïa kane ka Annual Sport Meet, la sdang shwa da ka jingïaid ïa ka March Pass ba la shimbynta da ki khynnah skul jong ka Red House, Blue House, Yellow House bad Green House, la pynbud pat da ka jingthang ïa ka sharak kum ka dak ban bud thik ïa ki kyndon ïalehkai sport ryngkat ka jingbam smai da ki khynnah skul bad pynphuh phieng ruh da ki jingrwai, jingshad bad mass drill bala shim bynta da ki khynnah skul.
Haba kren kum u kongsan u Bah C Laloo u la ai ka jingïaroh ïa ki bor pynïaid skul jong ka King of Kings Higher Secondary School kiba la shimkhia ban pynlong ïa kum katei ka lympung ïalehkai man la u snem khnang ban plielad ïa kito ki khynnah skul kiba don shisha ïa ka sap ïalehkai ba kin ioh ban pynpaw paidbah ïa kata ka sap bad ruh ban kiew ha kane ka kam ïalehkai sport, nalor ka jingpule jong ki.
U la ong ruh ba ka sport ka hikai shibun ïangi ban heh ban san haka rukom ka ba koit ba khiah, ban pynproh ïaka jabieng bad khamtam ka hikai ban don ruh ka mynsiem kaba khlaiñ ban don ïaka akor ka burom ryngkat ka jingkyntu ruh ïaki khynnah skul ba ki dei ban kiar naki jingmlien bad ki jingdih ba sniew kum u drok, ka kyiad ka shongkha khynnah bad kiwei kiwei lada ki kwah ban poi shaka thong haka jingim jong ki.
Nongpoh, Lber 13: U CEM ka KHADC u Bah Pynïaid Sing Syiem haka jingïakynduh bad ki Rangbah Shnong ka Ri-Bhoi hapoh ka lama ka Synjuk ki Rangbah Shnong u la pynbna ban ai syndon 25 lakh naka liang ka KHADC sha ka Synjuk ki Rangbah Shnong naka bynta ban shna ïaka ophis treikam ba pura namar kumba long haduh mynta ka Synjuk kam pat don satia ka jaka treikam kaba pura.
Halor katei ka jingpynbna u CEM ïaka song pisa kaba 25 lakh naka liang ka Synjuk ki Rangbah Shnong kala pynpaw ka jingsngewkmen kaba khraw bad ka jingsngewnguh ïa u CEM ka KHADC u ba la kloi ban pdiang ïaka jingkyrpad jong ka synjuk bad kyrmen ba shen kin sa sdang noh ïaka kam naka bynta ka jingbit jingbiang jong ka jingtreikam ka Synjuk ki Rangbah Shnong.
Tura, Kyllalyngkot 19: Ha ka jingïakop sïatkhnam (Archery) ki jingïalehkai ki la jam sha ka final ha ka Meghalaya Games ha kaba ïa baroh ki jingïakhun na ka bynta ban ïaknieh ïa ka nam lahduh yn pynlong lashai ka sngi ka 20 tarik u Kyllalyngkot 2024 ha Montfort Centre of Education School, Tura.
Ki kynhun kiba la jam sha ka final ha ka Indïan Round jong ki kynthei ne Women Team Event ki long ka West Khasi Hills District bad ka East Khasi Hills District.
Katba ha ka jingïalehkai kynhun jong ki shynrang ne Men Team Event ki long ka East Khasi Hills District bad ka South West Khasi Hills District.
Ha ka Mixed Team jong ka Revurve ki long ka South West Khasi Hills District bad ka West Jaintïa Hills.
Katba ha ka Indïan Round (Mixed Team) ki long ka East Khasi Hills District bad ka Eastern West Khasi Hills District.
“ Ïa ka takma rnong ha ka Women Team Event kaba la long hynne ka sngi, la khur da ka Ri Bhoi hadien ba ka la jop ïa ka South Garo Hills District.
Ka West Jaintïa Hills District ka la khur ïa ka takma rnong ha ka Men Team Event hadien ba ka la jop ïa ka West Khasi Hills District.
Ka Ri Bhoi ka la khur ruh ïa ka takma rnong ha ka Mixed Team Event hadien ba ka la jop ïa ka Eastern West Khasi Hills District.
Ha ka Indïan Round Mixed Team, ka West Khasi Hills District ka la khur ïa ka takma rnong hadien ba ka la jop ïa ka Ri Bhoi District.
Tura, Kyllalyngkot 19: Ka jingïalehkai jong ka Wushu ha ka lympung ïalehkai jong ka Meghalaya Games kaba san ka la lah ba kan jam noh sha kaba kut hynnin ka sngi palei jong ka taiew.
Ha kaba kut jong kane ka jingïalehkai, ka kynhun jong ka East Khasi Hills ki la lah ha kaban bat ïa ka kyrdan kaba halor duh jong ka miej khur takma, hadien ba kane ka kynhun ka la lah ba kan kur aduh 10 tylli ki takma ksïar 5 tylli ki takma Rupa bad 3 tylli ki takma Rnong, ka district kaba wan ban bat ïa ka kyrdan kaba ar dei ka Ri-Bhoi District kaba la lah ba kan khur 5 tylli ki takma ksïar bad 2 tylli ki takma Rnong, katba ka District kaba la wan ban bat ïa ka kyrdan kaba lai dei Noth Garo Hills kaba la ïoh ba kan khur 2 tylli ki takma ksïar, 4 tylli ki takma Rupa bad 1 I takma Rnong.
Na ka lïang kibor ba dei khmih, ki niew bad shim ba ka jingïalehkai Wushu ha kane ka lympung ka kren shai kdar ïa ka jingsdang ba kan kiew bad ruh ban suthied bha ha kane ka jylla, ka daw bah kaba la pynlong ïa ki ban ong kumne ka long ba lada khmih bha ïa ka jingïoh ban khur takma, la lap bad shem ba nalor kitei ki lai tylli ki district kiba la kdew haneng, kiwei kiwei ruh ki samla ba la wan ïashim bynta na kiwei pat ruh ki district kim shym la leit phai thylli sha la iing namar ba la don ki rang ne ki thei ïalehkai kiba la ïoh ban khur lem ïa la ki takma ki jong ki.
Tura, Kyllalyngkot 19: Ka kynhun ki rang bad ki thei ïalehkai ka East Khasi Hills DBA bad ka West Khasi Hills DBA , kin khreh pat ban ïaknieh takma ksiar ha ka jingïalehkai Basketball ki shyrang bad kynthei jong ka Meghalaya Games 2024 kaba 5 ba la long mynta ha Tura.
Ha ka semfinal kiba la long hynne ka sngi Thohdieng ha Don Bosco College, Tura, ki thei ka East Khasi Hills DBA ki la lah ba kan pynliem noh ïa ka North Garo Hills DBA da 58-16, katba ki thei ka B.
A West Khasi Hills pat ki la lah ban pynliem noh ïa ki thei ka south West Khasi Hills DBA da 60-45.
Ha ka liang ki shynrang, ka East Khasi Hills DBA ka la pynliem noh ïa ka North Garo Hills DBA da 89-23, katba ka BA West Khasi Hills pat ka la pynliem ïa ka Ri-Bhoi DBA da 61-57.
Ia ki phainal jong kine yn pynlong pat mynta ka sngi, kaba dei artad ka sngi ban pynhap noh ïa ka pyrda jong kane ka lympung.
Tura, Kyllalyngkot 19: Katba ka lympung jingïalehkai bapher bapher jong ka 5th Meghalaya Games 2024 ki dang ïaid, la ïoh ban sakhi ïa kiba bun ki nongïalehkai kiba la lah ban sei shisha ïa ka sap ba kyrpang ka jong ki ha ki thup ïalehkai ba la bynta la ki jong ki jong.
Haba phai sha ka thup ïalehkai ka Weightlifting, ki nonglehkai kiba la wan ïashimbynta ki la wan poi na kylleng ki district ban ïaknieh namjop ha kane ka jingïakop.
Napdeng ki nongïashimbynta jong ki District bapher bapher, ka Ri Bhoi ka la wan hakhmat duh hadien ka jinglah ban sei ïa ki nongïalehkai ba khlaiñbor ban ïakop ha kane ka rynsan ïakop rah mar-khia.
Ha kane ka jingïalehkai, ka Ri Bhoi ka la ïoh ban khur haduh hynriew tylli ki takma ksiar, katba ka East Khasi Hills, West Garo Hills, bad South-West Khasi Hills ki la ïoh mar kawei ka takma ksiar.
Da kane, ka Ri Bhoi ka ïoh long lahduh na baroh ha ka weightlifting, da kaba khur 6 tylli ki takma ksiar, kiba kynthup na ka liang ki shynrang ba ïakhun ha ka kyrdan 73 kg, u Anasthasius Ryndongsngi, u la ioh khur haduh 107 points bad ha ka sienjam ba ar da 112 points kaba la pynbiang pura ïa u ban khur haduh 219 point.
U Wanbhabianglang Thabah, Laikmenlang Kharkongor bad u David Lyngdoh ki la long ki lahduh ha ka 61 kg, 55 kg bad 40 kg.
Na ka liang ki nonglehkai ka East Khasi Hills ka la ïoh khur ïa ka takma ksiar ha ka kyrdan 81 kg lyngba u Edegar Benneth Jana u ba la ïoh khur 140 points.
Na West Garo Hills ha ka jingïakhun ha ka kyrdan 67 kg, u Raksil N Sangma, u la ïoh khur 142 points bad ïoh ïa ka takma ksiar katba na South-West Khasi Hills ka la don tang uwei ba ioh ban khur ia k takma ksiar.
Ka jingjop jong ka Meghalaya Games kaba 5 ka dei ka sakhi Jong ka jingkiew ki Kam ia lehkai bad kilan met kaba ka lawei ba phyrnai ia ka jylla.
Haba ia kren bad u Wei na ki nongïalehkai rah nar ba paw ka pyrthei, u ba dei ruh u ba la jop ïa ka takma Rupa Jong ka Olympics bad ka takma ksiar jong ka Commonwealth Games u Robert Kabbas u ba dei ruh u nonghikai bad nongai mynsiem Jong ka Meghalaya Elite Pathway program u la ong, “ba ka rukom pyniaid ïa ka Meghalaya Games kaba 5 ka long kaba paka bha.
Nga ai khublei ia ki nongialehkai baroh.
ka Weightlifting ka dei ka jingïalehkai kaba biang bha ha ka Jylla ba ka jingdon ryngkatlang Jong u Kan pynpoi ia kine ki khynnah sha ka thong, bad ngi kyrmen shisha ba Kin poi sha ka thong," u la bynrap.
Tura, Kyllalyngkot 19: U Pynskhemborlang Marngar ba mihkhmat na ka West Khasi Hills bad ka Olivia Dkhar kaba na West Jaintia Hills, ki la ïoh ban khur ïa ka nam Champion of Champion ha ka rynsan ïakop ïakhun kti (arm wrestling) kaba dei kawei na ki jingïalehkai ha kane ka Meghalaya Games kaba san, ba la long ha Tura.
Haba phai pat sha ka jingïoh ban khur bun tylli ki takma na kane ka jingïakob, ka kynhun ki rang bad thei ïalehkai jong ka East Khasi Hills District ki la lah ban long ki nam tam ha jan baroh ki kyrdan ïakhun ha kaba ki la khur haduh 10 tylli ki takma ba kynthup 2 ki takma ksiar, 5 ki takma rupa bad 3 ki takma rnong.
Kine harum ki long ki kyrteng ki nongjop ha ki kyrdan ïakhun bapher bapher jong kane ka ïakob ïa khun kti kaba ha ka sien kaba nyngkong ka la ïoh ïa ka kabu ba kan rung kum kawei na ki jait jingïalehkai ha ka Meghalaya Games.
Ha ka thup jong ki kynthei, Below 50 Kgs 1st – Pynsuklang Lyngdoh (EWKH) 2nd – Milarita Lyngdoh Nongbri (EKH) 3rd – Pyndapbiang Shabong (EKH), Below 60 Kgs 1st – Olivia Dkhar (WJH) 2nd – Simisha Thabah (EKH) 3rd – Da-I-Hun Shisha Mawlong (EKH), Above 60 Kgs 1st – Rikka Ch.
Marak (EGH) 2nd – Aidalin M.
Pathaw (EKH) 3rd – Kiewdorlin Nongrum (SWKH).
“Male Below 55 Kgs 1st – Roderick Lyngdoh (EKH) 2nd – Tridentstar Snaitang (EKH) 3rd – Brandon Basaiawmoit (Ekh), Below 65 Kgs 1st – Jimmison Marwein (SWKH) 2nd – Libitikos Lyngdoh (Ri Bhoi) 3rd – Maldini Kharkrang (EWKH), Below 75 Kgs 1st – Pynskhemborlang Marngar (WKH) 2nd – Tolammame Mylliempdah (EKH) 3rd – Karak T.
Sangma (EGH), Below 85 Kgs 1st – Brandon Tariang (EKH) 2nd – Hiamdor Lyngdoh (WKH) 3rd – Pantora M.
Marak (SWGH) Above 85 Kgs 1st – Mebansan Sangma (SWKH) 2nd – Pynshailang Narlong (Ri Bhoi) 3rd – Wilynder Khonglam (WJH).
Man la kawei pa kawei ka jaidbynriew kaba im ha kane ka snieh pyrthei ka im , ka roi ka man ka par namar ka ktien jongka ka ïai im bad ka hiar na kawei ka pateng ha kawei pat, da kumta ka jaidbynriew kaba nang bad ban niew kor ïala ka jong ka ktien, kiba pyndonkam hok shisha ïa ka, ym tang ba ka iai im hynrei ka kylla long ka ri kaba khraw.
Haba ia phai sha la ka jong ka jylla, lehse ka kyntien Khasi kam dei satia kaba duk haduh katta, ym ba ka da riewspah, pynban lah ban ong baka shu long pdeng, namar ba ia ka ktien ka jong ka dang ïa kren ïa khana dang ïa thoh ïa tar ïa ka tad haduh kine ki sngi kiba mynta.
Pynban ka jingsdang ban kham ring sdot jong ka kyntien Khasi lah ban ong ba dei na ka jingbym ia kit khia lem da baroh baroh, khamtam lei lei na ki riew stad pule ba la pynjanai ïala ka kyrdan pule hala ka jong ka ktien.
Ka mat kaba juh ia pur bad iakren ha kiba bun bah ki jingïalang ban pynriew spah ïala ka jong ka ktien, kam don ïa ka jubab kaba paka ban ai balei ba ka ktien Khasi ka nang ring sdot, hato kiei eh ki daw kiba pynlong ia ka ba kan long kumba ka long ha kane ka juk kaba mynta.
Ki mat kiba lehse kiba lah ban shu ïa pashat lyngba kane ka kolom ka long ba man la ki skul khamtam lei lei ki skul phareng haba don la ki jong ki khynnah, dei beit ha kaban sdang nak abynta ban pynshlur ia ki khynnah ba kin hap ba kin shim iaka sobjek Khasi kum kawei na ki kot pule ka jong ki, ne lada ka kham sngewlong kaba laitlan ne bym da mon ban ia shim kyllum da baroh ki khynnah, lehse lah ruh ban rai ba kan dei kum kawei na ki sobjek ba kyrpang (compulsory subject) tang naka bynta ki khynnah Khasi, khnang ba ka ktien ka jong ka kan iai im.
Ka jingeh kiba bun ki khynnah shong skul ka long ba ki kham salia bha ban shim ïa ka sobjek Khasi ha ki skul, namar ba ha ki, la plie lad ba ki lah ban jied da kiwei pat ki sobjek kum ka Alternative English kaba shiban ka kylla long ka dieng pynkiang bah ia ka ktien Khasi ba kan ioh ba kan rung ha man la ki jingmut jong ki khynnah.
La bun bun tylli ki snem ba ia kum kane lad ban shim bujli ia ka sobjek Khasi da kiwei pat ki sobjek ka la hiar la bun bun pateng, kaba mynta pat ka kylla long kawei na ki mat kaba la ia sdang ban ia lyngba bad pisa ba ka ktien hi ka la nang lam sha ka lynti ba imat ka sdang ba kan duhjait.
Pynban hapdeng ka jingeh ba ka ktien Khasi ka don ha ka jingjah lynti, ki lad pathai khubor lehse ki la shim ïa la ka jong ka kamram ban bah ia ka lyngkor kaba khia naka bynta ban iai pynim ïa ka ktien lajong.
Halor kane ka mat, sngew ban ai burom kaba khraw ia ki nongseng ia ki kot khubor, kiba hapdeng ka jingeh ba ki ia kynduh, ki iai pynmih kawei hadien kawei, ban pyrshang katba lah ha kaban pynim iala ka jong ka ktien da ki jingthoh kum ki khubor, ki artikle, ki khubor ka pyrthei ba pynwan sha ka ktien lajong bad kumta ter ter.
Hynrei hapdeng ka jingpyrshang naka bynta ban pynneh ïala ka ktien lajong, mih ka ishu jong ka jingbym beit ne bym biang pura ïa ki dak thoh ba pyndonkam hala ka ktien lajong, ne don ruh ki jait jingmut jong ki kyntien kiba dei kiba dang shu kha shen ia ki bad kaba eh shisha ha kaban pynwandur sha la ka jong ka ktien.
Hangne la shem ba ka daw hi baroh ka long ba ki samla pule ba la kham pule bha ia ki kyrdan ba kham shalor ia ka sobjek Khasi, ki tyngkan eh iala ka buit ka bor ban iarap ha kaban sei ia ki kynja jingthoh ba ki la ngam jylliew naka bynta ban iarap lem ia ki lad pathai khubor ba kin sdang ban pynsaphriang lem ia ki kyntien ba thymmai sha ki paidbah nongpule salonsar.
Shuh shuh ka jingeh ia ka ktien Khasi ba kam lah ba kan kiew shakhmat, namar ba ki khynnah pule ha ki skul haba kim shim ia ka sobjek, ki la sdang ruh ban da klet syndon wat ha kaban kren ia ka ha la iing ha la sem.
Ki kmie ki kpa ruh ki ailad iala kai khun ban kren noh da ki ktien nongwei, namar ba jur pat ka jingsarong ba hana ki khun kidei kiba la nang bad pnah bha ha kabna kren ia ka kyntien ki nongwei wat hala iing ha la sem.
Phewse haba mih pat shabar nala ka jong ka jylla, haba iashem ba dia kynduh ia kiwei pat ki para jaidbynriew haba kylli ia ka tynrai wna long briew, kam te kam ba dei naka jaidbynriew Khasi, hynrei haba kren pat wat tang shi kyntien ruh ym nang shuh ban lait.
Da kumta kiba bun na ki jaidbynriew kiba shem bad ia kynduh ki sdang ban shim pynban da kawei ka jingmut bad katta hi ka long ba pleng ba la shu bna satang kum ki khana pateng ba don teng katta ka jaidbynriew Khasi, kaba ka ktien ka jong ka la duh jait.
Shillong, K’lyngkot, 19: Hadien 52 snem ka jingïoh jylla bapura, ka Jylla Meghalaya kan sa ïoh la ka jong ka jingrwai ieid ri jong ka jylla.
Haba pynbna ïa kane, u Myntri Rangbah ka Jylla u Conrad K.
Sangma u la ong, “nga sngew kmen ban pyntip sha phi baroh ba ïa ka jingrwai ieid ri jong ka jylla la mynjur da ka Kynhun Myntri ka Sorkar mynta ka sngi.
"U Sangma u la pyntip ba un sa pyllait paidbah ïa kane ka jingrwai ieid ri ha ka jingrakhe ïa ka Meghalaya Day ha Tura ha ka sngi Saitjaiñ.
“Kane ka dei ka khyllipmat kaba sngew sarong bad kaba dap jingkmen namarba ka jylla kam don ïa ka jngrwai ieid ri la ka jong mynta la 52 snem," u la ong.
“Nga ai khublei ïa ka tnat Arts and Culture bad ïa kito kiba la don bynta ban thaw ïa kane ka jingrwai bad nga ai khublei kyrpang ïa ka jingtrei shitom jong ki naduh kaba thoh ïa ki kyntien jingrwai bad ïa ka sur kaba bang," ula ong.
Khliehriat, Kyllalyngkot 19: U Deputy Commissioner (Supply) ka East Jaiñtia Hills District, u pynbna paidbah ba la pyllait ïa u khaw rashon NFSA na ka bynta u bnai Kyllalyngkot hapoh East Jaiñtia Hills District, Khliehriat.
Ïa u khaw AAY yn sam 35 kilo shi ïing shibnai khlem da donkam ban siew pisa eiei, ïa u khaw PHH yn sam 5 kilo shikhlieh shibnai khlem da donkam ban siew pisa eiei, katba ïa u khaw Non- NFSA pat yn sam 7.
215 kilo shi ïing- shibnai haka ka dor die lang ka ba long T12.
00/- tyngka shi kilo.
Mawkyrwat, K’lyngkot 19: Kum shibynta ban kyntiew ïa ka kam jngohkai pyrthei hapoh ka South West Khasi Hills District, ka Officer Club jong ka South West Khasi Hills District ba la kyrshan da ka Tourism Department, ka Arts & Culture bad ka Sports & Youth Affairs Department ki la ïoh ban pynlong ïa ka Ranikor Beach Festival 2024 hapoh Pamdaba, Ranikor, South West Khasi Hills District ha kaba u Ma Kyrmen Shylla, Myntri ba dei peit ïa ka tnad Revenue & Disaster jong ka Sorkar Meghalaya u la long kum u kongsan.
Lah ban kdew ba kane ka tamasa lehkmen ka dei kaba neh ba ar sngi lynter kata ha ka 19 bad 20 tarik u Kyllalyngkot, 2024 ha kaba kin sa don shibun ki prokram lehkmen ha ki bynta bapher bapher naduh ka put ka tem, ka rwai ka siaw, ki jingshad tynrai naduh ki Khasi, Garo, Lyngngam, Hajong, Bengali bad kiwei de ki prokram jingïalehkai ba la pynïaid da ka ophis u District Sports Officer, South West Khasi Hills District.
U Ma Kyrmen Shylla, Myntri ba dei peit ïa ka tnad Revenue & Disaster Management Department jong ka Sorkar Meghalaya ha ka jingkren jong u u la ia ka jingïaroh kaba kyrpad halor ka jingshimkhia bad jingkitkhlieh jong u bah Pius Marweiñ, MLA ka Ranikor Constituency, u Deputy Commissioner, bad baroh ki ophisar jong kit and treikam bapher bapher ban pynwan dur ïa kane ka tamasa lehkmen kaba dei ha ka wat ba nyngkong hadien ki kyndai snem.
Ha kajuh ka por u la pashad ruh katto katne ki mat ba kongsan kiba don hapoh lada pynlong ïa kum kine ki jait jinglehkmen ha kaba kawei ka long ba ka dei ban wanrah ka jingpynjan ha kaba ïa dei bad ka kam jngohkai pyrthei bad ban rah ruh ïa ki samla ba kin lah ban ïashimbynta ha ki rynsan bapher bapher.
U Ma Kyrmen Shylla ha ka jingkren jong u u la wanrah ruh ba hadien ba ka National Green Tribunal (NGT) ka la khang ïa ka jingtih-diewïong hapoh ka Jylla Meghalaya, kiba bun ki paidbah ha kine ki sngi ki la sdang phai khmat noh ha ki kam ban kyntiew ïa ka kam jngohkai pyrthei bad kiwei de ki kam ki ban ai jingmyntoi.
Kumta haba kren halor kane ka mat, u kdew ba lyngba ka jingdon ki jaka jngohkai pyrthei ki lah ban pynïoh-noh ïa ki trai shnong bad ka lah ruh ban wanrah ka jingpynïoh kam ïa ki khun samla.
“Ban pynurlong ïa ki jingthmu kiba bun ha kaba ïa dei bad ka kam jngohkai, ki paidbah nongshong shnong ki dei ban don ka mynsiem jong ka jingpdiang sngewbha bad ba kylluid mynsiem ïa ki nongwan kai, ymtang ïa kiba briew la jong hynrei wat ïa ki briew na kiwei de ki jaka ruh", ong u Ma Kyrmen.
Kumta u kyrmen ba lyngba kane ka tamasa ba la pynlong mynta ka sngi kan sa long kawei na tamasa ban wanrah jingmyntoi ïa ka ban sa wan.
Ha kine ki ar sngi, kan don ka Live DJ, Beach Queen Contest, Dance Troupe (The Bellas Dance Crew), Fashion Show, kunthup ruh ïa ki jingïalehkai kum ka Mawpoiñ, Beach Volleyball, Camping, Tambola, tan tyllai, ki jingïalehkai ki khynnah, ka Zip lining bad kiwei kiwei.
Shuh shuh ha kane ka prokram, ka ophis jong u General Manager, District Commerce and Industries Centre, South West Khasi Hills District ka la pynlong ruh ïa ka 8th District Level Industrial Exhibition 2024 ha kaba shibun ki nongseng ki kam la-jong (local entrepreneurs) bad ki units na kylleng ki shnong jong ka South West Khasi Hills District ki la ïashimbynta ban ban pyni ïa ki jait jingbam bad ki jingdih, ki jingshna kti, ki jaiñ ki nep bad kiwei de ki tiar.
Hadien kata, u Ma Kyrmen Shylla, bad MLA ryngkat ka jingsynranlang kiwei de ki ophisar ki la ïoh ban sam ïa k khusnam nongjop kiba la ïashimbynta ha ka Mawpoiñ ha kaba ka kynhun Syiem ka la jop na ka liang ki kynthei bad ka Never Give Up ka la long ka nongjop na ka liang ki shynrang.
Kiba ïadonlang ha kane ka sngi ki long u bah L.
T.
Tariang, MCS, Additional Deputy Commissioner, South West Khasi Hills District, ka kong Y.
R.
Mawlong, MCS, Additional Deputy Commissioner, South West Khasi Hills District, u bah L.
Kynjing, Sub- Divisional Officer, Ranikor Civil Sub- Division, u Superintendent jong ki pulit u bah G.
D.
Kharwanlang, MPS bad kiwei de.
Nongpoh, K’Lyngkot 19: Ka Home Science Association of India (HSAI),Tura Chapter ryngkat ka jingïatrei lang bad ka College of Post Graduate Studies in Agricultural Sciences, Central Agricultural University (Imphal), Umiam, Ribhoi mynta ka sngi ka la pynkut noh ïa ka lympung ïakynduh lang ba la tip kum ka ‘35th Biennial Conference ba la pynlong ha Auditorium Hall katei ka University kaba don ha ICAR Umiam ha Ri Bhoi District.
Kane ka jingïakynduh lang ba la tip kum ka 35th Biennial Conference ka dei kaba la sdang naduh ka 17 tarik u Kyllalyngkot 2024 bad la pynkut noh mynta ka sngi, ha kaba ka phang pdeng katei ka jingïakynduh lang ka long,"Multidisciplinary Approach in Home and Community Science for Sustainable Development.
".
Ka S.
Phangnon Konyak kum ka MP ka Lok Sabha ka la wan ban shim bynta kum ka kongsan ha ryngkat ka jingdon lang u Prof.
P.
Das, u DDG barim ka ICAR bad kynthup ruh Prof.
Prabha Shukla, Vice Chancellor NEHU, Shillong, u Dr.
V.
K.
Mishra, Director ICAR- NEH Region, Umiam bad kiwei kiwei ki riew shemphang ha ka kam rep ka kam riang.
Ha kane ka sngi, ka Prof.
Vasugi Raaja, President ka HSAI ka la ai ruh ïa ka kaiphod jong kane ka Conference halor ki jingpynlong ïa ki prokram bapher bapher ha kane ka Conference bad ka la ïathuh ruh ba ha kane ka Conference la wan ban shim bynta da ki samla pule na ki 24 tylli ki jylla ka Ri India kynthup ruh naduh ki samla pule bad ki professor.
Haba kren ha kane ka sngi kum ka kongsan, ka S.
Phangnon Konyak ka la ban khia halor ki bynta kiba khraw ba la leh da ki kynthei bad ka ai ruh ka jingïaroh halor ka jingpynlong ïa kane ka lympung ban tip halor kata ka Home Science khamtam ki Longkmie kiba don bynta ban wan rah ïa kata ka jingkylla ha ka ri lyngba ki kam kiba ki trei ban kyntiew ïa ka imlang ka sahlang katkum ka jingstad saian.
Shuh shuh, ka la kren ruh halro ka thong jong ka Viksit Bharat, ba ka thong jong ka sorkar India ha ka jingïalam u Narendra Modi kum u Myntri rangbah ka long ban wan rah ïa ka jingkylla ba ka ri India ka dei ban kiew shaphrang ha baroh ki liang ba la buh thong haduh u snem 1947 ba ka ri India ka la dei ban kiew ha baroh ki liang.
Kum ka jingpynshlur ïa ki riew shemphang kiba la wan ban shim bytna ha kane ka lympung, la sam rh ai ki khusnam sha ki professor bad ki Student ha kaba ïa ka nam best young scientist award la rah da ka samla Fenny Leferty Kharpuri, ka nam senior scientist award la rah da ka Rekha Vyas ryngkat kiwei kiwei ki khusnam jingpynshlur ïa kiba la wan ban shim bynta ha kane ka lympung.
Nongstoiñ, K’lyngkot 19: Ka surok na Mawlangsu shaduh Markasa ka dei kaba donkam bha, hynrei ka jingpynsahteng jong ka sorkar ban pyndep ha ka ban siang rong ïaa ka bynta kaba sah tang kumba ar kilomitar ei ei, ka la pynlong ïaa ki paitbah ba kin shem jingeh namar ba katei ka surok ka dei kaba dang khohruh khohram.
U bah B.
Rani uwei na ki riew rangbah na ka shnong Tiehdang haba pyntip ha u nongthoh khubor, u la ong ba ki nongshong shnong na katei ka thaiñ naduh Mawlangsu, Lummyrsiang, Tiehdang, Mawkyrtung bad kiwei kiwei ki shnong, haba ki leit ïaew leit hat sha Markasa bad ki leit donkam ha Mawthadraishan Block, bunsien ki hap ban ïaaid da ka kjat ha ka jing jngai kaba hynriew haduh phra kilomitar, namar ka jingbym don ki kali kiba ïaaid man ka sngi namar ka jingsniew ka surok.
U la ong ruh ba ka surok rong naduh Mawlangsu ka kut noh tang ha Mawkyrtung.
Kumta ka sorkar ka la dei ban mang pisa na ka bynta ban siang pyndep noh ïaa ka rong haduh lai lad, namar ba katei ka surok ka ïaakynduh lang bad ka surok rong ka ban kiew sha Mawphanlur shaphang mihngi bad ka ban leit sha ka shnong Mawkohnoh kaba don shaphang sepngi.
U la ong ruh ba na ka liang ki paitbah jong kitei ki shnong, ki la kwah haduh katta katta ba ka sorkar kan siang rong noh ïaa katei ka surok.
Ki la kyntu jur ïaa u MLA bad ka sorkar ba ka dei ban phai khmat lem sha kitei ki shnong, khnang ba ki paitbah kin lait na ki jingeh.
Bunsien ki tymmen ki kro haba ki leit sei ïaa ka bai bam tymmen jong ki na ka Bank kaba don ha Markasa, ki hap ban mih dang step bad ban ïaaid da ka kjat bad katno ka jingisynei khamtam ïaa ki tymmen kiba la palat hynriew phew snem ka karta, ba kin ïaaid da ka kjat haduh Markasa ha ka jingjngai kaba hynriew kilomitar.
Ka lynti kam dei kaba suk ïaa ki ban ïaaid ha ka por ba ki leit bad ha ka por ba ki wan phai.
Kumta lada ka sorkar ka sngew synei lem ïaa ki nongshong shnong bad ki tymmen ki kro, ka la dei ban pynkloi katba lah ban siang rong noh.
Khliehriat Kyllalyngkot 19: Ka Khasi Students Union Narpuh Circle, lyngba u Vice President, u samla rangbah Phanuel Tongper, ka seng ka pynpaw ka jingsngew bitar halor ka jingleh bym salia ka sorkar bad ka National Highway Authority of India ha kaba iadei bad ka jingjot jingjulor ka surok ha ka thaiñ Narpuh, kaba la buh jingeh bad buh jingma ïa ki paidbah kiba iaid lyngba na kane ka surok.
“Lada ïa kane ka surok ym maramot bad pynbha la tikna ba kat haduh u bnai lber jong une u snem kane ka surok kan nym long shuh ban iaid ki kali namar ka la jot bad julor shaba palat" ong utei u nongialam ka KSU na Narpuh, watla ka sorkar ka ju khot jingïalang man ka por ïa ki nongsynshar shnong jong ka thaiñ, hynrei ka seng ka sngewthuh ba ki nongpyniaid bad nongsynshar shnong jong ka thaiñ Narpuh ki long kiba stad bad kiba shemphang ha kaba ka sorkar kan nym lah ban pynngop ïa ki ha kaba ïadei bad kane ka jingkwah ka NHAI ban plie biang ïa ka Toll gate.
Ka seng ka ong ba ha kaba iadei abd ka jingkwah bad jing angnud ka NHAI ban ioh plie noh ïa ka jaka lum pisa, ka Toll Gate Plaza kaba don ha Lumshnong ka long ka bym lah satia ban pdiang, ka sorkar bad ka NHAI da lei lei kan nym lah ruh ban pynbiej bad pynngop ïa ki nongsynshar shnong bad ki paidbah ka thaiñ Narpuh.
Ki nongïalam bad ki dkhot jong ka seng man ka por ki ju sakhi ïa ka jingdheng kali kaba jur ha ka thaiñ, bun ki kali ki sniew shiteng lynti, bun ki kali ki kylla khongpong ruh ha surok kane baroh ka dei na ka daw ka jingjot jingjulor palat ka surok, ki paidbah kiba shong kali bad kiba ïaid lynti ki mad jingeh ym tang ha ka iaid ka ieng hynrei ki mad jingeh ruh na ka daw ba jur palat ka khyndew pum pum, kaba buh jingma ruh ïa ka koit ka khiah jong ki paidbah, khamtam kito kiba shong ïing bad shong dukan ha rud surok ki hap ban mad ïa ka khyndew pum pum kaba mih na ka jingsniew palat ka surok kaba la i ruh kum ka surok khyndew ne surok khlaw, don ruh ki bynta jong ka surok kiba dap tang da ki thliew ki syar kiba buh jingeh bad buh jingma ïa ki kali kiba iaid khamtam ki kali heh kiba kit jingkit.
Nongpoh, K’Lyngkot 19: Ki khun ki hajar ka Raid Marwet hapoh ka jingïalam jong u Syiem ka Raid Marwet, u Pa’iem Ken Syiem lem bad ki Longsan mansan, ki Lyngdoh, ki Pator ki nongïalam shnong mynta ka sngi ki la pyndep noh ïa ka kñia ka khriam bad ka jingduwai phirat haka jinglehñiam Sohjer kaba la pynlong ha Baridua, Ri Bhoi District ban ainguh aidem ïa u Blei Nongbuh nongthaw ba un theh ki jingkyrkhu baroh shisnem hadien ba ki khun ki hajar kila dep ban kheit ïa u soh nyngkong jong ka jingtrei shitom.
Hakane ka sngi la pyndep ïaka jing kñia ha ryngkat ka shuid ka shor kaba la pyndep kat kum ka jing hikai u men barim ban pyneh ïala ka riti ka dustur bad ka kolshor bala shim bynta da u Syiem ka Raid Marwet ryngkat ki nongmihkhmat naka Hima Mylliem kiba la ai ïaka nguh ka dem ïa u trai nongbuh nong thaw u ba la ri sumar bad u ba la ai ka jing sei soh haka khyndew ka raid bad ki ba la buh da ka jing duwai naka bynta ka ka jing sei soh bad ka bha ka miat jong u khun u hajar ka raid naka bynta une u snem baroh shisnem.
Hadien ba la dep kñia daka kaba suid ba shor ryngkat u jhur kpu la bud pat sa ka jingïa dih ïa ka ka ïad um kum ka dak ka jingainguh ïa u nongbuh nong thaw bad ki longshuwa manshuwa.
Naka liang u Paiem Ken Syiem haba kren ha katei ka sngi u la ong ba katei ka jinglehñiam ka dei kaba long kyrpang haka Raid Marwet ryngkat ka jinglehkmen ka shad ka rwai bad ka risa hadien ba u Blei u la kyrkhu kyrdoh ïaki baroh shisnem kaba dei ruh shibynta ban pynneh ïaka riti ka dustur ka kolshor tynrai ba kim dei ban duh ban dam noh hynrei ba kin neh pateng la pateng.
U la buh ruh ka jingkyrpad sha ka sorkar ba kan phai khmat lem sha kum kitei ki jait lehñiam ban noh ki jingïarap khnang ba kum ka Raid hi baroh kawei kan dang lah ban pynbha bad pynjanai shuh shuh ïa katei ka jinglehñiam na uwei u snem sha uwei pat.
Tura, K’lyngkot 19: Tang ha ka rta kaba 21 snem ka samla Phyrnai Kyndait, na East Jaintia Hills bad kaba dang pule ha ka 4th semester Bachelor of Arts, ka la tyngshaiñ ha ka jingïalehkai ñiah saikil ha ka 5th Meghalaya Games ha Tura.
Ka jingieid jong ka samla Phyrnai ban ñiah saikil ka la paw naduh ba ka dang rit ha ki por ba ka dang ñiah tang da i saikil lai shaka bad nangne ka la kiew ha ka jingïalehkai.
Ha u snem 2022, ka la ïoh ïa ka lad ban ïakhun nyngkong eh ha kawei ka lympung ba la pynïaid da ka West Jaintia Adventure Cycling Association ha Jowai.
Ha kane ka lympung, ka la ïoh khur ïa ka jingjop bad ka la lah ruh ban poi ha ka thong ñiah saikil na Jowai shaduh Amlarem bad kam sangeh tang hangne hynrei ka la kiew ruh ha ki kyrdan ba shajrong wat ha Mawkyrwat ba la pynïaid da ka Meghalaya Cycling Association.
Ka la ïoh ban mihkhmat ruh ïa ka jylla Meghalaya ha ka jingïakop jong ka MTB Tawang National CFI kaba la pynlong ha Tawang, bad hangne ka la ïoh khur ïa ka takma ksiar.
Ka jingïaid lynti jong ka samla Phyrnai Kyndait na ka nongñiah saikil ba paw tang ha shnong, da ka jingtrei shitom ka la long ruh ka nongñiah saikil wat ha satlak ka pyrthei.
Ha u snem ba ladep, ka la ïakhun ha ka 4th Meghalaya Games bad ka la jop ha ka kyrdan baar bad mynta u snem ha ka 5th Meghalaya Games, ka la ïoh syndon ban khur ïa ka takma ksiar ha ka jingïakhun jong ka XCO women open category/Mass start.
Ka samla Phyrnai ka la ai khublei ïa ki kmie ki kpa, ïa ki bahaiing hasem khamtam ïa u hynmen uba ju ai mynsiem ïa ka ha ka jingïaid lynti kum ka thei ïalehkai.
U hynmen jong ka, uba dei ruh u nongñiah saikil u long u païa baskhem na ka bynta ka samla Phyrnai bad dei lyngba ka saikil u hynmen ka sa jop ïa ka thong.
Ka samla Phyrnai kam ju phaidien na ki jingeh bad jingjynjar bad haba ai jingkren ka la ong ba lada ka leit shabar ban ïakhun ha ki rynsan, ka ju kynduh ïa kiwei pat ki para nongïalehkai ba kham tbit bad lada ïa nujor, ki kham biang ki tiar ki tar ban ïa ki saikil ba na shane bad haba ka wan na ka longing kaba sngewrit, ka long ka jingeh ïa ki ban ïoh ïa ki saikil kiba biang ki tiar ki tar namar ki la kham rem.
Khlem kano kano ka jingshah hikai, ka ju ïaid marwei ha ka jingim kum ka thei ïalehkai ñiah saikil bad ka ju ñiah kai tang bad ki paralok bad manla ka step ka ju mareh step kumba 5-10 kilometer bad ka ju ñiah saikil manla ka step bad por janmiet kumba ar kynta eiei.
Tura, K’lyngkot, 19: Ki Pulit jong ka Tura Police Station ha ka sngi thohdieng ki la kem ïa uwei u briew uba la rung jubor hapoh ka Pa Togan Nengminza Athletic Stadium, Tura bad pynjulor ïa katto katne ki bynta jong ka madan mareh sports.
Hadien ba la kem ïa une u briew, ki Pulit ki la rah noh sha thanat na ka bynta ban pynlong ïa ka jingtohkit.
Ka Director jong ka tnat Sports and Youth Affairs jong ka Sorkar Jylla ha u kyrwoh ba la phah sha ki lad pathai khubor ka la ong, “ka jingpynjulor bad ka jingpynjot ïa ki mar nongkynti jong ka Sorkar ka dei ka kam bymman kaba ngat ha ka jingshah pynshitom.
Lah ruh ban kdew hangne ba kum kine ki jingleh beaiñ ka long kum ka jingpynjot ïa ki jingmyntoi ba la mang kyrpang na ka bynta ka bha ka miat jong ki paidbah bad ka jingkyntiew ïa ka sports.
"“Ka Pa Togan Nengminza Athletic Stadium, Tura ka long ka shlem ba kongsan bha na ka bynta ki nongïalehkai sports jong ka thaiñ, ki khynnah bad ki samla jong ka Tura kiba angnud ban pyntbit ïalade ha ka jingïalehkai sports, nalor ba ïa kane ka madan la ainam sha u nongïaleh laitlaid.
Kane ka jingleh riewkhlaaw, ym tang ba ka long ka jingpynjulor ïa u Athletic Track hynrei ka long kum ka jingkhanglad ïa ka jingangnud jong ki khynnah, kaba pynpaw ruh ïa ka jingbym don jingkitkhlieh na ka bynta ka jingmyntoi jong ka imlang ka sahlang," la bynrap u kyrwoh.
“La kyntu ïa ki paidbah ba kin long kiba peitngor bad ban ai jingtip lada ki lap ïa kino kino ki jingpynjulor ïa kane ka madan ïalehkai kaba la shna khnang na ka bynta ka jingmyntoi jong ka imlang ka sahlang.
Ka jingïatreilang bad ka jingkitkhlieh lang jong ka imlang ka sahlang ka long kaba donkam ban pynneh pynsah bad ban ïada ïa ki nongkynti u paidbah," la ong shuh shuh ka Director.
Shillong, Kyllalyngkot 19: Ka Sorkar Jylla hynne ka sngi Thohdieng ka la rai ban pynduh noh ïa ka Meghalaya Civil Task Force Act, 1974.
Haba iakren bad ki nongthoh khubor, u Myntri Rangbah ka jylla u Conrad K Sangma , ula ong ba ïa ka Meghalaya Civil Task Force Act la thaw naduh u snem 1974.
“Namar ba ki la don ki jingkylla ha ka rukom treikam bad ka jingshisha ka long ruh ba ïa katei la donkam ha katei ka por bad haba la thaw ïa ka Meghalaya Civil Task Force ka long kaba ïapher bad kine ka sngi jong ka pyrthei mynta bad ka task force kam long shuh kaba donkam haduh katta katta ha kaba baroh ki nongtrei jongki tnad bapher kila pyndep ïa baroh ki jingdonkam bad ma ki baroh ki la lah ban shongthait na ka kam ne ki la shim ïa ka VRS" ula ong.
“Kumta katei ka Act ka la long ka bym donkam shuh bad kumta ban pynthika ba kan ym don kano kano ka kynrum kynram, ka kynhun myntri mynta ka sngi ka la rai ban pynduh noh ïa ka bad ki la don 3 tylli ki Post kiba la don bad ïa kine yn sa pynrung noh ha ki tnad sorkar ha kiwei pat ki kam bad ïa kane ka jingpynduh noh ïa kane ka aiñ yn sa rah ha ka ïingdorbar thawaiñ jong ka jylla" ong u Myntri Rangbah.
Ha kawei pat ka liang ka Kynhun Myntri ka la ai jingmynjur ïa ka kyrteng ki ban ïoh pdiang ïa ka Meghalaya Day Award bad ïa kane yn sa pynbna paidbah ha ka jingrakhe ïa ka Meghalaya Day ha Tura.
Nalor kane ka Kynhun Myntri ka la ai jingmynjur ruh ïa ka thup kyrteng jong ki heh sorkar ki ban pynher ïa ka lama jong ka ri bad ban shim ïa ka Salute ha ka jingrakhe ïa ka Republic Day ha ka 26 tarik u Kyllalyngkot ha ka jylla.
Nongstoiñ, K’lyngkot 19: Ka long kaei kaei kaba sngew myllung ban ïoh jingtip ba ka shnong Noapara kaba dang hap hapoh ka West Khasi Hills District, kam don wat tang kawei ruh ka skul kaba lah ban ai ka jingshakri ïa u paidbah haba ïadei bad ka jingnang jingstad ne ka pule puthi.
Ïa kane la lah la ïathuh da u Sankiu R.
Marak uwei na ki riew rangbah jong katei ka shnong, ha kaba u la bynrap ruh ba ha katei ka shnong, don tang kawei ka skul jong ka sorkar Assam kaba la tip kum ka Noapara Lower Primary kaba la don naduh ki por ba ka jylla Meghalaya kam pat kha ne don la ka jong bad kaba la seng ruh naduh u snem 1918.
La ong ba kumba 5 ne 6 tylli ei ei ki shnong jong katei ka thaiñ kiba kynthup ïa ka shnong Bangjeng, Dolatha, Dronpara, Noapara bad kiwei kiwei, ki dang hap ban leit skul shaduh ka shnong Aradonga bad ki khynnah ki hap ban ïaid kjat kumba ar kynta ei ei ban poi sha la skul man ka sngi.
Ym tang katta hynrei ha katei ka shnong, kiwei ki kam pynroi kiba kham long kongsan kiba kynthup ïa ka bording, ka jaka sumar nongpang bad kiwei kiwei, kim pat don haduh mynta.
Utei u rangbah u la ong lada ka sorkar kan phai khmat lem sha ki, kan myntoi shibun ym tang ïa ka Noapara hynrei ïa kiwei pat ki shnong kiba markhap ruh kumjuh.
Nalor katei ka skul sorkar Assam, ka don kawei pat ka skul shimet bad ki khynnah skul baroh ki don kumba 50 ngut tang na ka shnong Noapara, khlem da kynthup ïa kiwei pat ki shnong markhap.
Kumta ka shem jingeh shibun ïa ki khynnah skul ha katei ka thaiñ.
Kumta ka long kaba kongsan na ka bynta ka sorkar Jylla bad khamtam u MLA u ba long nongmihkhmat, ban thaw ki lad ki lynti na ka bynta ban kyntiew ïa ka pule puthi bad ka jingnang jingstad ha katei ka thaiñ baroh kawei.
Shillong, K’lyngkot, 19: Ka kynhun ki nongïalam ka BJP Meghalaya State Unit ba la lamkhmat da u President u Rikman G.
Momin bad u Bah Alexander L.
Hek ha ka sngi Thohdieng ki la ïakynduh ïa u Archbishop jong ka Shillong Archdiocese u Most Rev.
Victor Lyngdoh ha Archbishop’s House, Laitumkhrah bad aiti ha u ïa ka Revered Akshat bad ïa ka shithi khot sngewbha na ka bynta ka jingplie paidbah ïa ka Shree Ram Mandir.
Ha u kyrwoh ba la phah sha ki lad pathai khubor, ka BJP ka la pyntip ba u Archbishop Victor Lyngdoh u la pynpaw ba un sa leit jngoh ïa ka Ram Mandir ha Ayodhya bad ai ruh ka jingkyrkhu kyrdoh na ka bynta kane ka jingthmu.
Ha kane kajuh ka sngi, ki nongïalam ka BJP ki la ïakynduh ïa u Myntri Rangbah u Conrad Kongkal Sangma, ïa u Symbud Myntri Rangbah u Bah Prestone Tynsong bad ïa ki Myntri Sorkar ban khot sngewbha ïa ki sha ka jingplie paidbah ïa ka Ram Mandir ha ka 22 tarik mynta u bnai.
Shillong, K’lyngkot, 19: Ka Jylla Meghalaya ryngkat bad kiwei pat ki jylla ka la ïoh pdiang ïa ka khusnam na ka Centre for Innovations in Public Systems (CIPS) ba la pynlong ha ka sngi Thohdieng ha nongbah Shillong.
Ka jingthmu ka long ban pynshlur ïa ki nongwanrah ïa ki saiñpyrkhat kaba thymmai na ki jylla kiba rit ha ka jingshakri ïa ki paidbah ha ki jylla ka thaiñ Shatei Lammihngi, ki Union Territorries bad ki jylla ri lum, ha ka liang jong ka pule ka puthi, ka koit ka khiah, ka Information Technology bad Rural Development.
Ïa kane ka khusnam la sam ha ka sien banyngkong eh da ka Centre for Innovations in Public Systems (CIPS) da ka jingïatreilang bad ka Government Innovation Lab (GIL), ka Sorkar Meghalaya bad ka Administrative staff College of India (ASCI) kum ki paralok.
U Myntri Rangbah ka Jylla Conrad K.
Sangma haba kren kum u kongsan u la ïaroh ïa ka CIPS bad ïa ka ASCI kiba la pynlong ïa kane ka jingsam khusnam ha ka jylla.
U la ong ba ka lynti kaba biang tam ban kynjoh sha ka thong ka dei lyngba ka jingïatreilang bad ong ruh ha ki san snem ba la leit noh, dei ka jingïatreilang jong ki nongtrei sorkar bad kiwei kiwei ki nongtrei kiba don ïa ka jingkitkhlieh na ka bynta ban wanrah ïa ka saiñpyrkhat kaba thymmai.
U la ong, kine ki saiñpyrkhat bathymmai ki la ïarap ïa ki paidbah ban kynjoh sha ka thong kaba ki thmu.
“Ïa mynta, ban pynduna ïa ka jingïap shiteng por jong ki longkmie kiba armet bad ki khunlung ha ka jylla, ka long kaba donkam ban sngewthuh ïa ka ïoh ka kot jong ki longkmie bad ki kynthei lyngba ki Self Help Group.
Mynta, ka jylla Meghalaya ka don 95 percent ki longing kiba shah kdup hapoh ki SHG.
U la ïathuh ruh ba ka State’s EAP funding deman ka la kiew na ka 12500 klur sha ka 2500 klur tang hapoh san snem," la ong u Sangma.
U dkhot jong ka NITI Ayog ka Sorkar India u Dr.
V.
K Paul haba kren kum u symbud kongsan u la ïathuh ba ka thong jong jong ka NITI Ayog ki don ar tyllli, 1) ba kyntiew ïa ka cooperative federalism bad 2) bad ka competitive federalism.
U la ïaroh ïa ka sienjam jong ka Jylla kaba kyntiew ïa ki rukom treikam kiba thymmai ha ka jingshakri paidbah.
U la ong ba ka ri ka la ïaid shakhmat ban pynkhlaiñ ïa ka koit ka khiah ki National Programme bapher bapher ban poi sha manla ki nongshong shnong.
U la kyntu ïa ki Policy Practitioners bad ïa ki Administrators ban wanrah ïa ki saiñpyrkhat ba thymmai kiba lah ban pynïaid ïa ki hospital ha ki Public Sector.
U Dr.
Paul u la ïaroh ruh ïa ka Meghalaya’s Village Health Councils (VHC) bad ong ruh ba ka la lah ban pynkylla dur ïa ka koit ka khiah.
U la pynpaw ruh ka jingkyndit halor ka jingpyntreikam ïa ka CMSMS ha kaba 50 percent ka don ka jinghiar na ka jingïap jong ki longkmie baar met bad ki khunlung ha ka jylla ha ka jylla ha ki snem 2020-23.
Shuh shuh u la ïaroh ïa ka Meghalaya Early Childhood (ECD) Mission bad ong ba ka Sorkar Meghalaya ka la buh hakhmat eh ïa kane ka mat lyngba ka saiñpyrkhat kaba thymmai.
U la ai khublei ruh ïa ka Jylla kaba la mang 8 percent shanng na ka jingmang pisa ban pynlut ha ka koit ka khiah bad kyntu ruh ïa kiwei ki jylla ban bud nuksa na ka jylla Meghalaya ban weng ïa ki sohkyrdoh ha ka koit ka khiah.
U Development Commissioner bad Principal Secretary ka tnat Health & Family Welfare ka Sorkar Jylla u Sampath Kumar, u la ïathuh shaphang ka Meghalaya’s State Capability Enhancement Approach (MSCEA) kaba long ka polisi bad ka saiñpyrkhat thymmai kaba la law ïa ki sohkyrdot kiba bun.
Shuh shuh u la batai bniah ruh ïa ki san tylli ki païa jong ka State Capability Enhancement Framework, ba la tip kum ka- 1) ban tei ïa ka jinglong nongïalam lyngba ka jinglaw noh ïa ki sohkyrdot, 2) ka jingpyndonkam pura ïa ka Data and Research, 3) ka jingïakhun ïa ki jingeh, 4) ban wad ïa ka jingkyrshan na ki kynhun bapher bapher bad 5) ban pun jingkieng ïa ki nongshong shnong bad ka Jylla.
Haba kren shaphang ka bhah kyrpang ïa ki kynthei ha ka jylla, u Kumar u la ïathuh ba ha ki Village Employment Committees (VEC) la mang kyrpang ïa ka post Chairman bad Secretary ïa ki kynthei.
Ki nongïoh khusnam ha kane ka sngi ki long u Sampath Kumar, IAS halor ka Positive Public Health Management Meghalaya, u Dr Phunchok Norboo, Mission Director ka ABDM, Ladakh halor ka Integration of Ayushman Bharat Digital Mission with e-Hospital, u Ram Kumar S, IAS halor ka Meghalaya Drone Delivery Network, u A.
Arun Prince Milton, Scientist ka ICAR, Meghalaya halor ka Rapid and cost-effective visual Diagnostic Kit for African Swine Fever Virus, Shantanu Gotmare, IAS halor ka Kritagyata- Online Pension Sanction and Payment Tracking System, u Mukesh Repaswal, IAS jong ka Information technology Director, Shimla, Himachal Pradesh halor ka Mukhya Mantri Seva Sankalp 1100, u Krishna Kumar, IAS uba dei u Deputy Commissioner jong ka Jiribam, Manipur halor ka Manipur E-district Portal, u Issac Zothanpuia, Project Manager ka Mizoram State e-governance Society, Mizoram halor ka RTI Online to promote accountability and for ease-of filling requests, Pallav Gopal Jha, IAS, Managing Director ka GMDW&, Assam halor ka Web-based water supply connections, Registration & Payment System, Shyambir, IAS, Deputy Commissioner ka Ganderbal, J&K halor ka MASHAAL-E-GAASH- A people-driven initiative to promote literacy, u Dev Raj Dhiman, Principal ka Himachal Pradesh halor ka Inquiry Based learning for holistic development, ka Varnali Deka, IAS, DC ka Nalbari, Assam halor ka Poshan Club: Nurturing children for welfare schemes, Purva Garg, IAS, sECRETARY education, Samagra Shiksha halor ka ECCE Early Childhood Care and Education as per new education policy 2020, Varnali Deka, IAS, DC, Nalbari, Assam halor ka Mushrooms as a tasty nutraceutical supplement, u Shiv Kumar Upadhyaya bad Deepak Shah halor ka Village as Harbingers of change toward optimal utilization of resources, u Prasada Rao Vaddarapu, IFS halor ka Bamboo brooms with handles as alternatives to plastics, u Ajit Kumar Ranjan, IAS, DC, Wokha Nagaland halor ka phang Entrepreneurs Task Force, one stop model for rural entrepreneurs bad Chete Lohe, CEO, Kiwi Production company, Phek, Nagaland halor ka Promotion & Marketing of Organic Kiwi Fruit.
Ha kane ka sngi, la pyllait ruh ïa ka kot ba la ai kyrteng, “Celebrating Inclusive Innovations" ha ryngkat ka jingsakhi lang jong u Chairman ka Steering Committee ka CIPS & Director General (I/c), Administrative Staff College of India (ASCI), Hyderabad.
u Dr.
Nirmalya Bagchi, ka Chairperson bad ka dkhot ka Advisory Council, CIPS, Hyderabad ka Dr.
Anjali Hazarika, u Chairperson, Awards Committee and Member, Advisory Council, CIPS, Hyderabad u Dr.
PV Ramesh, Retd, IAS, Dr.
Valli Manickam, Director CIPS & Dean of Research and Management Studies , ASCI, Hyderabad bad u Secretary ka Department of Administrative Reforms and Public Grievances ka Sorkar India u V Srinivas.
La pynlong ruh ïa ka jingïathir ïatai halor ka koit ka khiah ba la pynïaid da u Dr.
Subodh Kandamuthan, Director jong ka Dr.
Kakarla Subba Rao Centre for Healthcare Management ha ASCI.
Ki nongïashim bynta ki long u Sampath Kumar, Principal Secretary, ka Sorkar Meghalaya, u Dr.
Phunchok Norbo, Mission Director, ABDM, Ladakh, bad u Dr.
A.
Arun Prince Milton, Scientist, ICAR, Meghalaya.
Halor ka jingïatai ïa ka Information Technology la pynïaid da u PV Ramesh, Retd IAS, Chairperson, Awards Committee, CIPS.
Ki nongïashim bynta ki long u Mukesh Repaswal, IT Director, Shimla, HP; u Krishna Kumar Deputy Commissioner, Jiribam, Manipur; u Isaac Zothanpouia, PM, Mizoram State e-Governance Society, Mizoram bad Manabend Anil Goswami, Director, IT, Scientist E, NIC, ka Sorkar Assam.
Halor ka pule puthi la pynïaid da ka Dr.
Anjali Hazarika, bad ki nohimgïashi bynta ki long u Shyambir, IAS, Deputy Commissioner, Ganderbal, J&K; u Dev Raj Dhiman, Principal, Hamirpur, Himachal Pradesh; ka Varnali Deka, District Commissioner, Nalbari, Assam; u Purva Garg, IAS, Secretary Education cum Chairperson, Samagra Shiksha, UT, Chandigarh.
Halor ka phang Environment and Rural Development Sector la pynïaid da u Dr.
NV Satyanarayana, Advisor ha ASCI bad ki nongïashim bynta ki long ka Varnali Deka, District Commissioner, Nalbari, Assam; u Dr.
Shiv Kumar Upadhaya, Deputy Project Director, Almora, Uttarakhand; u Prasada Rao Vaddarapu, Conservator of Forests, Forest Department, Tripura; u Ajit Kumar Ranjan, District Commissioner, Wokha, Nagaland bad Chete Lohe, CEO, Chansu Organic Kiwi Producer Company Ltd, Phek, Nagaland.
Shwa ban pynkut la pynbud da ka jingshad khasi tynrai.
Shillong, Kyllalyngkot 19 : U Symbud Myntri Rangbah ka jylla u bah Prestone Tynsong mynta ka Sngi Thohdieng u la ong imat kito ki shah weng kum ki dkhot ka Lokayukta ki don jingïadei kaba jan bad ki nongïalam ka Voice of The People Party (VPP).
U la kynthoh ïa kane hadien ba ki MLA ka VPP ki la mih sha surok ban dawa thung dkhot Lokayukta biang ïa kito kiba la shah weng da kaba rai ban leit shong kyllaiñ myngngor mynta ka sngi hakhmat Secretariat.
Haba ïakren bad ki nongthoh khubor u bah Prestone u la ong “ Nga la ïohi ba ka jingdawa ba hakhmat eh jongka VPP ka long ban thung biang ïa kito ki ophisar ba la shongthait, hynrei nga kwah ban kylli ïa ki halor kano keiñ ka nongrim ba ka sorkar kan thung biang namar mynta ki la dep thung dkhot pura ïa ki ophisar kiba dang trei ha ka kam".
“ Ngam tip shuh balei ba ki MLA jongka VPP ki hap ban mih sha surok bad dawa kumne.
Ngi la ïoh pdiang ïa ka shithi ba ki la phah bad ngi la bishar bniah nadong shadong bad ngi la pynshai ruh ba ka aiñ kam shah.
Kumta ngam shym ïohi ba kan don jingbakla hangno hano ruh halor kane ka jingrai jongka sorkar ban weng ïa ki ophisar ba la shongthait bad thung noh da ki ophisar kiba dang don ha ka kam" ong biang u Symbud Myntri Rangbah.
U la ong shuh shuh “ Ka don ka jingïapher kaba khraw hapdeng kiba la shongthait bad ki bym pat shongthait.
Namar haba ngi thung da kiba dang don ha ka kam ym donkam ban siew tulop biang ïa ki namar ha ka jaka ban siew tulop la shu siew noh tang ka TA/DA bad dei ruh halor kata ka nongrim ba la thung da kiba dang don ha ka kam".
Haba jubab ïa ka jingkylli ba ka VPP ka pyrshang ban pynïasnoh ïa kane ka rai jongka sorkar bad ka kam bamsap bad u MLA ba mynta uba la dep pynngat kyndon da ka Lokayukta, u la ong “ Na kata ka daw nga sa ong ba kito kiba shah weng ki don ka jingïadei bad ki nongïalam ka VPP".
U la ong ruh ba kam don daw ei ei ïa ka sorkar ban khot ïakren ïa ki VPP.
“ Ngin ym khot ïakren ïa ki namar lada ki kwah ban wan ïakren ngi long kiba kloi ban ïakren lada ki wan da ka lynti kaba dei hynrei ban khot te em namar ngi la dep ruh ban pynshai kdar na ka liang ka sorkar.
U la ong ruh ba ka sorkar ka leh kat kum ki kyndon jong ka aiñ Lokayukta kaba la kren shai kdar ba dei ban thung da ki ophisar kiba dang don ha ka kam kum ki dkhot ka Lokayukta.
Shillong, K’lyngkot 19: Ki dkhot jong ka HYC hapoh ka jingïalam u Bah Rou Kupar Synrem, mynta ka sngi, ki la mih kyndit kyndit ha surok ban tur ban leit dawa ILP na u Amit Shah, Myntri kam pohïing katba u dang don ha jingialang ka NEC ha State Convention Centre.
Hynrei hamar ba ki poi hajan Civil Hospital, Shillong ki la shah bat noh ha ki Pulit bad Magistrate bad namar kane ka jingshah bat ha ki Pulit ha ka por ba ki thmu ban tur sha Conventoon Centre, ki dkhot ki la shong noh hapdeng surok ban ia hylla bad pyrta ban dawa ILP bad ban pynrung noh ïa ka ktien Khasi ha ka Khyrnit kaba phra.
Ki Pulit ki la ïakhun ban weng jubor ïa ki napdeng surok namar ba la pynsahkut ia ki kali ba ïaid kim shym la lah bad ki la pyrshang ruh ban thep ïa u Bah Roy ha ka Bos, hynrei kim shym la lah.
Hadien katto katne por ki dkhot ki la kynriah noh kham harud surok ha ka jaka ba don u Mot jong u Kiang Nangbah.
Haba ïakren bad ki nongthoh khubor, u Bah Roy u la ong ba kane ka jingmih kyndit jong ka Seng ka long ban pynpaw pyrthei ïa ka jingangnud jong ka ri bad ka jaidbynriew ban pyntreikam noh ïa k ILP bad ban pynrung noh ïa ka Ktien Khasi ha ka Khyrnit kaba phra ha ka riti synshar jong ka ri.
Lah ban kdew hangne ba baroh artylli kine ki mat kidei kiba ka Meghalaya Legislative Assembly ka ladep mynjur lyngba ka Resolution.
Ki dkhot ka HYC ki la ïapra noh na katei ka jaka kham hadien khyndiat por.
Shillong, K’lyngkot, 19: Ka Sorkar Jylla ha ka sngi Thohdieng ka la kyntu ïa ka seng kieng atiar ba la shah kheiñ be-aiñ ka Hynñiewtrep National Liberation Council (HNLC) ba kan pyrkhat biang sa shisien halor ka jingshim rai ban pynkut noh ïa ka jingïakren ïasuk bad ka Sorkar Pdeng bad ka Sorkar Jylla.
U Symbud Myntri Rangbah ka Jylla uba peit ïa ka tnat Kam Pohing u Bah Prestone Tynsong, u la ong, ba ka Sorkar ka long kaba kloi ban ïakynduh ïa ki nongïalam bahakhmat jong ka HNLC ha ka jaka kaba ki jied hi ban pyntyllun shakhmat ïa ka jingïakren bad pynthikna ba ka jingïakren kan pynmih ïa u soh.
U Chairman ka HNLC cum C-in-C u Bah Bobby Marweiñ bad u General Secretary cum Publicity Secretary Bah Saiñkupar Nongtraw ki ladep phah ïa ka shithi sha ka Ministry of Home Affairs lyngba u Advisor u AK Mishra ban pyntip halor ka rai ba ladep shim ban weng noh na ka jingïakren ïasuk da kaba pynpaw ba ka Sorkar kam shym la kohnguh ban mynjur ïa ki san tylli ki jingdawa ba kynthup ïa ka jingmap ei ïa ki dkhot bad ïa ki nongïalam jong ka seng.
“Ka kabu ksiar ka jia tang shisien ne arsien bad kan ym jia shuh lano lano ruh.
Ka jingkyrpad jong nga ïa ki nongïalam ka HNLC ka long ba kin pyrkhat bad ban phaidien biang ïa ka rai kaba phi la shim bad ban pyntip sha ka sorkar," ong u Bah Tynsong ha ka jingïakren bad ki lad pathai khubor.
“Nga kwah ban kyrpad ïa ki nongïalam bahakhmat lada ki sheptieng ba ki lah ban shah kem, nga kyntu ïa ki ban jied hi ma ki ïa ka jaka, ngi (sorkar) long kiba kloi ban ïakynduh ïa phi hangta bad ban ïakren namar ba ngi kwah ban pynthikna ba ka jingïakren ïasuk kan long kaba seisoh bad kaba kut syndon," u la ong.
U Bah Tynsong haba pynshai ïa ka jingkyrpad jong ka Sorkar ban pynlong ka jingïakren bad ki nongïalam jong ka seng u la ong, “namarba ki briew ba la pynkupbor da ka HNLC kim lah ban shim ïa ka rai, (ha ka jingïakren bad ka sorkar), ngi la ïaiban ba ka jingïalang ka dei ban long bad ki nongïalam, kiba lah ban shim ïa ka rai (ha kiba bun ki mat) namarba ngi kwah ba ka jingïakren kan don ka jingpynkut.
Namarkata, ki nongïalam ki dei ban wan shakhmat (sha ka miej jingïakren).
"U la ong ba ka rai jong ka HNLC ban weng na ka jingïakren ka la pynkyndit ruh ïa ka Sorkar.
Halor ka jingdawa jong ka HNLC ïa ka jingmap ei, u Bah Tynsong u la ong, ha ka jingshisha, ha ka jingïakren banyngkong, u ksiang jong ka Sorkar bad u Advisor ka MHA ki la kyrpad ïa ka seng ba kan phah ïa ka thup kyrteng jong ki dkhot, kiba dang sah pongding ki mukotduma ha ki kashari bapher bapher khnang ba ka Sorkar kan dup lah ban bishar ïa kaei kaba ka lah ban leh.
Katkum ka jingong jong u, ka HNLC kam shym la aiti satia ïa ka thup kyrteng jong ki dkhot kiba dang sah pongding ki mukotduma pyrshah ïa ki.
“Ngi la bthah ba kin ai ïa ki jingtip ba bniah bad kim shym la ai satia bad ngi la ïai ap pynban ngi ïoh pdiang da ka shithi kaba kim kwah shuh ban dang bteng ïa ka jingïakren ïasuk namar kane.
Ha ka jingshisha, kane ka ishu ka dei kaba ladep ban ïakren ha ka jingïalang banyngkong eh.
Na kata ka daw, ki nongmihkhmat ka HNLC ki la leit phai noh sha Bangladesh ban ïasyllok bad ki nongïalam halor kane ka mat, kaei ka jingïakren, kaei ka jingpynksan bad ka jingtyrwa ba la ai da ka Sorkar ïa ki nongïalam bahakhmat," u la ong.
Ka seng ka la kdew ba ka jingïoh shithi shah khot hajir na ka NIA bad na ka kashari jong u Judicial Magistrate First Class, Shillong katba ka jingïakren ïasuk ka dang ïaid, ka la pynartatien ïa ka seng.
Halor kane, u Bah Tynsong u la ong ki notis khot hajir kim dei kiba la phah da ka Sorkar Pdeng ne Sorkar Jylla namarba kane ka dei ka kam jong ka kashari.
“Hynrei ngan ïai ban.
Nga la ong ïa phi ka jingkular ba la ai da ka Sorkar Jylla bad ka Sorkar Pdeng.
Sngewbhah ïa ngi ki jingtip kiba bniah, ki dkhot ki don katno la ki don tang iwei ne ar ne lai kiba dang don mukotduma ha kashari lane 20 ne 30 ngut," u la bynrap.
Shillong, K’lyngkot 19: Ha ka jingïapynheh hapdeng u MLA Mawlai, u Bah Brighstarwell Marbañiang, u Dr.
Ricky Syngkon namar ka jingbym shah tdot ki Magistrate ban tur sha Secretariat, la ïohi ba ka la don ka jingïakhru arsien arwat hapdeng u Bah Bright bad ki Pulit.
Kane ka jingïakhru u Bah Bright bad ki Pulit ka long hadien ba ki Magistrate ki la pyneh beit triang bad saitlah artad ia ka jingpyni lem ki nongïalam ka VPP ban shah tang ia u Bah Bright bad u Dr.
Ricky ban shu ïaid rah Placard nakhmat ka Secretariat.
Kine ki nongïalam ki la kular ruh ba kin nym shah ia kiwei pat ki dkhot, kiba ha katei ka por ki don tang arngut laingut ban iaid sha Secretariat.
Hynrei ki arngut ki Magistrate Kynthei kim shym la shah ban iaid.
U Bah Bright haba u la iohi ba kim shah kumne, u la ong ba un iaid noh na ka surok kaba iaid na Raj Bhavan bad hamar ba mut ban iaid kumne, ki Pulit ki la bat trait ia u bad u Bah Bright ruh u la pyneh bad ïaksaid ban ïaid beit.
Ka la don ka jingïapatan shiphang hynrei namar ba la wan poi noh kiwei ki dkhot ka VPP ki Pulit ki la pynjem noh.
Na pyrshah ophis DC kane ka jingïaksaid ka la poi kham haneng, hajan ki dukan sha jong ka High Court.
Ha kane ka por la poi lang ki jong u Bah Adelbert bad kiwei ki nongialam ka VPP ha kaba ka la don biang ka jingïakren ban shah noh tang ia ki MLA ka VPP kiba don ha katei ka por, namar ba u Bah Ardent u don prokam sha Saphai, hangne ruh ki Magistrate kim shyn la shah tdot bad ki Pulit ruh ki la nang bun bha ryngkat ka kieng atiar.
U Bah Bright u la khie dom biang bad mut ban ñiom biang sa shisien sha Secretariat, hangne ruh ki Pulit ki la kynrup bad patan ïa u sha kyndong haduh ban ka la don ka jingïalymbud ïa ki Scooty kiba ïaid na kane ka surok.
Ki dkhot ka VPP kiba don hangtei ruh ki la khih puk ban kynhied ïa ki Pulit kiba la ktah kti ïa u MLA.
Ki la don ruh ki longkmie kiba la ïeng na phyllaw ki dukan sha hajan ka ophis SBA, ki la hylla bad pynrem jur ïa ka jingle ki Pulit.
U Bah Bright uba ïalade u la trei teng ruh kum u Pulit, u la pynpaw ka jinglyngngoh balei ba ki Pulit man ba don ki jingïakhih ki hap ban kah ïa ka dur khmat ne deng mask.
Nangta u la ong ruh ba ka jingshisha ki Pulit kidei ban don ka nameplate ne ka jingthoh kyrteng hakhmat jong ka uniform.
Hynrei hangne ym ju kham ïohi ba ki Pulit kin don ki nameplate.
Ha kaba ïadei bad ka jingktah kti ki Pulit ïa u, u Bah Bright u la ong ba ka Seng kan sa leh ïa kaba donkam.
Shillong, Kyllalyngkot 19 : Kane ka dei ka jingïakren ba markhmat jong u Nongthoh khubor bad u Myntri Kam pohïing ka ri u Amit Shah mynta ka sngi.
Jingkylli : Ki lai tylli ki Aiñ kam bymman ki dei kiba la pdiang kum ka Aiñ kaba buh hakhmat ïa ka jingshngaiñ jong ki Kynthei bad ki Khynnah halor kiwei kiwei ki kam.
Phi lah ban batai?Jubab: ïa ka Sorkar u Modi, ka jingshngaiñ jong ki Kynthei bad ki Khynnah ka dei kaba kongsan tam.
Kane ka dei ka daw ba ka lynnong ba nyngkong jong ka aiñ ka dei halor ka jingshngaiñ jong ki Kynthei bad ki Khynnah.
Kane hi ka batai ïa ka jingbuh hakhmat eh jong ngi ïa ka kam.
Ki don haduh 35 tylli ki kyndon ha kaba ngi la buh la la ka jong ki kyndon halor ki kam bymman pyrshah ïa ki Kynthei bad ki Khynnah.
Napdeng kine ki 35, 13 tylli ki kyndon thymmai ki la nang ai bniat ïa ka aiñ haba phai sha ka jingshngaiñ bad jingïada ïa ki Kynthei bad ki Khynnah.
Kum ka nuksa, ha ka jingbatbor kynhun, ka jingpynsajia ka long 20 snem da ka jingset phatok bad set phatok haduh da iap.
Ka jingbat bor kynhun ïa ka Khynnah kan khring ïa ka rai pyniap lane set phatok shirta jingim.
Ka kyndon ba thymmai halor ka jingshongkha da ki kular thok ruh ka dei kaba la bynrap lang.
Ngi la pyndap ïa ki jaka ba thylli ha kane ka Aiñ ban ïada ïa ki Kynthei bad ki Khynnah.
Ngi la shim ïa ki kyndon kiba la ai da ka ïingkashari Supreme Court.
Nalor kata, ha ki kam bymman pyrshah ïa ki kynthei mynshuwa, ka jingbatai da ka jingthoh jong ka lanot ka dei kaba hap ban thoh hi da ka kti (manually) bad kane ka plie lad ïa ki nongshah kynnoh leh bymman kiba don bor ba kin leh thok.
Hynrei mynta.
La pynlong kongsan ban shu record ïa ki jingbatai bad kata ruh hap leh hakhmat ki bahaïing hasem jong ki lanot.
Ngi la buh ïa ka kyndon ban leh da ka e-statement bad e-appearance.
Kane kan pynkylla lut ïa baroh ki kam ba ju leh mynshuwa haba ai ïa ka jingbishar ba hok.
Ka kyndon thymmai ka la don ruh halor ka kam shongkha da ki jingkular thok.
Jingkylli : Hynrei kaei ka daw kaba lam sha ka jingpynduh noh ïa kine ki lai tylli ki Aiñ ba mynshuwa?.
Jubab: Ka Bharat kum ka Ri ka dei ban don ïa la ka jong ka Aiñ.
Lada phi kynmaw u Myntri Rangbah Duh ka Ri u Narednra Modi Ji na rynsan jong ka Red Ford, ula kyntu ban pyndam noh ïa baroh ki Aiñ bala thaw da ka Sorkar Bilat.
Ka IPC, CrPC bad ka Indian Evidence Act kam dei kaba la pynjari tang da ka Sorkar Bilat hynrei ka dei ruh kaba dap bun da ki kyndon ka Sorkar Bilat ki bym ïahap satia bad ka riti synshar paidbah hangne.
Ka Aiñ jong ka Sorkar Bilat ka la buh hakhmat eh ïa ka kyndon ban ïada ïa ka pla ïarong tyngka jong ka (treasury).
Namar kata, ki kyndon pynsajia kiba don bun bha haba ïadei bad ka jingtuh ïa ka pisa Sorkar, jingtuh ha ki rel, bad ka jingthombor ïa ki Heh Ophisar ka Sorkar bad la pynlong kongsan wat ïa ki kam ba shyrkhei kum ka jingleh beijot.
Hato kam dei mo ba ngin buh hakhmat eh ïa ka jingshngaiñ jong ki Kynthei hadien ba ngi la long ka Ri ba laitluid?.
Kine ki aiñ ki dei kiba la shna ban pynthikna ba yn ym don ki nongïaleh pyrshah ki ban sei khlieh bad ban nym mih ruh ki jingkulmar.
La pynwandur ïa ka rukom treikam ka bishar khadar (Criminal Justice System) ban ai jingpynsajia.
Hynrei, ka rukom treikam ka bishar khadar ba thymmai bala pyntreikam da ka Sorkar Modi ka dei kaba la pynshong nongrim halor ka jingbishar kaba lehhok.
Nga lah ban ong da ka jingsngewskhem ba hadien ba la pynmih jingpynbna (notify) ïa kine ki Aiñ, ka rukom treikam ka bishar khadar jong ngi kan lait naka jingsngew shah tehmraw.
Jingkylli : Ki la mih ki jingkynnoh ba la kiar ban pynlong ïa ki jingïasyllok ba janai bad ki kynhun bapher bapher shuwa ban pyntreikam ïa kine ki Aiñ.
Jubab : I kumba phi pynksan shaba palat ïa ka nongrim jong ka Liang Pyrshah.
Ka jingïasyllok ban thaw ïa kine ki Aiñ ka la sdang naduh ba sdang jong u snem 2019 bad ka la ïaid lyngba katto katne snem tad haduh ba ngin da mynjur.
Da ki hajar ki jingai jingmut ngi la pdiang bad pynrung lang.
Ym bun satia ki bill shuwa jong ki, ba kin ïaid ïa kum kane ka lynti ban pynlong ïa ka jingïasyllok kaba janai bha.
Hadien ba la phah sha ka Standing Committee jong ka Home Ministry ban ïamir jingmut, kine ki Bill mynta ki dei kiba la shimkhia bha da u Myntri Rangbah Duh u Narendra Modi bad la pynshong nongrim ïa ki halor ka nongrim ka jingbishar hok, ka jingïaryngkat kyrdan bad ka jingbym shah liang.
Jingkylli : Phi la ïai kren ruh ba kine ki Aiñ kin plie lynti ïa ki ïingkashari jong ngi ba kin lait noh ka jingpang pynjlan tarik shi pynjlan tarik (Tarikh Pe Tarikh).
Phi lah ban batai?.
Jubab : Ai ba ngan ai sha phi da ka nuksa.
Ha ka kam ba ïadei bad ka bounce cheque (shah pynphai ka cheque), jan man ka por ka jingjlan tarik ka ju mih namar ka jingbym don ki Nongtrei ka Bank.
Hynrei mynta, ki nongtrei ka Bank kin hap ban ai jubab sha ka ïingkashari khlem da leit hi dalade sha ïingkashari.
Shibun ka por ka dei kaba donkam ban ai sha ki stad Forensic ba kin wan mih sha ka ïingkashari hynrei mynta ki lah ban ai sakhi (testimony) jong ki na ki Laboratory hi.
Ka ju shim por da ki sngi ïa ki sakhi jong u Forensic Pathologist ban ai sakhi hakhmat ka ïingkashari hynrei mynta ki lah ban ai ïa ki sakhi lyngba ki kor online.
Kumta ka jingkylli ba shimpor ne slem kam mih shuh.
Ka jingai ïa ka jingbishar kaba hok kan sted noh bad kan long haba shit haba shai.
Ngi la buh ïa ki kyndon na ka bynta ki Pulit, ki ïingkashari bad ki nongïasaid Aiñ ba kin pynsted ha ban ai ka jingbishar ba hok lyngba ki 35 tylli ki kyndon.
Kum ka nuksa ha ka kam lehbeijot, ki Pulit kin hap ban aiti ïa ka kaiphod jingtohkit tang hapoh ka 7 sngi.
Ha baroh ki case, ki jingkynnoh (charges) yn hap ban pynkhreh hapoh ka 7 sngi jong ka sngi shong bishar ba nyngkong.
Ngi la pynbiang ïa ka e-witnesses.
Ka jingphah ïa ki record bad khot hajir da ki kor electronic kan ïarap bha ban pynduna ïa ka jingpynslem.
Shisien ba kine ki aiñ kila treikam, kino kino ki case bala files kin ïoh ïa ka jingbishar ba hok tang hapoh ka lai snem.
Jingkylli : Ki nongleh bymman ba phetrieh ki la buh jingeh bha ïa ki bor ka Aiñ ban ïoh tian bishar.
Hato ka don ka kyndon ba kren halor kane ka bynta?.
Jubab : U briew uba la shah pynngat ha ki kam bymman ryngkat ka jingpynsajia ba 10 snem ne palat ki dei kiba lah ban ñiew kum ki riew bymman.
Ngi la buh ïa ka kyndon ban kurup lut ïa baroh ki nongkynti jong ki kiba don shabar ka Bharat (Ri).
Kum ka nuksa, lada ki don ïa ka nongkynti ha Switzerland, ngim don satia ka kyndon ha ka aiñ jong ngi ba kin kurup ïa ki, hynrei mynta ngi la don ïa ka kyndon.
Wat ïa ki riew runar ba phetrieh, ngi la buh ïa ka kyndon ban tian bishar beit khlem ka jingdon jong ki.
Kum ka nuksa, u Dawood Ibrahim u dei uba hakhmat eh ha ka jingpynbthei bomb ha Mumbai hynrei ym shym la lah ban pynïaid ïa ka jingtian bishar pyrshah ïa u namar ba u dei u runar ba phetrieh.
Hynrei mynta, ïa kum kane ka jingbishar la lah ban pynlong pyrshah ïa kum kine ki riew runar bad ka ïingkasahri kan ai sha ki ïa ki Nongiasaid Aiñ bad yn pynsajia ruh ïa ki lada donkam kat kum ka aiñ.
Kane ka pynkylla ïa ka jingithuh ka aiñ ïa ki la ka dei ha kano kano ka ri kaba ki sah namar kin long ki nongleh bymman ha ka ri jong ngi bad kan ïarap ruh ïa ngi ban wanrah biang ïa ki sha ka Ri.
Ki nongkynti jong ki nongleh bymman ha ki kam pisa pilaiñ ruh kin shah kurup noh hadien ba mynjur ïa kine ki aiñ.
Jingkylli : Ha kano ka rukom ba kine ki Aiñ ki phaikhmat bha sha ki lanot?Jubab : Ha ka jingbishar bala wanrah da ka Sorkar Bilat, ki case ki ïaid tang hapdeng u nongleh bymman bad ka Sorkar.
Ki lanot hi kim paw satia.
Ngi la ai ïa ka hok sha ki lanot ba kin thung ïa u nongïasaid.
Shuwa kane, lada ka Sorkar ka hap ban weng noh ïa ka case, ym ju donkam satia ban ïasyllok ïa ki lanot hynrei mynta ngi la rai ba ym don ba lah ban weng noh ïa ki case khlem ka jingmynjur jong ki lanot.
Mynshuwa ki Pulit ki ju wan bad pynlong ïa ka jingkhynra bad jingkurup hynrei mynta ngi la pynlong kongsan ban hap ring video ïa ka jingkhynra bad kata ruh ka dei kaba hap leh ha ka jingdon lang ki arngut ki sakhi ba laitluid.
Mynshuwa ym ju don kiba shim ïa ka jingkitkhlieh na ka bynta ki jingujor, ym ju don ba tip ruh kaei ka ban mih na ka.
Hynrei ngi la rai ba hapoh 90 sngi jong ka jingujor, ki Pulit ki hap ban pyntip sha ki lanot.
Ki don bun ki case hapoh ka Ri ha kaba ki Pulit ki ju set da ki taiew bad ki bahaïing hasem kim ju ïoh ïa kano kano ka jubab.
Hynrei ngi la rai ba man la ki Police Station kin buh ïa u Ophisar u ban peit ïa ki briew kiba set bad ruh ban ai jingtip shaphang jong ki.
Shisien bala buh jingthoh ïa ka jingset ïa u, ki Pulit kin hap ban shim ïa ka bor ban set na ka ïingkashari.
Mynshuwa ka jingthok jingshukor ka dei kaba shah pynsajia hynrei kam don satia ka kyndon ban buria ïa ki briew kiba shah thok.
Hynrei mynta ngi la rai ba ki briew ba shah thok kin ïoh biang ïa kaei kaba ki duh lyngba ka nongkynti jong u nongthok nongshukor.
Da kane ka lynti ngi la ai ka jingbishar bahok ha kiba bun ki bynta jong ka Aiñ.
Mynshuwa ha ki kam bymman pyrshah ïa ki Kynthei, ïa ka jingbatai (statement) jong ki lanot la hap ban shu thoh hi da ka kti bad kane ka plie lad ïa ka jingleh thok.
Hynrei mynta la pynlong kongsan ban leh da ka recording kata ruh hakhmat ki bahaïing hasemjong ki lanot.
Kane ka ai jingmyntoi bha ïa ki lanot.
Nalor kane, mynshuwa kam ju don satia ka rukom treikam ban pyntip sha ki lanot halor ki jingujor.
Hynrei mynta ki lanot kin hap ban ïoh jingtip hapoh ka 90 sngi halor u soh jong ka jingujor.
Ym don satia ki case kiba lah ban shu weng hi khlem ka jingmynjur jong ki lanot.
Mynshuwa ki nongïasaid aiñ jong ki lanot kim ïoh satia ïa ka bor ban ïasaid hynrei mynta kila ïoh.
Mynshuwa ka jingïada ïa ki nongai sakhi ka shong hapoh ka bor jong ka ïingkashari hynrei mynta ka dei ka jingbahkhlieh jong ka Sorkar Jylla ban ai jingïada ïa ki nongai sakhi.
Ka Sorkar Jylla kan pynmih jingpynbna halor ka Witness Protection Scheme bad ki Police Station kin hap pyntrei ïa ka.
ïa ki Under Trial, ngi la buh ruh ïa ka kyndon ban ai beit ïa ka bah jamin.
Nga ngeit ba la ka dei ka jingkyntiew ïa ka kor technology, pynsted ïa ka jingbishar lane tynrong ïa ka jingbahkhlieh ha ki Pulit, ngi la pyrshang ban ïada ïa ka hok jong ki lanot.
Jingkylli : Kine ki Bill ki don la ka jong ka bynta halor ka kam lehnoh.
Phi lah ban batai ïa kane?.
Jubab: Ha ka sien ba nyngkong eh la batai bniah bha shaphang ki kam lehnoh ha kane ka Aiñ.
Khlem ka jingbatai ïa ka jingmut jong ka kam lehnoh, ka long kaba eh ban tehlakam ïa ki.
Bunsien ki lehnoh kila lait na ka aiñ namar kam don satia ka jingbatai ïa ka kam lehnoh.
Ki Pulit kim don satia ïa ka jubab kaba khlaiñ halor kane.
Hynrei ha ka Policy jong ngi ban ym lap ïa ki kam lehnoh, ngi la batai shai ïa ki kam lehnoh bad kino kino kiba ïalehkai bad ka jinglong kawei ka Bharat, ka jinglong laitluid bad ka jingïatylli, kin mad ïa ka jingpynsajia da ka rai pyniap lane shong phatok shirta jingim.
Jingkylli : Kine ki aiñ kam bymman ba thymmai kim shym la kynthup ïa ki kyndon ba ïadei bad ki kam pynshit ban ïaleh pyrshah ïa ka Jylla ne ka Ri (sedition) hynrei la kynthup ïa ka kyndon thymmai halor ka jingdie ri.
Kumno kine ki ïapher?.
Jubab: Ka don ka jingïapher bak ly bak hapdeng ka jingpynshit ban ïaleh pyrshah ia ki bor ka Jylla ne ka Ri (Sedition) bad ka jingleh ïa ki kam ba die ïa ka ri (treason).
Mynshuwa ban kren pyrshah ïa ka Sorkar ka dei ka kam bymman.
Hapoh kane ka Ain, u Lok Manya Tilak,Veer Savarkar bad Mahatma Gandhi, kila shah tian bishar bad shah set ha along.
Ngi la weng ïa ka kyntien Raj nangne.
Ha ka jaka jong ka, ngi la buh da ka Deshdroh.
Ka Article 1 jong ka Riti Synshar ka Ri ka batai ka mut aiu ka Desh.
Ka Desh kam mut ïa ka Sorkar ba jied da u paidbah kat kum kane ka Article.
Hynrei ka mut Bharat.
Kino kino kiba leh ïa ki kam ba ktah ïa ka jinglong kawei bad ka burom jong ka Bharat kin ngat 7 snem ha along.
Ngi khlem ai jaka shuh ban pyndonkam bakla.
Jingkylli : Kine ki aiñ kam bymman ba thymmai kila kren ruh halor ka jingshakri ïa ka imlang sahlang?.
Jubab: Ki kam bymman barit ba ria ki la lait na ki kuna bad jingset along.
Kum ka nuksa, lada don kiba leh kam bymman da ka jingbakla, ngi la ailad ïa ki ba kin pynbha ïalade lyngba ka jingai jingshakri ïa ka imlang sahlang.
Jingkylli : Phi lah ban batai ïa ka kyndon bala buh ban khanglad ïa ka organized crime?.
Jubab : Kaba nyngkong eh, kam shym la don ka jingbatai haduh mynta ïa kata ka organized crime (ka kam bymman bala leh da ka kynhun kaba khlaiñ).
Ngi la leh mynta ha ka sien ba nyngkong eh.
Haba ngi kren halor ka organized crime, ki briew bym ïar ka jingmut jingpyrkhat ki sngewthuh tang ïa ki katto katne ki kam bumman.
Hynrei ka jingkynthup ïa ki Khynnah ha ka khrong ruh ka dei ka kam bymman.
Ka jingkhaïi tiar siat na kawei ka Jylla sha kawei, ka jingkhaïi beaiñ, ka jingkhaïi jingdih buaid, kam lehnoh, ka jingkhaïi kynthei, ka jingkhaïi pisa thok, ka jingkhaïi stamp thok bad ki kynhun runar ba ïakhleh na kawei ka Jylla sha kawei ruh, ki dei ki organized crime.
Hynrei kam shym don satia ka kyndon la ka jong halor ka organized crime.
Lada lap ïa ka AK-47 na ka met jong u briew, la tian bishar ïa u hapoh kajuh ka kyndon bad u briew ïa uba la ïoh kurup pistol.
Hynrei mynta kin shah tian bishar noh hala ki jong ki kyndon bad ki briew ba lap bad ka AK-47 kin shah tian bishar hapoh ka organized crime namar kane ka tiar ka lah ban dei kaba thied na bar ka Ri.
Kan aibor ïa ki briew ka Aiñ.
Ngi la pynlong ïa ka jingïasyllok kaba janai bha halor kane ka bynta.
Ngi la ïohpdiang da ki hajar tylli ki jingai jingmut bad ngi la pdiang ïa kiba bun na ki.
Ngi la pdiang ruh ïa kiba bun ki jingai jingmut jong ka Parliamentary Standing Committee.
Jingkylli : Kine ki Aiñ thymmai ki dei kiba la shah kheiñ kum ki aiñ technology.
Phi lah ban batai kumno ki kor technology kin ïarap ha ka jingpyntreikam ïa ki aiñ?.
Jubab : Kine ki Aiñ ki dei kiba la thmu ban pynkylla ïa baroh ki rukom treikam.
Kila pynrung ïa baroh ki kor technology kiba don mynta ha ka jingtreikam ka bishar khadar (Criminal Justice System).
Kine ki Aiñ ki buh ruh ïa ki kyndon ban pynrung ïa ki jingshem thymmai ha ka technology ba lah ban mih ha kine ki 50 snem ban wan namar ngi lah dep kynthupïa ki ha ka jingbatai ïa ka aiñ.
Kum ka nuksa, mynshuwa ia ki charge sheet la file ha ki kot hynrei mynta la lah ban leh da ki pen drive.
Mynshuwa ki nongai sakhi ki hap ban wan mih ha ïingkashari hynrei mynta ki lah ban shu leh online.
Mynshuwa ïa ka jingkhot hajir la hap ban leit sha ïing.
Ka lah ban shimpor da ki bnai ban aiti ïa ki shithi khot hajir hynrei mynta ïa ka shithi khot hajir la lah ban phah lyngba ka Whatsapp bad shisien bala plie ïa ka message, ka server kala ñiew bala dep aiti bad ïoh pdiang ïa ka shithi.
Kumjuh ruh, la buh ïa ka kyndon ban leh da ka E-FIR bad Zero FIR.
Nalor kine, ïa ki case ba ngat jingpynsajia ba 7 snem lane palat, ka jingleit ïuhkjat jong ki stad Forensic ka dei kaba kongsan.
Kane kan ai ïa ki nongïasaid Aiñ ïa ki sakhi katkum ka jingstad saian, ka ban ïarap ruh ïa ngi ban pynbun ïa ka jingpynngat pynsajia (conviction rate).
Ngi la pynlong kongsan ïa ka jingring video haba shim jingbatai (statement).
Jingkylli : Kala mih ka jingkren ba ka BJP kan kynjoh ïa ka 400 ha ka elekshon 2024Jubab: Ka dang kloi palat ban ai ia u nombor.
Lada don kiba ai jingkheiñ kane ka dei ka jingai tang ban pynhun ïa phi.
Ngan ai ïa phi ïa ka jingkheiñ jong nga halor ka saiñ hima sima ba ong ba ka BJP bad ki paralok ba ïatreilang kin ioh kham bun ki seat ban ïa ka elekshon bala dep bad u Modi Ji un long biang u Myntri Rangbah Duh ha ka sien kaba lai.
Shillong, K’lyngkot 19: ka Voice of the People Party (VPP) ka la byrngem ban bteng beit ka jingïakhih hakhmat Secreteriat tad haduh ba ka sorkar kan da thungkam biang ïa ki 3 ngut ki ophisar jong ka Meghalaya Lokayukta, kiba la shah weng kam hadien ba ki la sei madan ia ki kam bamsap jong u MLA ka Mahendraganj, u Sanjay Sangma.
“Ngin bteng biang ïa kane ka jingïakhih ha ka 22 tarik bad ngin tur beit sha Secretariat", la ong u Dr.
Ricky AJ Syngkon, General Secretary haba ïakren bad ki nongthoh khubor ryngkat ka jingïadon lang ki 3 ngut ki MLA, u Bah Bright, Bah Adelbert bad Bah Heaving bad kumjuh ruh u Dr.
Batskhen Myrboh, u Nongaiktien jong ka Seng.
U Dr.
Batskhem, u la ong ba dei ba ka VPP ka la pule bha ia ka aiñ jong ka Lokayukta ba sa mih sha surok, namar ka la lap ïa ka jingle beaiñ jong ka sorkar, namar ka rukom weng ïa ki 3 ngut ki ophisar kadei kaba shu leh beaiñ bad bym don nongrim haei haei ruh em.
“Phi ki nongthoh khubor leit pan na ka sorkar ne na ki nongaiktien ka sorkar ia ki kot ki sla hangno kadon kata ka jingthoh ba ka shu thungkam shipor ïa kine ki 3 ngut ki ophisar, Leit kylli maphi", la ong u Dr.
Batskhem.
Hynrei ka sorkar ka la shu weng syndet ïa ki khlem da pyni daw bad khlem da ailad ïa ki ba kin pynshai ne ai jingujor ruh.
U la ong ba ka jingïakhih ka VPP kam dei tang na ka bynat kine ki 3 ngut ki ophisar, hynrei kadei na ka bynta ka jingtreikam ka Lokayukta baroh kawei, namar kane kadei ka bor treikam ban tohkit ïa ki kam bamsap ha ka jylla.
“Lada ngi shah ba ka sorkar kan shu lehmon kumne ïa k Lokayukta, lashai la shisngi yn nym don mano kano ba treh ban treikam ha kane ka bor treikam bad ka jingduhnong kan long ïa ka jylla", la ong u Dr.
Batskhem.
Ha shuwa jong kane, namar ba ki bor synshar District ki la pynjari da ka Section 144 CrPC ha ki jaka 200 meter sawdong ka Secretariat, ki Magistrate bad ki Pulit ki la bat noh hajan DC ophis ïa u Bah Brightstarwell Marbañiang, MLA Mawlai bad ïa u Dr.
Ricky Syngkon, General Secretary bad katto katne ki dkhot.
Katba u Bah Adelbert Nongrum, MLA North Shillong bad katto katne ki dkhot ka CEC ki la poi tiap haduh hakhmat Secretariat hapdeng ka jingkyndit bad jinganglyngngoh ki Pulit bad ki Magistrate.
Hadien kane baroh ki nongialam ka VPP bad ki nongkyrshan ki la shong lang noh harud surok kaba don mar pyrshah ka High Court of Meghalaya haduh ka por 4:30 janmiet kumba la buh ka por ban pynlong ka jingïakhih.
Tura, Kyllalyngkot 20: Ki thei ïalehkai jong ka South West Khasi Hills bad ki rang jong ka West Garo Hills, ki la long ki kynhun kiba la ïoh ba kin khur ïa ka nam kum ki lahduh ha ka jingïalehkai jong ka volleyball ha ka lympung ïalehkai jong ka Meghalaya Games kaba san ba la long ha Tura.
Ha ka jingïakhun ïa ki final kiba la long mynta ka sngi Saitjain ha Tura, na ka lïang ki thei ïalehkai jong ka South West Khasi Hills ki la lah ban pynliem noh ïa ki thei ïalehkai jong ka South West Garo Hills da 3-0, (25-22, 25-11 bad 25-20).
Katba ka kynhun kaba wan ba lai na kane ka jingïakob kaba mynta ka kynti dei ka East Khasi Hills District.
Haba phai sha ki khynnah shynrang hapdeng ka jingïakhun kaba itynnad bad ïa bïang bor bha, ki rang ka West Garo Hills ki la lah ban pynliem noh ïa ka South West Khasi Hills da 3-0 (25-23, 25-13 bad 25-15).
Ka kynhun kaba la lah ban ïoh bat ïa ka kyrdan kaba lai dei ka South West Garo Hills District.
Ha kane ka kynti ïakhun kaba mynta, ka la don ruh ka jingsam ïa ka khusnam rang bad thei ïalehkai kaba kynsai, ha kaba na ka lïang ki shynrang, ïa kane ka nam la ïoh ban rah ïa ka da u la rah u Chasarang Ch Sangma jong ka West Garo Hills uba da shisha u kylla long u samla ïalehkai uba da tbit bad pnah bha ban da lah syndon ba un lam khmat ïa la ka kynhun ban khur ïa ka jingjop.
Katba na ka lïang ki khynnah kynthei, ka nam thei ïalehkai ba kynsai ka leit sha ka Tachi M Sangma jong ka South West Garo Hills.
Ha kane ka jingïakhun la wan ban sakhi lang da u bah Hamlestson Dohling, ba dei artad u nongaibuit ïa u Myntri Rangbah ka jylla, ki dkhot nongkitkam ka synjuk ïalehkai volleyball ka jylla bad sa pynshongshit daka jingwan ïa sakhi lang jong ki samla ka sorbah na Tura.
Shillong, Kyllalyngkot 20: Ka kynhun ïalehkai jong ka Shillong Lajong FC sa shi sien pat ka la mad ïa ka namrem ha ka lympung Kalinga Super Cup ha ka thup ïakhun jong ka Group stage.
Ha kane ka kynti, ka kynhun ka la shah pynliem da 2-0 kol ha ka Jamshedpur FC, kaba dei artad ka jingïakhun kaba khadduh na ka Group jong ka Lajong ha kane ka lympung Kalinga Super Cup kaba la long hynne ka Sngi ha Kalinga Stadium, Pitch 1, Bhubaneswar.
Haba phai sha ka jingïalehkai, ka jingïakhun ka la ïakhaid tad ynda la jam sha ka 45 minit, hadien ba ka Jamshedpur ka la ïoh ban tam lyngba ka kol na u Mohammed Sanan, kaba la pynlong ïa ka Jamshedpur ban lamkhmat haba kut jong ka kylla step.
Haba jam sha ka jingïakhun jong ka kylla kaba ar, ka Jamshedpur ka la ïoh ïa ka kabu na ka penalty ha ka 52 minit ban thep ïa ka kol kaba ar, hynrei kam shym la lah ban pynurlong hadien ba u Seminglen Doungel u khlem shym la lah ban pynrung ïa ka bol shapoh kol.
Hynrei watla kata ruh, ka Jamshedpur ka la pynthikna khur jingjop lyngba ka kol kaba ar kaba la wan ha ka 73 minit lyngba u Thongkhosem Haokip ban khur ïa ki lai point.
Da kane ka namrem, ka Lajong kan hap ban pynjanai ïalade na bynta ka lympung I-League, ka ban sa bteng biang ha ka 3 tarik jong u Rymphang, ha kaba kan sa ïakhun pyrshah ïa ka Inter Kashi hala ïing, ha madan SSA Stadium, Shillong, Polo.
Tura, Kyllalyngkot 20: Ka jingiakop siat khnam jong ka Meghalaya Games kaba 5 ka la poi sha kaba kut ha ka 20 tarik u Kyllalyngkot 2024 hynne ka sngi ha Monfort Centre for Education School, Danakgre, Tura.
Ha ka jingiakhun final jong ka Indian Round (Team Event) ki kynthei, ka West Khasi Hills District ka la khur ia ka takma ksiar hadien ba ka la jop ia ka East Khasi Hills.
Ha ka Indian Round (Team Event) ki shynrang, ka South West Khasi Hills District ka la lah ba kan khur ia ka takma ksiar hadien ba ka la lah ban pynliem noh ia ka East Khasi Hills.
Ha ka Recurve Mixed Team, ia ka takma ksiar la khur da ka West Jaintia Hills hadien ba ka la jop ia ka South West Khasi Hills, kaba la khur ia ka takma rupa.
Kumjuh ha ka Indian Round Mixed Team, ka East Khasi Hills District ka la lah ban khur ia ka takma ksiar hadien ba ka la jop ia ka Eastern West Khasi Hills District.
Ha kane kine ki jingiakhun final la wan sakhi lang da u Myntri Rangbah ka Jylla u Conrad K.
Sangma, kumjuh u Myntri ka tnat Sports & Youth Affairs u Bah Shakliar Warjri, u MLA ka Jowai Constituency u Bah Wailadmiki Shylla, u Chief Secretary ka Jylla u Bah D.
P Wahlang, u DGP ka Jylla u Dr.
LR Bishnoi, ki dkhot ka Archery Association of Meghalaya bad kiwei kiwei.
Tura, Kyllalyngkot 20: Kan dei ka janmiet jong ka jingkmen ka bym lah shu ban batai ïa ka kynhun ki nongïalehkai ba mihkhmat ïa ka Ri-Bhoi Distrcit, hadien ba ki rang ryngkat bad ki thei ki la lah ban nym ailad satia ïa kiwei pat ki District ban khur ïa ka takma ksiar ha ka phutbol, naba baroh ar kynhun shynrang bad kynthei ki la khur hi ha baroh ar thup ïa ka kyrdan ba nyngkong jong kane ka jingïalehkai ïa kiba 18 snem ka rta kynthei bad shynrang.
Ha lyndet ka jinglah ban ïoh rah ka kynhun napoh Ri-Bhoi District lah ban ong ba ka dei namar ka jingshim khïa bad kitkhlieh lang da baroh katta naduh ki khynnah, ki kmie ki kpa, nangta sa ki skul ba ki khynnah ba ki leit ban pule, ki dkhot Ri Bhoi District Sports Assocïation kaba juh trei borbah ban sain dur ne ban pynmih ïa ki khynnah ïalehkai kiba kynsai.
Ha ka jingïakhun ïa ka phainal kiba la long hynnin ka janmiet jong ka sngi Thohdieng jong ka taiew ha P.
A Sangma Stadium, Tura, na ka lïang jong ki kynthei, ka Ri-Bhoi ka la lah ba kan pynliem noh ïa ka East Khasi Hills lyngba ka tie breaker da 3-2, katba ïa ka takma rnong ne kyrdan kaba lai na kane ka jingïakob ka leit sha ka kynhun ki thei ïalehkai jong ka Eastern West Khasi Hills District hadien ba ki la lah ban pynliem noh lyngba ka tie breaker ïa ka South West Khasi Hills District.
Haba phai pat sha ka jingïakhun jong ki samla shynrang, ka kynhun ïalehkai jong ka Ri-Bhoi District ki la lah ban pynliem noh ïa ka West Jaintïa Hills District da 1-0 bad ïa kane ka shi kol ba kordor tam ïa ka Ri Bhoi la the pïa ka da u Riskhem Syiem.
Ka East Khasi Hills District mynta ka kynti ka la hun ba kan bat ïa ka kyrdan kaba lai ne khur da ka takma rnong kaba la wan hadien ba ka la lah ba kan pynliem noh ïa ka West Garo Hills da 3-1.
Ha kaba kut jong ka jingïakhun baroh u Freddy Jyrwa ka East Khasi Hills uba la ïoh ban thep 4 kol, u la ïoh ban rah ïa ka nam Top Scorer, katba na ka lïang u Kitboklang Buam ka West Jaintïa u la ïoh ban rah ïa ka nam best goalkeeper, katba u Tiros Kyndait jong ka West Jaintïa Hills u la ïoh ban rah ïa ka nam Best Player.
Haba phai sha ka lïang ki kynthei, ka nam thei ap kol kaba kynsai ne best goalkeeper ka leit sha ka Nibari Maring jong ka Ri-Bhoi, kaba la mih paw na ka daw ka jinglah ka jong ka ba kan kyrda (save) ïa ki artylli ki penalty ha ka por ba la shut ïa ka tie breaker, katba ka Inrilaidor Khongthaw jong ka East Khasi Hills ka la ïoh ba kan khur haduh artylli ki khusnam kaba kynthup ïa ka nam top scorer hadien ba ka la lah ba kan thep haduh 15 tylli ki kol bad kumjuh ïa ka nam player of the tournament.
Shillong, Kyllalyngkot 20: Ka kynhun ïalehkai XI Star ryngkat bad ka Sanmer CC ki la ïoh ban khur jingjop ha ki jingïakhun jong ka lympung Shillong Cricket League 3rd division ba la long hynnin ka Sngi Thohdieng ha madan Urkaliar.
La ïoh ban sdang ïa ka jingïalehkai kaba nyngkong hapdeng ka XI Star pyrshah ïa ka Laimer CC.
ïa ka toss la jop da ka XI Star kaba la jied ban tied nyngkong.
Ki rangïalehkai jong ka XI Star ki la lah ban tied pyndep baroh ïa ka 20 over bad kynjoh sha ka 166 ron shah pynhap 7 wicket.
U Sunil Kumar u la tied 59 ron naki 24 bol katba u Ariyan Shrestha u la lah ban ïarap da kaba kamai 30 ron naki 35 bol.
Napdeng ki rangkawangbol kiba kham seisoh na ka kynhun liang pyrshah ki long u Donbor marbaniang (4 over: shah tied 14 ron: khur 3 wicket) bad u Bansynshar nongsiej (1 over: shah tied 8 ron: khur 2 wicket).
Haba pyrshang ban beh ïa ka thong ba la buh da ka XI Star, ka Laimer CC ka la shah pynkut noh hadien 13.
4 over namar ka jingtbit ki rangkawangbol ka liang pyrshah.
Ka Laimer ka la ïohlad ban kynjoh tang sha ka 90 ron shuwa ba baroh 10 ngut kin shah pynhap.
Tang u Kitdor (25 ron naki 21 bol) bad u Boxer Marbaniang (18 ron naki 17 bol) kiba la lah ban kyntiew ïa ka ron na bynta ka kynhun hynrei kane kam shym la lah ïarap ban lait na ka namrem, ha kaba ka XI Star ka la khur ïa ka jingjop da 66 ron.
Napdeng ki rangkawangbol ka liang pyrshah kiba la ïoh ban pynhap bun wicket ki kynthup ïa u David Isaacson u ba la kawang 2.
4 over, shah tied 13 ron bad pynhap 3 wicket, bad u Rahul Balmiki u ba la kawang 3 over, shah tied 16 ron khur 2 wicket.
ïa ka nam Player off the match la khur da u Sunil Kumar Yadav u ba la tied 58 ron ryngkat bad 2 wicket kiba u la ïoh pynhap.
Haba phai pat sha ka jingïakhun kaba ar hapdeng ka Sanmer pyrshah ïa ka Metalicca Rising Star.
Ka Sanmer CC ka la jied ban tied nyngkong hadien ba jop ïa ka toss.
Ka kynhun ka la ïoh ban buh ïa ka thong da 171 ron shuwa ban shah pynhap baroh 10 ngut ki wicket.
Na ka liang jong u Gilbert kharmujai u la lah ban tied haduh 58 ron naki 29 bol, katba u Banshan Dakhar u la kamai 29 ron naki 24 bol.
Haba phai sha ki rangkawangbol ka liang pyrshah, u Gurjit Singh u la kawang 3 over, shah tied 18 ron bad khur 2 wicket, nangta u Nabindu das u la kawang 4 over, shah tied 15 ron bad khur 3 wicket.
Na ka liang jong ka Metalicca Rising Star ka la ïakhun tyngeh ban kynjoh sha katei ka thong ba la buh hynrei kam shym la lah satia namar ka jinglap ba kut ka 20 over ba la buh katba ka ron ba kamai ka dang duna ïa ka thong, kata da 161 ron, hap 9 wicket.
U Pradeep purkayastha u la kamai 36 ron naki 22 bol hynrei kane kam shym la biang ïa ka kynhun ban lait na ka namrem.
Ki rangkawangbol ka liang pyrshah kiba la lah ban ïalehkai bha ki long u Gilbert kharmujai (4 over: shah tied 29 ron; Khur 2 wicket) bad u Jhon dkhar (4 over: shah tied 18 ron: khur 1 wicket) kaba la ïarap ïa ka Sanmer ban khur jingjop da 10 ron ha kane ka jingïakhun.
ïa ka namtam lane ka Player off the match ka la leit sha u Gilbert kharmujai, nalor ba u la khyrwit 58 ron ha ka tied u la lah ruh ban khur 2 wicket ha ka bol.
Ka jingbam ka dei kaba donkam tam ia ka met jong u briew bad khlem ka bam ym don jingim.
Ka jingduna jong ka jingbam ha ka met ruh ka wanrah ia ka jingshitom bad ka jingpalat jong ka bam ha ka met ruh ka wanrah jingshitom kumjuh hi.
Kumba long kiwei pat ki jingdonkam jong ka jingim u briew ka bam ka dei ban long kaba biang ym ban palat ne duna.
Ka jingbam ia ki jingbam kiba bha bad kiba tei ia ka met ka wanrah ia ka jingmyntoi bad ka ai ia ka jingkoit jingkhiah, hynrei ka jingbam ia ki jingbam kiba sniew bunsien ka wanrah jingeh ia ki briew shimet bad bunsien la shem ba ka daw jong ka jingpang jingshitom ka dei na ka daw jong ka jingbam kulmar ia ki jait jingbam kiba ktah ia ka jingkoit jingkhiah jong ka met.
Namar kata khnang ban ioh ia ka jingkoit jingkhiah baroh ngi donkam ban nang ban bam ia ki jingbam kiba bha bad ki ban ym pynsniew ia ka met.
Ka jingbam hi ka dei ka dawai bah kaba khraw kaba ai ia ka jingkoit jingkhiah lada ngi nang ban bam kat kum ba dei biang naka bynta ka met jong ngi.
Bun ki khnium bad kynnoh ba ki jingbam ha kine ki sngi kim long shuh kiba biang bad kiba koit ba khiah namar ba la bun palat ka jingai dawai (chemical) naduh ki jhur, ka doh, ki soh, wat haduh ka umphniang bad kiwei pat ki jingbam ba la song ha ki jingsong bad kiwei kiwei de.
Kawei na ka jingshitom kaba kham kynrei eh ha kiba bun ka dei ka jingshitom kpoh bad kane baroh ka dei beit na ka daw jong ka jingbymbiang ha ka rukom bam.
Ha kine ki sngi la iohi ba kat shaba leit ki dap tang ki jaka die jingbam ki pynsuk (fast food) na ka bynta ki paidbah, kumta bun ki mlien bha ban bam ia kine ki jait jingbam.
90% na kine ki jingbam fast food la shem ba kim ju salia ia ka jingkoit jingkhiah hynrei ki longbeit kumno ban kamai bad pynbiang ia ka jingdawa ki paidbah.
Kum ka nuksa wat ki jhur ba pyndonkam bunsien kim ju sait khuid satia ia ki.
Kine ki jingbam bunsien ki dei kiba bun bha ka umphniang bad ka khlein kumta kim da long eh kiba na ka bynta ka koit ka khiah.
Ki briew kiba nang bam bam la iohi ba ki long ki briew kiba koit bakhiah bad ka long kaba eh ban shem ia ki briew kiba nang ban sumar ia la ka jongkoit jingkhiah ha kine ki sngi.
Bun kim salia satia ia ka jingkoit jingkhiah nalor ba ki jingbam kim long kiba paka shuh, pynban ki briew ki dang bam ia kiwei pat ki jingbam kiba sniew kum kaba dih duma bad bam ia ki khaini, raja bad kiwei.
Man ka por ba ki leit ban shah sumar ne iakynduh ia ki doktor ba ju batai ba ka jingkyrni ka jingdih sikret ne duma bad ka jingbam duma ki long kiba sniew bad kiba ktah ia ka koit ka khiah, hynrei kane kam shym la pynphikir satia ia ki paidbah.
Ka jingkoit jingkhiah ka don ha ka kti jong u briew shimet shimet ban phikir ia la ka jong ka jingim, palat nangta ka shong ha ka bor jong ka mariang.
Ha ka por jong ka jinglong samla ha ba ka bor met ka dang biang bad ba ka bor jong ka jingialeh pyrshah ia ka jingpang ka dang khlain, kam da don jingktah than eh ia ka koit ka khiah, hynrei wat la katta ruh bun ki samla ki ud bad ki mad shibun ki jait jingpang.
Ha kine ki sngi namar jong ka rukom long ka rukom im namar jong ka jngkiew ka ioh ka kot, ha kaba wat ki khynnah ki lah ban ioh kat kaba ki kwah namar ba ki kmie ki kpa ki pynbiang ia ki, bun ki khynnah kim kham bang ban bam ia ka ja bad ki jingbam kiba tei met, hynrei ki kham sngewtynnad ban bam da ki jingbam kai kum ki chips, ki shoklet, bad kiweipat.
Kumta wat ki khynnah rit ruh ki mad ia ki jingpang kiba ktah khamtam eh ai ka kpoh.
Kiwei pat ki jingpang kiba kynrei bha ha kine ki sngi hapdeng jong ki briew kiba la khamsan ki long ka jingpang shini (blood sugar), ka jingpang high blood bad kiwei pat.
Kine ki jingpang ki la dkhat ia kiba bun bah ki mynsiem briew, namar ba kiba ngat ia kane ka jingpang ki shem jingeh shibun ban ioh khiah namar ba ki hap ban kiar na ki jingbam.
Ki don ki briew kiba ong ym lei lei lada iap halor ka bam, kane ka long kaba bakla shibun eh namar ba hapoh ha lade ym don iwei ruh iba kwah ban iap bad baroh ki bam khnang ban im.
Na ka bynta kito kiba dei ban kiar ia ki jingbam kiba ktah ia ka met jong ki, ka jingbam kam iapher satia na ka kyiad bad na u drok namar ba ka pyntroin ia ka met jong ki.
